+++
title = "29-33 rasa-panchAdhyAya"
+++


śrīmad-bhāgavata-mahā-purāṇe

**rāsa-pañcādhyāyī**

<details><summary>English</summary>

With ten commentaries.

Version 1.00 Jagat (June 9, 2006)

Version 2.00 Jagat (2023)

The principal source for the commentaries found in this edition is the
Bhagavata Vidya Pith edition: (ed.) Bhagavata Rishi and Krishna Shankar
Shastri (Sola Karnavati, 2052 saṁ=1996). Vol. III. I have not included
all the commentaries that are found in this huge volume, but only those
that are of principal interest to ṅaudiya Vaishnavas. Hopefully all
these commentaries will one day be available electronically. That day is
still far off, but for the time being we will take the small step of
offering this portion of the most vital portion of the Bhagavatam, its
five life airs, the Rasa Lila. I have access to a few other editions
containing some of these commentaries, which I have used to confirm and
check readings. Information about these commentaries, along with a few
notes, is given here:

### śrīmad-ānanda-tīrtha-madhvācāryasya bhāgavata-tātparyam

This commentary is not included in the Bhagavata Vidya Pith edition.
Only two verses of the Rasa Lila have comments by Madhva (10.29.11, 15).
Madhva lived in the 13th century. I have used (ed.) Bhakti Ballabh
Tirtha, Calcutta : Chaitanya ṅaudiya Math, 1995.

### 2. śrī-śrīdhara-svāminaḥ bhāgavata-bhāvārtha-dīpikā {#śrī-śrīdhara-svāminaḥ-bhāgavata-bhāvārtha-dīpikā .unnumbered}

(ed. Ramateja Pandeya, Benares: Chowkhamba, 1996). The text for Sridhar
Swami\'s commentary was entered by Robert Gafrik. Sridhar\'s commentary
is probably not the earliest, but it is the one that most influenced the
ṅaudiya sampradaya, at least in the beginning.

### 3. śrī-vaṁśīdharasya bhāvārtha-dīpikā-prakāśaḥ {#śrī-vaṁśīdharasya-bhāvārtha-dīpikā-prakāśaḥ .unnumbered}

I earlier stated that this 19th censtury author\'s commentary is of
limited value. In fact, in several places I have found his additions
useful and entertaining. It is placed immediately after Sridhar because,
as the name of the commentary indicates, it follows *Bhāvārtha-dīpikā*
rather than the Bhāgavata verses directly. It appears that in most
cases, Vamsidhar also repeated Vishwanath\'s commentaries verbatim (see
below) and occasionally the Vaishnava Toshani as well. I considered it
an unnecessary repetition and a waste of space to do this, so only
material original to Vamsidhara has been included there.

### 4. śrī-śrīnātha-cakravartinaḥ caitanya-mata-mañjuṣā {#śrī-śrīnātha-cakravartinaḥ-caitanya-mata-mañjuṣā .unnumbered}

As far as I know, the only published edition of this commentary comes
from Haridas Das, no copy of which is in my possession. Srinath
Chakravarti was the spiritual master of Kavi Karnapur. It is thus a
fairly early text, though in all probability does not precede Sanatan
ṅoswami\'s work. I feel that there is a discernable influence of this
commentary on Jiva\'s *Bṛhat-krama-sandarbha,* indicating that Jiva was
influenced, at least in part, to write another commentary on the Tenth
Canto after taking note of Srinath's tika*.*

### 5. śrī-sanātana-gosvāminaḥ bṛhad-vaiṣṇava-toṣaṇī {#śrī-sanātana-gosvāminaḥ-bṛhad-vaiṣṇava-toṣaṇī .unnumbered}

My only source for this was the Bhagavata Vidya Pitha edition.

### 6. śrī-jīva-gosvāminaḥ \[laghu-\] vaiṣṇava-toṣaṇī  {#śrī-jīva-gosvāminaḥ-laghu--vaiṣṇava-toṣaṇī .unnumbered}

Although Puridas published an edition of this text, I only have access
to a portion of it. This is the most influential ṅaudiya commentary.

Besides this *Vaiṣṇava-toṣaṇī*, I have also included Sanatan\'s
*Dig-darśanī* comments from *Hari-bhakti-vilāsa* and those fro
*Bṛhad-bhāgavatārta*, wherever verses from these chapters have been
cited in that work.

### 7. śrī-jīva-gosvāminaḥ krama-sandarbhaḥ {#śrī-jīva-gosvāminaḥ-krama-sandarbhaḥ .unnumbered}

Through the kindness of Srivatsa ṅoswami of Jai Singh ṅhera in
Vrindavan, I have a copy of Puridasa Mahasaya\'s 1952 edition, which is
the principal source here. It is noteworthy that with the exception of
the Tenth Canto, *Krama-sandarbha* is basically a sequential (*krama*)
displacement of the comments found in Jiva\'s *Ṣaṭ-sandarbha.* This
exception is to me inexplicable, as the Sandarbha comments to the Tenth
Canto verses are not duplicated in any of Jiva\'s other Bhagavata
commentaries (unless they are in the *Laghu-vaiṣṇava-toṣaṇī*). I felt
therefore that it was worthwhile to insert those texts here. I may not
have included them all, so the files may be updated as these texts are
discovered.

### 8. śrī-jīva-gosvāminaḥ bṛhat-krama-sandarbhaḥ {#śrī-jīva-gosvāminaḥ-bṛhat-krama-sandarbhaḥ .unnumbered}

Ekkehard Lorenz made TIF files of Puridas\'s edition of this text
available to me. See ***Caitanya-mata-mañjuṣā*** above. This commentary
is also included in the Bhagavata Vidya Pitha edition.

### 9. nārāyaṇa-bhaṭṭasya rasikāhlādinī {#nārāyaṇa-bhaṭṭasya-rasikāhlādinī .unnumbered}

This commentary is also quite early, perhaps even preceding Jiva
ṅoswami. Narayan Bhatta was born in 1532 (saṁ. 1588) in Madurai, Tamil
Nadu, but came to live in Braj in 1546. He was initiated by Krishna Das
Brahmachari, a disciple of ṅadadhar Pandit who was serving at the Madan
Mohan temple in Radha Kund. He is famous for a number of works like
*Vraja-bhakti-vilāsa* and *Vraja-pradīpikā,* etc., which are the most
exhaustive early descriptions of the Braja Dham parikrama (See
Entwistle\'s *Braja: A Place of Pilgrimage*). He also had great
influence in establishing the Rasa Lila performance tradition in Braja
(see Vasant Yamadagni\'s *Rāsa-līlā tathā rāsānukaraṇa vikāsa*, New
Delhi: Sangita Nataka Academy, 1980). This edition was published by
Kusumasarovarawala Krishna Das in the 1950\'s. The editor is Prabhu
Dayal Mittal, a very highly reputed scholar of the Radha Vallabha
Sampradaya. This edition was the source of the Bhagavata Vidya Pith
edition, to the extent that even obvious errors have been repeated.
Though Narayan Bhatta was contemporary to Jiva ṅoswami, there appears to
be little influence of his work, or even of Rupa ṅoswami, to the extent
that he cites *Rasārṇava-sudhākara* to the total exclusion of
*Ujjvala-nīlamaṇi.* He appears, however, to be aware of the
*Vaiṣṇava-toṣaṇī* and, I believe, of Vallabha's commentary.

### 10. śrī-viśvanātha-cakravartinaḥ sārārtha-darśinī {#śrī-viśvanātha-cakravartinaḥ-sārārtha-darśinī .unnumbered}

(ed. Bhakti Ballabh Tirtha, Calcutta : Chaitanya ṅaudiya Math, 1995).
Nothing really needs to be said here except that Vishwanath\'s
popularity has led to the neglect of the *Vaiṣṇava-toṣaṇī*, which is, in
my opinion, unfortunate. The probable reason for this is that Vishwanath
has simplified the commentary and avoided the large numbers of
alternative explanations that Sanatan enjoys so much.

### 11. baladeva-vidyābhūṣaṇasya vaiṣṇavānandinī {#baladeva-vidyābhūṣaṇasya-vaiṣṇavānandinī .unnumbered}

Though the Bhagavata Vidya Pitha has published Baladeva\'s commentary to
the Tenth Canto, there does not seem to be anything at the Rasa Lila.
Whether Baladeva actually did comment on these verses is unknown to me
and is something that needs investigation.


</details>


#  śrīmad-bhāgavata-mahā-purāṇe {#śrīmad-bhāgavata-mahā-purāṇe .unnumbered}

# rāsa-pañcādhyāyī {#rāsa-pañcādhyāyī .unnumbered}

śrī-caitanya-sampradāyasya pradhāna-vaiṣṇavācāryāṇāṁ
ṭīkā-ṭippaṇī-samalaṅkṛtā

(10.29)

## athonatriṁśo'dhyāyaḥ {#athonatriṁśodhyāyaḥ .unnumbered}

### veṇu-nādaṁ śrutvā\'gatānāṁ gopīnāṁ śrī-kṛṣṇena saha saṁvādaḥ, rāsārambhaḥ, tāsāṁ mānāpanodāya bhagavato\'ntardhānaṁ ca \| {#veṇu-nādaṁ-śrutvāgatānāṁ-gopīnāṁ-śrī-kṛṣṇena-saha-saṁvādaḥ-rāsārambhaḥ-tāsāṁ-mānāpanodāya-bhagavatontardhānaṁ-ca .unnumbered}

\|\| 10.29.1 \|\|

śrī-śuka uvāca---

bhagavān api tā rātrīḥ śaradotphulla-mallikāḥ \|

vīkṣya rantuṁ manaś cakre yogamāyām upāśritaḥ \|\|

**śrīdhara-svāmī (bhāvārtha-dīpikā) :**

ūnatriṁśe tu rāsārtham ukti-prātyuktayo hareḥ \|

gopībhī rāsa-saṁrambhe tasya cāntardhi-kautukam \|\|a\|\|

brahmādi-jaya-saṁrūḍha-darpa-kandarpa-darpahā \|

jayati śrī-patir gopī-rāsa-maṇḍala-maṇḍanaḥ \|\|b\|\|

nanu viparītam idam, para-dāra-vinodena kandarpa-vijetṛtva-pratīteḥ \|
maivam, yoga-māyām upāśritaḥ \[bhā.pu. 10.29.1\], ātmārāmo'py arīramat
\[bhā.pu. 10.29.42\], sākṣān manmatha- manmathaḥ \[bhā.pu. 10.32.2\],
ātmany avaruddha-saurataḥ \[bhā.pu. 10.33.17\] ity-ādiṣu
svātantryābhidhānāt \| tasmād rāsa-krīḍā-viḍambanaṁ
kāma-vijaya-khyāpanāyety eva tattvam \| kiṁ ca, śṛṅgāra-kathāpadeśena
viśeṣato nivṛtti-parā iyaṁ pañcādhyāyīti vyaktīkariṣyāmaḥ \| **tā
rātrīḥ** yātābalā vrajaṁ siddhā mayemā raṁsyatha kṣapāḥ \[bhā.pu.
10.22.27\] iti pratiśrutā ity arthaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *gopībhiḥ saha hareḥ
uktiḥ* pūrva-pakṣaḥ \| *pratyuktir* uttara-pakṣaḥ \| *rāsasya*
nṛtya-viśeṣasya *saṁrambhe* prārambhe \| utsave vā kartavya iti śeṣaḥ \|
*tasya* hareḥ \| *antardher* antardhānasya *kautukaṁ* kutūhalaṁ ca
\|\|a\|\|

*brahmādīnāṁ jayena saṁrūḍhaḥ* prāpto *darpo* yasya etādṛśaś cāsau
*kandarpaḥ* kāmaḥ, tasya *darpaṁ* garvaṁ *hantīti* tathā \| maṇḍayati
śobhayatīti *maṇḍanaḥ* \|\|b\|\|

rāsānaucityaṁ śaṅkate---*nanv* iti \| *idaṁ* rāsa-krīḍanam \|
pariharati---*maivam* iti \| na hi prākṛtavad bhagavato vinodaḥ,
svātantryād ananyādhīnatvāt \| *viḍambanam* anukaraṇam \| *apadeśaḥ*
chadma \| *nivṛtti-parāḥ* nivṛtti-tātparyikā \| ātmā kāmād virajyeta
kāmānām atisevayāity-ādy-ukteḥ \|
aihikāmuṣmika-sarva-viṣaya-tyāga-pūrvaka-vrajāṅganā-kṛta-bhagavat-para-premṇo
nivṛtteḥ parāvasthatvaṁ sphuṭībhaviṣyati \| tāḥ kāḥ ? *yā* ity evaṁ
*pratiśrutāḥ* pratijñātaḥ \| ity artha iti---na tv iha tac-chabdaḥ
prasiddhi-para iti jñeyam \|

yad vā, **tā** ajñāḥ prajā vīkṣya \| kimbhūtāḥ ? **rātrīḥ** rātrivat
tamo-vyāptāḥ \| tathā **śara** iva **dyanti** khaṇḍayantīti śaradā
duḥkhadā putrādyās teṣu **utphulla-mallikādivat** sukha-buddhayaḥ, tāḥ
\| sva-ramaṇādi vinā tad-uddhāram apaśyan \| **ayogeṣu** yā **māyā**
kṛtvā, tām \| aśubhādy-ayogāya vā svasmin yogāya yā māyā, tām
**upāśritaḥ** \| māyā kṛpāyāṁ lālāyāṁ mūlājñāne chale tathā iti śāśvataḥ
\|

yad vā, tā jijñāsu-rūpāḥ prajāḥ \| kiṁ-bhūtāḥ ? rā dāne ity asmāt trī
rā-trīḥ udārās tyāga-śīlā ātma-nivedikā vā \| tathā śara iva dyanti
utphulla-mallikopalakṣitāṇi viṣaya-sukhāni yāḥ, tā viraktāḥ, tāsām
ayogāya upādhy-adhyāsa-bādhāya kṛpām āśritaḥ \|

yad vā, yogāya brahmābhedāya yā mā pramā, tad-arthaṁ tābhir upāśrito vā
\|

yad vā, tā gopī rātrīḥ svātma-samarpikāḥ \| sva-viyoge śara iva dyati
iti śaradā, tāḥ utphulla-mallikā yāsāṁ tāḥ, tāsāṁ kula-lajjādibhir
ayogāya svasmin yogāya vā kṛpām āśritaḥ \|

yad vā, ayogā anyāyogyā svasyaiva yogyā vā, yā mā tad-aṅga-śobhā, tasyāṁ
datta-cittaḥ \|

yad vā, yo bhagavān yām upāśritaḥ sā rādhā \| kiṁ-bhūtā ? agamā nityā mā
aṅga-śobhā yasyāḥ sā \| yoge saṁyoga eva mā śobhā yasyās tasyāṁ
datta-cittaḥ so'pi \| samānam itarat \|

yad vā, yogāya vraja-sundarīṇāṁ saṁyogāya māyaḥ śabdo yasyāḥ sā
yoga-māyā vaṁśī \| māṅ-śabde'pi ity asya ghañi rūpam \| tām upāśritaḥ
jaṭhara-paṭayor antarato niṣkāsyādhare dadhau \|

yad vā, yogasya saṁbhogasya mā śobhā tāṁ yāti prāpnoti yogamāyā
śrī-rādhā tāṁ manasopāśritaḥ rāsa-krīḍāyāś ca tad-dhetutvād iti \|

yad vā, yogair yogibhir brahmādibhir mīyate jñāyata iti yoga-mā rādhā,
yac cintyam akhileśvaraiḥ iti brahmāṇḍe nāradoktiḥ \|

yat-tejaḥ rantuṁ manaś cakre \| yām upāśrito bhagavān api rantuṁ manaś
cakre ity arthaḥ \| kiṁ kṛtvā ? utphulla-mallikā vīkṣya \| kiṁ-bhūtāḥ ?
tārā nakṣatrāṇi trapante lajjante yābhyas tās tā rātrīḥ \| tāropapadāt
trapater auṇādiko ḍaṭ \| kena sādhanena ? śarebhyaḥ kāma-bāṇebhyo dayate
rakṣatīti śarat strī-saṅghaḥ, tena śaradā \| kvipy ārṣa ā-lopaḥ \|
gopī-samūhenety arthaḥ \|

yad vā, yo bhagavān śrī-kṛṣṇaḥ āpitā rakṣakāntara-rahitaḥ svatantra iti
yāvat \| so'py agamāya kāmāya jetuṁ **rantuṁ manaś cakre** \| agre
himādrau mīyate hiṁsyate śivenety agamaḥ, tasmai, kriyārthopapadasya ca
karmaṇi sthāninaḥ iti caturthī \| etad vṛttaṁ śaive sphuṭam \| kiṁ
kṛtvā? arāt kāma-śāstrāt trāyanta ity artātryas tāḥ \| strī-paṅktīr ity
arthaḥ \| yām āśrityendriyārātīn durjayān \[bhā.pu. 3.14.19\]
ity-ādy-ukteḥ \| kim-bhūtāḥ ? utphulla-mallikāḥ tat-puṣpāṇi yāsu tāḥ \|
kṛta-śṛṅgārā ity arthaḥ \| vīkṣya \|

yad vā, śarāc charavad dāraṇatva-bhāvāt saṁsārād dayate pālayatīti
śaradāḥ śuddha-buddhiḥ, tayā \| amanam āmu saṁsāre bhramaṇaṁ, tataḥ
pātīty āmupaṁ jñānam, tad-āśritaḥ \| ayaṁ kāmaḥ strībhir līlā-miṣeṇa
mayā jeya iti buddhyā vicārya ramaṇaṁ cakra iti bhāva ity alaṁ
prapañcena \|\|1\|\|

ata ārabhyaitat \*-cihnataḥ paraṁ viśvanātha-cakravarti-kṛtāṁ
sa-vaiṣṇava-toṣaṇī-rāsa-pañcādhyāyī-vyākhyāṁ sarvām eva pratipadya
niveśayāmaḥ \| etad alpa-paryāyair aparitoṣāt \|[^1]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhagavān apīty ādi \|
**bhagavān api** kartum akartum anyathā kartuṁ samartho'pi tasmin
rāsa-vilāse durghaṭana-ghaṭanā-paṭīyasīṁ **yogamāyām upāśritaḥ** \| atra
bhagavatyā yad durghaṭaṁ tat samarthanīyam ity-ādiṣṭavān san, **rantuṁ
manaś cakre** ity anvayaḥ \| yogamāyā-kāryaṁ tu, kāryārthe sambhaviṣyati
\[bhā.pu. 10.1.25\] iti diśā sarvam evedam \| tathā hi gopīnāṁ gṛhād
vinirgame tat-pati-putrādīnām agocaratvam, manyamānāḥ sva-pārśva-sthān
svān svān dārān vrajaukasaḥ \[bhā.pu. 10.33.38\] ity-ādi teṣāṁ tathā
jñānam \| aśnanto'pāsya bhojanam \[bhā.pu. 10.29.6\] ity-ādinā
yathā-sthitāgamanādiṣu, rāsa-lāsya-samaye tat-tad-anukūla-veśa-bhūṣādi
sampādanam \| tādātmya-daśāyāṁ pratikūla-pūtanādi-rūpa-grahaṇaṁ, rāsānte
jala-vihārānantaraṁ vastra-bhūṣāntarādi-sampādanam, evam anyad apy ūhyam
\|

**tā rātrīr** ity atra bahvīnāṁ rātrīṇām ekadā darśanābhāvāt \| ayam
evārthaḥ---tathā hi vastutas tu bahu-rātri-sampādyeyaṁ rāsa-līlā, tena
bahvya eva rātraya ekatra militā bhavantv iti yaḥ saṅkalpaḥ kṛtaḥ, tena
tat-kṣaṇam eva tathā mūrtimatīr baddhāñjalīr upasthitā rātrīr vīkṣyeti
bahu-vacana-dyotyaṁ vastu sarva-nāmno maryādā ceyam \| **śaradā**
saṁvatsareṇa yā rātrīr iti vā \| **utphullāni mallikā**-kusumāni yāsu \|
yad vā, utphullā ullasitā mallikā haṁsa-viśeṣā yāsu śarat-kālīyā rātrīr
ity arthaḥ \| tena śarat-kāle yā rātryo rātrayas tā iti vā \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** namaḥ
śrī-rāsa-rasikebhyaḥ \| atra ṭīkāyāṁ *rāsa-saṁrambha* iti tan-nimitte
rāsārambha-sambandhinaṁ mānaṁ vīkṣyety arthaḥ \|
*kandarpa-jetṛtva-pratīter* iti kandarpa-kartṛkasyaiva jetṛtvasya
pratyayād ity arthaḥ \|

atha mūle **śrī-bādarāyaṇir uvāceti** vakṣyamāṇa-mahā-mahimnaḥ
prasaṅgasyāsya balāt tad idaṁ lambhayati, badarikāśrame
mahā-tapaś-caraṇāt bhagavān śrī-bādarāyaṇaḥ veda-vyāsaḥ, tac ca tapaḥ
śrī-kṛṣṇopāsana-lakṣaṇam eva sarvajñasya tasya paramottame tasminn eva
vyavasāyaucityāt tasya tādṛśa-tapaḥ-phala-rūpaḥ putra iti
sarvajñatva-śrī-bhagavat-prema-rasamayatvādikaṁ tatrādhikaṁ yadyapi
sphurati, tathāpi tan-nāma-nirukter māhātmya-paryavasānam atraiva jātaṁ
\| tatas tādṛśa-bhaktyaiva tat śrotavyam iti vyañjitam \| **śrī-śuka
uvāceti** pāṭhe tu paramojjvala-rasatvābhāvyena parama-komalālāpatā
darśitā \| tatas tādṛśa-cittatayaiva śrotavyam idam iti vyañjitam \|

tathā hi sarvātiśāyi-premavatīnāṁ śrī-vraja-sundarīṇāṁ
manoratha-paripūraṇam eva priya-mātra-sukhārthaṁ sarvaṁ kurvataḥ
śrī-bhagavato mukhyatara-prayojanam iti darśayan tad eva tasya
sarvātiśāyi-sukham iti ca prakaṭayan tatra ca---sākṣān
manmatha-manmathaḥ \[bhā.pu. 10.32.2\] iti, trailokya-lakṣmyaika-padaṁ
vapur dadhat \[bhā.pu. 10.32.14\] iti, gopyas tapaḥ kim acaran \[bhā.pu.
10.41.31\] iti dṛṣṭyā sarvātmārāmair api durlabhānāṁ
bhagavad-rūpa-rasa-gandha-sparśa-śabdānāṁ vaiśiṣṭyenānubhavāt
tadīya-rasasyādharāmṛtasya tu sarvathaivānyatrāsambhavāt
prema-viśesa-vistāra-susiddhyā tad-yogyābhis tābhiḥ saha rāsa-krīḍāṁ
pañcendriya-tulya-priyaiḥ pañcabhir adhyāyair varṇayati---yatra pītvā
mukunda-mukha-sāragham akṣi-bhṛṅgaiḥ \[bhā.pu. 10.15.44\] ity-ādinā,
gopīnāṁ paramānanda āsīd govinda-darśane \[bhā.pu. 10.19.16\] ity-ādinā,
itthaṁ śarat svaccha-jalam \[bhā.pu. 10.21.1\] ity-ādinā, hemante
prathame māsi caram \[bhā.pu. 10.22.1\] ity-ādinā ca tāsāṁ tasya ca
nava-rāgaṁ viśiṣya svena varṇita-caram \|

śarad-udāśaye sādhu jāta sat sarasija \[bhā.pu. 10.31.2\] ity-ādinā,
prahasitaṁ priya \[bhā.pu. 10.31.10\] ity-ādinā, dina-parīkṣaye
\[bhā.pu. 10.31.12\] ity-ādinā, rahasi saṁvidaṁ hṛc-chayodayam \[bhā.pu.
10.31.17\] ity-ādinā ca tābhiḥ svayaṁ varṇayiṣyamāṇaṁ ca
smṛtvātiviśiṣṭatayā varṇayitavyatvena nava-saṅgamaṁ smarann
āha---**bhagavān api** iti \|

**api**-śabdena tāsāṁ pūrva-pūrva-varṇitaṁ nava-rāgaṁ
vismārayati---pūrveṇa vākyena tu saṅgamasyāsya navatvam
evāvagamayati---etāvantaṁ kālaṁ tā anurāga-capala-cittatayā rantuṁ manaḥ
kurvantya evāsan \| bhagavāṁs tu jātānurāgatve'pi dhairyeṇa
samaya-viśeṣaṁ pratīkṣamāṇo na cakre \| samprati tāḥ
kaiśora-madhya-prāptāḥ sarva-sukha-pradatayā sarva-maṅgalatayā
prakaṭita-veṇu-śikṣādi-viśeṣatayā ca vilakṣaṇaḥ kumārīṣu ca mayemā
ramyatha kṣapāḥ \[bhā.pu. 10.22.27\] iti pratiśrutā rātrīr vīkṣya
tatrāpi rākā-rātrer āgamanārambha dīptānurāgatvena galita-dhairyatayā
tac cakra eveti pratipatteḥ śleṣeṇa, ātmārāmāś ca munayaḥ ity-ādivat
bhagavan sarvārtha-paripūrṇo'pi tā rātrīr vīkṣya uddīpanatvenānubhūyeti
kaimutyenālambana-rūpāṇaṁ tāsāṁ prema-mahimā darśitaḥ \| tata eva
vyakta-sarvārthaṁ tasya kaiśoram api mānitaṁ jātam iti śrī-viṣṇu-purāṇe
darśitam---

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣapitāhitaḥ \|\| \[vi.pu. 5.13.60\] iti
> \|

hari-vaṁśe---

> yuvatīr gopa-kanyāś ca rātrau saṅkalpa-kālavit \|
>
> kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\]
> iti \|

ity atra kālavid ity asya vyākhyātaṁ **tā rātrīr vīkṣya** iti saha
*tābhir mumoda ha* ity asya sūcakaṁ **rantuṁ manaś cakre** iti
ātmanepada-nirdeśaḥ \| khalv ayaṁ svārtha-kriyatāṁ bodhayati svaritañ
itaḥ kartr-abhiprāye kriyā-phale \[pā. 1.3.72\] iti
viśeṣa-vidhy-āśrayaṇāt tad evaṁ **tā** ity anena svasyāpi
camatkāra-karaṁ kāla-vaiśiṣṭyaṁ vyajya tad-ujjvalitāṁ
śrī-vṛndāvana-śobhām api darśayati---**śarada-** iti \| **śaradā**
hetunā **uc**caiḥ **phullā mallikā** yāsu, tāḥ paraspara-yogāprasiddher
anenāsyāḥ śarado mallikānāṁ cāpūrvatvaṁ vyañjitam \| tena ca sarvāny eva
puṣpāṇi lakṣyante ity ālambana-kāla-deśānāṁ śrī-kṛṣṇāya
prema-maya-parama-sukha-pradatvaṁ darśitaṁ yasmāt hlādinī-śaktir
vilāsa-lakṣaṇa-tat-prema-viśeṣa-mayy evaiṣā riraṁsā, na tu
prākṛta-kāmamayīti teṣāṁ kandarpa-darpahā iti vyākhyānam api tathā
yuktam eva \| nivṛtti-parā iyaṁ pañcādhyāyī ity api svayam eva ca
vakṣyati---

dvātriṁśe virahālāpa-viklinna-hṛdayo hariḥ \|

tatrāvirbhūya gopīs tāḥ sāntvayāmāsa mānayan \|\|

sva-premāmṛta-kallola-vihvalī-kṛta-cetasaḥ \|

sad ayaṁ nandayan gopīr udgato nanda-nandanaḥ \|\| \[bhā.bhā.dī
10.32.1\] iti \|

śrī-munīndreṇāpi idam eva vakṣyate---vikrīḍitaṁ vraja-vadhūbhir idaṁ ca
viṣṇoḥ \[bhā.pu.10.33.40\] ity-ādau tatra durghaṭa-ghaṭanāṁ samādadhad
āha---**yogamāyā** parākhyācintya-śaktiḥ tām **upa** sāmīpyena
**āśritaḥ,** yatra yatra viharati tatra tatraiva tāṁ sūryaḥ sva-dīdhitim
iva sadā prāpta iti svābhāvika-tādṛśa-śaktitvaṁ vyañjitam \| tena ca
durghaṭa-tal-līlā ca setsyatīti bhāvaḥ \| śleṣeṇa **yogaḥ** saṁyogaḥ
tad-arthaṁ **māyā** kṛpā, māyā dambhe kṛpāyāṁ ca iti viśvaḥ \| tām
**upa** ādhikyena **āśritaḥ** \|

kiṁ ca, tāḥ **vīkṣya** krameṇa rākā-paryantam adhikam adhikaṁ manorathaṁ
**cakra** ity arthatve labdhe viśeṣo'yam api jñeyaḥ \| tasyāṁ rākāyāṁ
sāyaṁ gṛham āgato bhojanādikaṁ vidhāya, mātuḥ sthānāt
śayyā-gṛha-candra-śālikā-dvāraṁ gataḥ san sadyaḥ sampādyatvena
niścitavān ity arthaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** namaḥ kṛṣṇāya rāsa-rasikāya
\| **śrī**-yukta-**bādarāyaṇir uvāca** iti \| badarikāśrame
mahā-tapaś-caraṇād bhagavān śrī-vyāso bādarāyaṇaḥ \| tasya
tapaḥ-phala-rūpaḥ putra iti
sarvajñatva-śrī-bhagavat-prema-rasamayatvādikaṁ dhvanitam \| tenoktatvād
asyākhyānasya sarvathā yathā sādhana-sādhyatvaṁ prema-rasa-mayatvaṁ
cābhipretam \| ato bhaktyaitac chrotavyam iti bhāvaḥ \|

idānīṁ śrī-gopikā-manoratha-paripūraṇa-dvārā
prema-viśeṣa-vistāraṇa-rūpaṁ tad-avatāra-mukhyatara-prayojanaṁ darśayan,

tābhiḥ saha viharaṇam eva tasya sarvātiśāyi sukham iti ca prakaṭayan,

tatra cādharāmṛta-pānādinā strī-sadṛśīnām eva
śrī-bhagavad-rūpādi-mādhurī-viśeṣānubhavāt
prema-viśeṣa-vistāra-susiddhyā tad-yogyābhiḥ saha śrī-rāsa-krīḍāṁ
pañca-prāṇa-tulya-pañcādhyāyyā varṇayan, ādau tat-sāmagrīr darśayan,

tatra ca śrī-gopikā-vargākarṣaṇaṁ kathayan,

tad-dhetutvena śrī-bhagavato bhāva-viśeṣa-prākaṭyam āha---**bhagavān**
iti \|

eṣā ca krīḍā tad-ucita-kāle kaiśore jñeyā \| tathā coktaṁ
śrī-viṣṇu-purāṇe---

so'pi kaiśoraka-vayo mānayan madhusūdanaḥ \|

reme tābhir ameyātmā kṣapāsu kṣapitāhitaḥ \|\| \[vi.pu. 5.13.60\] iti \|

śrī-hari-vaṁśe ca---

yuvatīr gopa-kanyāś ca rātrau saṅkalpa-kālavit \|

kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\] iti
\|

tac ca rāsārambhe tasya saundaryādi-viśeṣa-smāraṇena parama-mohanatvāt
śrī-bādarāyaṇinā---tataś ca paugaṇḍa-vayaḥ-śritau vraje \[bhā.pu.
10.15.1\] ity-ādivad vyaktaṁ vaktuṁ na śaktam \| krīḍā sā ca samagram
eva kaiśoraṁ vyāpyety-ādikaṁ sarvam agre yathā-sthānaṁ vivaraṇīyam
tatropalakṣaṇārthaṁ kaiśorārambhe prathamaika-rātra-krīḍeyam ucyate\|

**bhagavān** iti rāsa-krīḍāyāṁ
nijāśeṣa-bhagavattā-sāra-prakaṭanābhiprāyeṇa \| nandādayaḥ
paramānanda-nirvṛtāḥ \[bhā.pu. 10.28.17\] babhūvuḥ \| **bhagavān api**
svayaṁ paramānanda-nirvṛto bhavituṁ **rantuṁ** krīḍā-viśeṣaṁ kartuṁ
**manaś cakre** aicchad iti api-śabdārthaḥ \|

**tā rātrīr** iti tair vyañjitārtham eva \| yad vā, **tā** anirvacanīyāḥ
sarva-kāla-śreṣṭhatarāḥ paramānanda-rasa-mayīs tat-krīḍā-yogyā ity
arthaḥ \| bahu-vacanena bahvīṣu rātriṣv eva tat-krīḍā bodhyate, tac
cāste sa-viśeṣaṁ vyaktaṁ bhāvi \| **śaradā** kṛtvā **uccaiḥ phullā**
vikasitā **mallikā** yāsu tāḥ, yadyapi sarva-rtv-āśraye śrī-vṛndāvane
sadā sarva-puṣpāṇy udbhavanti, viśeṣataś ca śaradi
jāti-kumuda-kamalādīny api vikasanti, tathāpy utphulla-mallikā iti
rātri-viṣayaka-vikāsa-viśeṣābhiprāyeṇa \| evam agre'pi kumudvantam
\[bhā.pu. 10.29.3\] ity uddīpanāni **vīkṣya** rati-yogyā iti ālocya
**yogamāyā** parākhya-saccidānanda-śakti-viśeṣas tām
upakaraṇatvenāśritaḥ prakaṭitavān san, iti sarva-līlāto viśeṣeṇa
rāsa-krīḍāyāḥ paramānanda-viśeṣādikam abhipretam\| sarvasyā api līlāyāḥ
saccidānanda-rūpatvaṁ prāg aṣṭamādhyāye bālya-līlāyāṁ vivṛtam evāsti \|

yad vā, **yoga** aiśvaryaṁ tad-yuktā **māyā** dayā, māyā dambhe kṛpāyāṁ
ca iti viśvaḥ \| **tām upāśrita** upādhitvena prāptaḥ san rāsa-krīḍayā
svasyaiśvaryaṁ kṛpāṁ ca vistārayāmāsety arthaḥ\|

yad va, **api**-śabdasyātraivānvayaḥ, **yoga** ātmārāmatā **māyā**
āvaraṇātmikā vā kāpaṭyaṁ vā, yoga-yuktāṁ māyām **upa** sāmīpyena nityam
**āśrito**'pi iti tadānīṁ **yogo māyā** ca nātiṣṭhan \| kintu
nija-padābja-prema-sampad-vistāraṇa-rūpa-satya-svabhāvo vyakto'bhūd ity
arthaḥ \|

yad vā, **yoge** saṁyoge yā **māyā** yajña-patnīṣv iva vañcanā, tām
**upāśrito'pi** \| iti tadānīṁ tasya saṅgame māyā na nivṛttety arthaḥ \|
sarvābhir eva gopībhiḥ saha sākṣāt saṁyoga-viśeṣa-siddheḥ, siddhiṁ
gatābhir api tat-prāpteḥ \|

yad vā, yunakti nityaṁ vakṣasi saṁyogaṁ prāpnotīti **yogā** **yā**
**mā** lakṣmīḥ, tasyāṁ nityaṁ vartamānaḥ, tayā sadā sevyamāno'pīty
arthaḥ \| iti rāsa-krīḍā tayā na sampadyeta, tad-durlabhā ca sety-ādy
abhipretam \|

yad vā, yogāya saṁyogāya māyaḥ-śabdo yasyāḥ, sā **yogamāyā** vaṁśī \|
māṁ māne śabde ca ity asya ghañi rūpaṁ, tām upāśritaḥ \|

yad vā, yogasya saṁyogasya māyo mānaṁ paryāptir yasyāṁ, sā **yogamāyā**
śrī-rādhā \| athavā yogasya saṁyogasya mā lakṣmīḥ sampattir iti yāvat
tāṁ yāti prāpnotīti **yogamāyā** śrī-rādhaiva, tāṁ manasā **upāśritaḥ**,
rāsa-krīḍāyās tad-dhetukatvāt tat pādme prasiddham eva \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bhagavān api** ity **api**-śabdena
tat-preyasyo'pīti samuccīyante \| **tā** nija-mādhuryeṇāpy
asman-mano-hāriṇīḥ \| **śaradā** api
**mallikotphulla**-tādṛśa-rasa-maya-līlā-samaya-rūpatvāt \|
**yogamāyāṁ** durghaṭa-ghaṭanā-śaktim \| **upa** samīpe **āśritaḥ** \|
tādṛśa-tat-sevāvasarāpekṣayā nikaṭastha-tādṛśa-śaktim ity arthaḥ
\|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
brahmendrāgni-varuṇādīnāṁ *darpaṁ* śamayitvā *kandarpasya darpaṁ*
śamayituṁ yugapad aneka-ramaṇī-kadamba-saṁvalitaṁ rāsākhyaṁ lāsyam
āripsur **bhagavān** ekadā sva-yoga-vaibhavaṁ prāduścakāra \| tatra
rāsasya lakṣaṇaṁ yathā---

nartakībhir anekābhir maṇḍale vicariṣṇubhiḥ \|

yatraiko nṛtyati naṭas tad vai hallīśakaṁ viduḥ \|\|

tad evedaṁ tāla-bandha-gati-bhedena bhūyasā \| rāsaḥ syān na sa nāke'pi
vartate kiṁ punar bhuvi ? ity asya duṣkaratayā parama-ramaṇīyatayā ca
bahu-kāla-sāmyāc ca tathā ca bahvīr eva **rātrīr** ekatra kartuṁ
kṛta-saṅkalpatvāt tat-kālaṁ samupasthitāḥ, rātry-abhimāninīr bahvīr eva
devatāḥ purato **vīkṣya** **rantum** icchāṁ **cakāra** ity
āha---**bhagavān api** ity-ādi \| **bhagavān** acintya-vaibhavo'**pi
yoga-māyām upāśritaḥ** san **rantuṁ manaś cakre** \|

ayaṁ bhāvaḥ---asmin vilāse bahvya eva durghaṭa-saṅghaṭanāḥ sambhāvyāḥ,
tās tu kevalaṁ yogaiśvarya-sādhyāḥ svayam icchā-mātreṇa kartuṁ śakyā apy
agrima-rasasya madhura-komalatāyām aiśvarya-prakāśanaṁ nātisurasam iti
tat-tat-karmaṇi kāryārthe sambhaviṣyati \[bhā.pu. 10.1.25\] iti prāg
evāvatīrṇāṁ mūrtimatīṁ sva-yoga-śaktiṁ, \"tvayāsmin vilāse sarvam eva
samarthanīyam\" ity **upāśritaḥ,** vidheyatvena **upāśrita** ājñaptavān
ity arthaḥ \| ity ayam **aper** arthaḥ \|

kiṁ kṛtvā ? **tā rātrīr vīkṣya** \"tāḥ pūrva-saṅkalpitā anekā rātraya
ekatra militā bhavantu\" iti manasi kṛtvety ayaṁ **tac**-chabdārthaḥ \|
anekānāṁ rātrīṇāṁ kramād āgāminīnāṁ yugapad darśanābhāvāt **rātrīr** iti
rātrādhiṣṭhātṛ-devatā ity ayaṁ bahu-vacanārthaḥ \| ānanda-ghane
śrī-vigrahe'ntaḥ-karaṇābhāvād icchā-śakti-mātrasyaiva sambhavād
alaukika-kṛti-sādhya-kriyā-viṣayatve'pi
laukika-kṛti-sādhya-kriyā-viṣayatvāya **manaś cakre**, manaḥ svīcakāreti
manaḥ-śabdārthaḥ \| manaḥ-svīkārān manobhavasyāpi svīkāraḥ \|

**rātrīḥ** kīdṛśīḥ ? **śaradotphulla-mallikāḥ** \| śarat-sambandhinyaḥ
śāradyaḥ \| **utphulla-mallikā** unmallikāḥ phulla-mallikāś ca \|
vasante unmukha-mallikāḥ \| grīṣme phulla-mallikāḥ \| paścāt
karma-dhāraye puṁvad-bhāvāt siddham\| etena
śarad-vasanta-grīṣma-sambandhinyo rātraya ekatra militāḥ satyo
aśīty-uttara-śata-rātry-abhimāninyo devatā eva yugapad āgatā ity arthaḥ
\| na kevalaṁ śāradya eva, **bhagavān** iti aiśvarya-param \| tathā sati
mātā-pitṛ-samīpe pūrvavad eka-rātram iva śayitavad āsīt \| idaṁ hi
tasyaiśvaryam \|\|1\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 296) : yoga-māyāṁ** tāsām asaṅkhyānām
asaṅkhya-vāñchā-pūrikāṁ sva-śaktiṁ svabhāvata eva **āśritya** ity arthaḥ
\|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**

vande guruṁ kṛpā-sindhuṁ sac-cid-ānanda-vigraham \|

prāpur bhāgavataṁ jñānaṁ bahavo yad-anugrahāt \|\|

sarva-vedān samunmathya kṣīra-bāddhair ivāmṛtam \|

tac-chrī-bhāgavataṁ jñānaṁ proktaṁ bhagavatā svayam \|

tat-sāra-bhūta-nikhilā pañcādhyāyī nigadyatā \|\|

tatra tāvat daśama-skandhārtho nirodho nirṇītaḥ \| ato'tra pañcādhyāyāṁ
śrī-kṛṣṇa-priya-vargayoḥ paraspara-nirodho'nuvarṇyate \| sa tu
itara-rasābhibhava-pūrvakaṁ vilāsātmakaṁ premaṇi dehendriya-manasā
sthitiḥ nirodha iti \| prema-lakṣaṇaṁ rasārṇave---sa premā bheda-rahitaṁ
yūnor yad bhāva-bandhanam \[ra.su. 2.112\] iti \|

atra premṇi śrī-kṛṣṇa-priya-vargayoḥ kṣīra-nīravad āśleṣaḥ sāmarasyān
nyūnādhika-bhāvena vivektuṁ na śakyate \| tad uktam---

svāntayoḥ sarva-bhāvena sevya-sevakayos tathā \|

kṣīra-nīravad āśleṣo viṣayādhāratā tathā \|\|

aṅgānām api tādṛktvaṁ sa premā vinigadyate \|

dvāviṁśati-vidhaḥ śleṣo vijñeyo'tra subuddhibhiḥ \|\|

tathā hi, priya-varga-śrī-kṛṣṇa-manasoḥ sarvāṁśena saṁśleṣaḥ
kṣīra-nīravat anyat sarvaṁ bhakti-rasa-taraṅgiṇyāṁ vivṛtam eva \| tatra
hṛdayendriya-manasāṁ śrī-kṛṣṇa-dehendriya-manaḥsu ekīkaraṇaṁ,
vraja-devībhiḥ sva-hṛdayam evodvāditaṁ vakṣyamāṇa-ślokena---

> cittaṁ sukhena bhavatāpahṛtaṁ gṛheṣu
>
> yan nirviśaty uta karāv api gṛhya-kṛtye \|
>
> pādau padaṁ na calatas tava pāda-mūlāt
>
> yāmaḥ kathaṁ vrajam atho karavāma kiṁ vā \|\| \[bhā.pu. 10.29.34\]

sva-cittena saṁśleṣo vraja-devī-kartṛkaḥ \| śrī-kṛṣṇa-kartṛkam
āha---bāhu-prasāra-parirambha- \[bhā.pu. 10.29.46\] ity-ādinoktaḥ \|
anyatra gatyānurāga- \[bhā.pu. 10.30.2\] iti \| ayaṁ saṁśleṣas tu
nirodhenaiva, tatrodāharaṇam---

> kapotau sneha-guṇita-hṛdayau gṛha-dharmiṇau \|
>
> dṛṣṭiṁ dṛṣṭyāṅgam aṅgena buddhiṁ buddhyā babandhatuḥ \|\| iti \|

tatra,

> bhogārthaṁ sṛṣṭir ity anye, krīḍārtham iti cāpare \|
>
> devasyaiva svabhāvo'yam āpta-kāmasya kā spṛhā \|\| \[gauḍapāda-kārikā
> 1.9\] iti \|

lokavat tu līlā-kaivalyam \[ve.sū. 2.1.33\] sutrāc ca kutracit līlā,
kutracit krīḍā, kutracit karmeti\| tatra **yogamāyā**-kartṛkā kriyā
līlā, priya-vargaiḥ sahāvirbhāvitā kriyā (krīḍā?) \| krīḍā-sāmānyāt tu
śarīra-vyāpāraṁ karmeti \| etat tritayam api vilāsaṁ na vyabhicarati \|
madhura-rasāvirbhāvitā kriyā-vilāsa iti lakṣaṇānta-līlodāharaṇaṁ,
yogeśvareṇa kṛṣṇena tāsāṁ madhye dvayor dvayoḥ praviṣṭena \[bhā.pu.
10.33.3\] uktiḥ \| anāyāsena tat-tan-madhye praveśo lāghava-śaktyā, sā
līlā vilāsa eva tābhiḥ sametābhir udāra-ceṣṭitaḥ \[bhā.pu. 10.29.43\]
iti \|

krīḍā vilāsa eva \| tataś ca kṛṣṇopavana \[bhā.pu. 10.33.25\] iti
sāmānyataḥ śarīra-vyāpāro'pi vilāsa eva \| anyatra sa tu bhinnāny
adhikāriṇi vatsala-sakhyādi-raseṣu iha tu samānādhikaraṇatvam, evaṁ
bhinna-rasālambanebhyo nirodham uktvātra sajātibhyo nirodha ucyate \|
ājagmur anyonyam alakṣitodyamā \[bhā.pu. 10.29.4\] iti [dehaḥsu]{.mark}
aiśvaryāt \|

śrī-kṛṣṇasya nirodha ucyate munīndreṇa---**bhagavān api**,
sambandha-viṣaya-prayojana-viśiṣṭena granthasyotkarṣam
āha---pratipādya-pratipādakaḥ sambandhaḥ \| tatra pratipādyaṁ
priya-varga-śrī-kṛṣṇayor vilāsaḥ \| pratipādakaḥ śrī-śukaḥ \| tasya
vilāsa-pratipādane pravṛttiḥ nirodhenaiva \| tad uktaṁ---

> pariniṣṭhito'pi nairguṇya uttama-śloka-līlayā \|
>
> gṛhīta-cetā rājarṣe ākhyānaṁ yad adhītavān \|\| \[bhā.pu. 2.1.9\] iti
> \|

ātmārāmo'py arīramat \[bhā.pu. 10.29.42\], **bhagavān api** iti
aiśvaryān nirodhaḥ \| yathā śrī-kṛṣṇasya aiśvarān nirodhenaiva vilāse
pravṛttiḥ, tathā munīndrasyāpi vilāsa-vyākhyāne pravṛttiḥ \| ataḥ
pratipādya-pratipādaka-sambandhasyotkarṣam āha---priya-vargasya
śrī-kṛṣṇo viṣaya ādhāraś ca candra-candrikāvat, śrī-kṛṣṇasya priya-vargo
viṣaya ādhāraś ca \| anyathā ekatarābhāve ābhāsaḥ syāt,
priya-varga-svāntasya śrī-kṛṣṇo viṣaya ādhāraś ca candra-candrikāvat \|
śrī-kṛṣṇa-svāntasya priya-vargo viṣaya ādhāraś ca \| priya-vargasya
śrī-kṛṣṇāṅgaṁ viṣaya ādhāraś ca \| priya-varga-svāntasya śrī-kṛṣṇo
viṣaya ādhāraś ca \| śrī-kṛṣṇa-svāntasya priya-vargo viṣaya ādhāraś ca
priya-vargasya śrī-kṛṣṇāṅgaṁ viṣaya ādhāraś ca \| priya-varga-sthitasya
śrī-kṛṣṇa-cittaṁ viṣaya ādhāraś ca \| śrī-kṛṣṇasya priya-vargāṅgaṁ
viṣaya ādhāraś ca \| śrī-kṛṣṇa-cittasya priya-varga-cittaṁ viṣaya
ādhāraś ca \| priya-varga-cakṣuṣaḥ śrī-kṛṣṇo viṣayaḥ śrī-kṛṣṇa-cakṣuṣaś
ca \| evam anyonyasya viṣayī-viṣayasyāvasthoktā granthasyāpi sa eva
viṣaya ukto nānya iti \|

anena viṣaya-vaiśiṣṭyam uktaṁ prayojana-vaiśeṣyam
āha---nitya-kiśora-vilāsa-sphūrtyā hṛd-rogasya prākṛta-kāmasya
śānti-dvārā laukika-kāmena śrī-kṛṣṇa-priya-vargayoḥ
paraspara-vihāra-darśanautkaṇṭhya-tad-anukūlatvaṁ cedam eva prayojanam
agre vadiṣyati---vikrīḍitaṁ vraja-vadhūbhir \[bhā.pu. 10.33.42\] iti \|
etad-anusandhānavān munīndraḥ svābhipretaṁ vilāsaṁ kathayiṣyan tāvac
chrī-kṛṣṇasya mānasīṁ līlāṁ vivṛṇoti---**bhagavān** iti \| tatrādau
bhāvotpattim āha---tad uktaṁ rasārṇave---nirvikārasya cittasya bhāvaḥ
syād ādi-vikriyā \[ra.sū. 1.192\] \| sāhitya-darpaṇe---nirvikārātmake
citte bhāvaḥ prathama-vikriyā \[sā.da. 3.93\] \|

prema-lakṣaṇaṁ---sa premā bheda-rahitaṁ yūnor yad bhāva-bandhanam
\[ra.sū. 2.112\] iti \| bhāva-viśeṣa eva premā, dvayor apara-paryāyatvam
\| yadyapy akhaṇḍo nitya-siddha eva premā tat-sādhakāś ca nitya-siddhā
eva, tathāpy aṅgāṅginoḥ krameṇa sambandhasyotpattiḥ sambandhiny
upacaryate, rājya-sambandhavat \| athāvadhi-bhūto bhāva ucyate \| tad
uktaṁ tatra---

> premṇas tu prathamāvasthā bhāva ity abhidhīyate \|
>
> sāttvikāḥ svalpa-mātrāḥ syur atrāśru-pulakādayaḥ \|\| \[bha.ra.si.
> 1.3.2\]
>
> bhrū-netrādi-vikārais tu sambhoge vā pravartakaḥ \|
>
> bhāva evālpa-saṁlakṣya-vikāro hāva iṣyate \|\|
>
> hāva eva vilāsasya pūrṇatāṁ pratipadya vai \|
>
> helā nāma samākhyātā prema pūrvaṁ gatāGgatā \|\|
>
> tatra vibhāvair anubhāvaiś ca sāttvikair vyabhicāribhiḥ \|
>
> viṣayaiḥ paricārayaṁś ca kṛṣṇe hi ratim āpnuyāt \|\|

tatrālambana-vibhāvaḥ śrī-kṛṣṇaḥ priya-vargaś ca \| uddīpana-vibhāvaś
candra-candrikā-candana-lepana-**śarad**-ṛtu-**mallikādyāḥ** \|
parasparaṁ yūnor bhrū-netrādi-vikārā anubhāvāḥ \| vyabhicāriṇas tu
trayastriṁśat-netrāgocare priye glāni-moha-mūrcchā-dainyādayaḥ \|
viṣayās tv anyonyam ubhayor aṅgādīni, parivāras tu sakhī ity-ādi \|
etaiḥ sthāyī-bhāva eṣyate \| bhāvas tu mānaso dharmaḥ \|
uddīpana-vibhāvena manasi vikāram āpanne sati bhāvodbodhaḥ \| tasmiṁś ca
sati ujjvala-sthāyi-bhāvaḥ sidhyati \| tasmiṁś ca siddhe śrī-kṛṣṇa
ātmānanda-pūrṇaṁ manyate, atas tad-arthaṁ mayārambhaḥ \|

tatrācāryair upodghātatvenoktaṁ padyaṁ vyākhyāyate---

> brahmādi-jaya-saṁrūḍha-darpa-kandarpa-darpahā \|
>
> jayati śrī-patir gopī-rāsa-maṇḍala-maṇḍanaḥ \|\| \[bhāvārtha-dīpikā
> 10.29.1b\]

tathā-bhūto jātaḥ \|

yad vā, *gopī-rāsa-maṇḍalaṁ maṇḍanaṁ* yasya, sa sādhāraṇo
bhūṣaṇa-bhūṣya-bhāva ity uktāt prākṛta-kāmasyedaṁ pauruṣaṁ yac
carama-dhātu-pātena brahmādīn apy abhibhavatīti kāmas tu
śrī-kṛṣṇenābhibhūtaḥ \| agre vakṣyate---ātmany avaruddha-saurataḥ
\[bhā.pu. 10.33.26\] iti liṅgāt nirodha-lakṣaṇena alaukikena kāmena jita
eva, yataḥ *śrīpatitvam* upekṣya *gopī-rāsa-maṇḍala-maṇḍano* jātaḥ \|
vakṣyati ca---ātmārāmo'py arīramat \[bhā.pu. 10.29.42\] \| api ca
ātmārāmatā gauṇīkṛtā dṛśyate, gopī-ramaṇena madhura-rasa-sphūrtyā
svarūpa-lābhasya vivakṣitatvāc ca \|

kiṁ ca, sākṣāt manmatha \[bhā.pu. 10.33.1\] ity anena manmathasyāpi
mohena sāmarthyābhāvo'tra ātmany avaruddha-saurataḥ \[bhā.pu. 10.33.26\]
ity ayam eva citram\| yad vraja-sundarīṇāṁ vilāsaiḥ śrī-kṛṣṇa-manasi
niruddhe sati mano-janya-kāryasyāpi nirodho'to manaḥ-kārya-viśeṣasya
carama-dhātor api nirodho jāta iti \| *ayam arthaḥ* iti
jñeyam,anyathāneka-yūthavatīnāṁ vraja-ballavīnāṁ samādhānaṁ na syād iti
tāsāṁ nirodhasya vailakṣaṇyāntaraṁ nirūpayiṣyate---

> tad-aṅga-saṅga-pramudākulendriyāḥ
>
> keśān dukūlaṁ kuca-paṭṭikāṁ vā \|
>
> nāñjaḥ prativyoḍhum alaṁ vraja-striyo
>
> visrasta-mālābharaṇāḥ kurūdvahaḥ \|\| \[bhā.pu. 10.33.18\] iti \|

prastutam āha---

> līlātra trividhā proktā mānasī vācikī tathā \|
>
> śarīreṇa tṛtīyā ca tāsāṁ bhedā pṛthak pṛthak \|\|

mānasī līlā, yathā---

> āgatāsu vidhāsye'haṁ svāgataṁ tāsu sundaram \|
>
> bhayaṁ pradarśayiṣye'ham ihāmutra ca yan mahat \|\|
>
> paścād dharmaṁ pravakṣyāmi tāsāṁ hārda-parīkṣayā \|
>
> śroṣyāmi tāsu yuktiṁ ca dhairya-cyutim ahaṁ parām \|\|
>
> rāsa-krīḍāṁ kariṣyāmi tābhiḥ sarvābhir adbhutām \|
>
> āliṅganaṁ nakhollekhaṁ saṁlāpa-narma cottamam \|\|
>
> tābhiḥ saha kariṣyāmi vara-dānaṁ yathā kṛtam \|
>
> evaṁ hi mānasī līlā dhyānānanda-mayī svayam \|\|

kiṁ ca---

> svāgataṁ vo mahābhāgāḥ priyaṁ kiṁ karavāṇi vaḥ \|
>
> tāsāṁ bhāva-parīkṣārtham ity ādyā vācikī smṛtā \|
>
> bāhu-prasāritety ādyā śarīrā bahudhā matā \|\| iti \|

nanu yadi veda-purāṇa-pramānyā līlā nityatvaṁ śrūyate[^2]
viṣṇu-purāṇe---so'pi kaiśoraka-vayo mānayan madhusūdanaḥ \[vi.pu.
5.13.60\] iti \| sadā rāsa-rasonmattaḥ, tad vraja-devī-kadamba-sthaḥ
krīḍaty eva sādivad rāsa-krīḍā katham ucyate ? tatrāha \|
yathoktaṁ---puṇyaṁ madhuvanaṁ yatra sāṁnidhyaṁ nityadā hareḥ \[bhā.pu.
4.8.42\] \| anyac ca, mathurā bhagavān yatra nityaṁ saṁnihito hariḥ
\[bhā.pu. 10.1.28\] iti mathurāyāṁ nityādhiṣṭhānatve devakyām
āvirbhāvena sāditvam iva varṇyate \|

tathātra kumārīṇāṁ vara-dāna-prayukto'yam rāsa-vilāsaḥ sādir iva
nirūpyate \| atra vṛndāraṇye tv ṛtavo deśa-vibhāgena tadāvartanta eva
tathā śarad-ṛtu-nivāsa-pradeśe śarat-sampāditāṁ śriyaṁ dṛṣṭvā pratiśrutā
rātrayaḥ smṛti-patham avatīrṇāḥ, mayemā raṁsyatha kṣapāḥ \[bhā.pu.
10.22.27\] iti **tāḥ** pratiśrutā **rātrīr vīkṣya** **śaradā
utphullā-mallikāś** ca **vīkṣya** rātri-viśeṣaṇam \| **bhagavān api**
aiśvarya-supūrṇo'pi tad upekṣya nirodhātmaka-vilāsenaiva
vraja-sundarībhiḥ saha **ramaṇe** **manaś cakre** manaś cakārety arthaḥ
\|

vraje pañca-vidhā gopyaḥ---nitya-siddhāḥ, upāsanā-siddhāḥ, śrutayaḥ,
ṛṣayaḥ, devyaś ca \| nitya-siddhā dṛṣṭāḥ \| śrutīnāṁ riraṁsājani \| tad
uktaṁ bṛhad-vāmana-purāṇe---tat-kadambaka-madhya-sthaḥ kiśorākṛtir
acyuta iti taṁ dṛṣṭvā riraṁsā jātā \| tābhyo bhagavatā varo
dattaḥ---purā sārasvate kalpe vraje gopyo bhaviṣyatha \| etā kumāryas tu
śrutaya idānīm api pūrvānurāgaṁ dṛṣṭvā kātyāyany-arcana-prabhava-puṇyā
vyājena varo datto mayemā raṁsyatha kṣapāḥ \[bhā.pu. 10.22.27\] iti \|
tās tu kumāryo navānurāgeṇa riraṁsayā taṁ kālaṁ pratīkṣyamāṇā eva
sthitāḥ--- \"kadāsmān āhūya ramayiṣyati ?\" iti \| ataḥ tasmiṁs tasmin
pratiśrute samaye **tāḥ** pratiśrutā **rātrīr vīkṣya rantuṁ manaś
cakre** \| idānīṁ śarat-kālīnā rātraya eva bhāvodbodhikā jātā iti bhāvaḥ
\| bhāvodbodhe liṅge agre vakṣyati---jagau kalaṁ vāma-dṛśāṁ mano-haram
\[bhā.pu. 10.29.3\] iti \| yadyapi vraje dvādaśā rasādhikāriṇo vartante,
sarvair api dhvanir ākarṇat, tathāpi veṇu-dhvaninā
madhura-rasādhikṛtānām evākarṣaṇaṁ nānyeṣām iti \|

nanu vara-dāna-samaya eva kim iti nābhiramitāḥ ? tatrāyam abhisandhiḥ
pūrvam alpa-vayaskatvena ramaṇārtham ākāraṇaṁ nocitam iti \| adhunā
ramaṇānukūla-vayastvena yogyā dṛṣṭā ākāritāḥ \| śrī-kṛṣṇasya sadā
kaiśorakam eva vayo jātaṁ tato ramaṇa-yogyatā jātā \| etad uktaṁ
parāśareṇa---

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣapitāhitaḥ \|\| \[vi.pu. 5.13.60\] iti
> \|

hari-vaṁśe---

> yuvatīr gopa-kanyāś ca rātrau saṅkalpa-kālavit \|
>
> kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\]
> iti \|

**utphulla-mallikā** ity anena vṛndāvana-latānām uddīpanatvaṁ sūcitam \|
**śaradā** iti śarad-ṛto'pi sāhayyaṁ sūcitam \|

nanv ekena śrī-kṛṣṇena bahūnāṁ tāsāṁ ramaṇaṁ katham ? sarvāsām
evaikadaiva sāṁnidhyaṁ ca katham ? vakṣyati cāgre---tāsāṁ madhye dvayor
dvayoḥ praviṣṭena \[bhā.pu. 10.33.3\] iti cet, tatrāha---**yogamāyām
upāśrita** iti \| tatra kecid vāhuḥ---yogamāyā līlopayoginī kācid
acintya-śaktiḥ \| agre vakṣyati yogeśvareṇa \[bhā.pu. 10.33.3\]
acintya-śaktimateti \| tām **upa** samīpe **āśritaḥ** \| sā ca
kṛṣṇa-sva-sva-rasādhikāreṣu te te niruddhyante \| agre
vakṣyati---manyamānāḥ sva-pārśva-sthān svān svān dārān vrajaukasaḥ
\[bhā.pu. 10.33.37\] iti \|

yad vā, **yoge** saṁyoge yā **māyā** kṛpā sneha iti yāvat, tām
**upāśritaḥ,** syāt kṛpā-dambhayor māyā iti viśvaḥ \|

yad vā, **yogo** vraja-sundarībhiḥ saṁyogaḥ \| tasmin yā mā lakṣmīḥ
śobheti yāvat, tasyā āyaḥ prāptiḥ yayā muralyā, tāṁ muralīm **upa**
samīpe **āśritaḥ** \| kadācid api na tyajati \| yathānyo'pi nāyako
nāyikābhisaraṇe ratim āśrito bhavati, tathā śrī-kṛṣṇo'pi muralīṁ
sahacarīm iva manyamānas tad-āśrita eva tiṣṭhati \| jagau kalam
\[bhā.pu. 10.29.3\] iti liṅgāc ceti \|

yad vā, **yogasya** aiśvaryāder **mā** sampat, tatra **upāśrito**'pi
**rantuṁ manaś cakre** \|

yad vā, **yogasya** aiśvaryāder **mā** sampat, tasyām **upa** samīpe
sthitāyām api tām anādṛtyety arthaḥ\| ramaṇānukūlatvena **vīkṣya**
pratiśrutā **rātrīr** eva **āśrita** ity anvayaḥ \|

yad vā, **yogamāyāṁ** yoge vakṣaso yoge nimitte saptamī vartamānā **yā
mā** lakṣmīs tathā sthitāyām api tām upekṣyety arthaḥ \| yābhiḥ saha
ramaṇaṁ cintanaṁ **tā** eva **āśrita** ity arthaḥ \| ārthiko'yam arthaḥ
vyañjanā-vṛttyā vā \|

yad vā, **yogamāyāṁ** kāṁcid vṛddhāṁ tapasvinīṁ ramaṇānukūlām
**upāśritaḥ** \|

yad vā, abhijñās tv evaṁ vadanti---**yoge** sambhoga-lakṣaṇe saṁyoge yā
**māyā** aghaṭita-ghaṭanā-cāturī, **tām** upa ādhikyena **āśrita,**
upādhike ceti karma pravacanīyatvaṁ, yayā ekena svarūpeṇa bahvīnāṁ
sāṁnidhyaṁ tāsāṁ madhye dvayor dvayoḥ \[bhā.pu. 10.33.3\] iti
vakṣyamāṇatvāc ca svaika-nikaṭatva-māna iti \|

yad vā, **yoge māyā** svābhāvikī lāghava-śaktir eveti, **rātrīr vīkṣya**
iti rātrayo'pi striyaḥ, **śarad** api strī, **mallikā** api strī-jātayaḥ
\| ataḥ evaṁ-bhūte puruṣa-praveśa-śūnye vṛndāvana-pradeśe ramaṇa-yogyāṁ
nitya-siddhāṁ sāmagrīṁ dṛṣṭvā vraja-devībhiḥ saha **rantuṁ manaś cakre**
pūrṇa-manorathaṁ cakārety anvayaḥ \| tasya satya-kāmatvāt
satya-saṅkalpatvāc ca---satya-kāmaḥ satya-saṅkalpaḥ \[chā.u. 8.7.1\] iti
śruteḥ \|

yad vā, **bhagavān api,** bhago bhāgaḥ, tadvān api nanda-putratvāt
vātsalya-rasālambanatvāt nanda-yaśodābhyāṁ lālyamānatvāt
sakala-sukha-pūrṇo'pi varṣa-paryantaṁ dhairyam avalambamāno'pi **tā**
prasiddhāḥ madhura-rasoddīpakā **rātrīr vīkṣya rantuṁ manaś cakre** \|
rātri-darśanena dhairya-cyutir jāteti sūcitam \| tatrāpi viśeṣaṁ
vyācaṣṭe---**śaradā** iti **utphulla-mallikā** iti \| śarat-kṛt-sāhāyyam
iti bhāvaḥ \|

yad vā, **ayoge māyā** dambhakā padyam iti yāvat, tām **upāśritaḥ**
vrajaukasāṁ samīpe kapaṭa-prakāśanāt \| ayam arthaḥ---vraja-sundarībhiḥ
sadā sambandhe'pi nānyopala-kṣito vilāsaṁ karoty eva yato rasaḥ parokṣaṁ
prakāśate iti śrute syāt \| kṛpā-dambhayor māyā iti viśvaḥ \|
madhura-rasāvalambanāśrayam antareṇa nātmānaṁ pūrṇaṁ manyate \| ata eva
**rantuṁ manaś cakre** \|

yad vā, **yogaṁ** **bhagavān api** so'py aiśvaryaṁ tiraskṛtya **rantuṁ
manaś cakre** \| agamāyām aṅgeṣu sthāvareṣu taruṣu yā **māyā** kṛpā, tām
**upa** samīpa eva **āśritaḥ,** vṛndāvana-taruṣu sneham āśritaḥ \| teṣām
asaṅkocanaṁ kurvan ete vilāsopayogino mad-vilāsa-sākṣiṇa ity evaṁ
vicārya teṣāṁ madhye sthitaḥ san **rantuṁ manaś cakre** iti
vraja-sundarī-mano'nurañjanānukūlaṁ saṅkalpaṁ kṛtavān ity arthaḥ \| aho
amī deva-varāmarārcitam \[bhā.pu. 10.15.5\] iti taruṣu
śrī-kṛṣṇa-snehasya prasiddhatvāc ca \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

śrī-rāma-kṛṣṇa-gaṅgā-caraṇān natvā gurūn uru-premṇaḥ \|

śrīla-narottama-nātha-śrī-gaurāṅga-prabhuṁ naumi \|\|

praṇamya śrī-guruṁ bhūyaḥ śrī-kṛṣṇaṁ karuṇārṇavam \|

lokanāthaṁ jagac-cakṣuḥ śrī-śukaṁ tam upāśraye \|\|

gopa-rāmā-jana-prāṇa-preyase'tiprabhuṣṇave \|

tadīya-priya-dāsyāya māṁ madīyam ahaṁ dade \|\|

atha pañcabhir adhyāyaiḥ pañca-prāṇa-samair muniḥ \|

rāsaṁ prāha hareḥ sarva-līlā-sampac-chiromaṇim \|\|

rāso jayati yad datta-saubhāgyā gopa-yoṣitaḥ \|

dharāsthā adharīcakruḥ sarvordhvasthāṁ rasām api \|\|

ūnatriṁśe veṇu-nāda-pāruṣya-viṣa-varṣaṇam \|

gopikā-cātakīṣābhiḥ krīḍāntardhiś ca varṇyate \|\|

iha khalu sapta-varṣa-vayasi vartamānena bhagavatā kārtikasyāmāvasyāyāṁ
karma-vādotthāpanena indra-makha-bhaṅgaḥ kṛtaḥ \| tac-chukla-pratipadi
govardhana-makhotsava \| dvitīyāyāṁ yamunā-tīre
bhrātṛ-dvitīyā-bhojanotsavaḥ, śrī-munīndreṇāvarṇito'pi jñeyaḥ \|
tatraiva varṇitā indra-kopoktayaś ca, tṛtīyām ārabhya navamī-paryantaṁ
govardhana-dhāraṇam \| daśamyāṁ gopānāṁ vismaya-kathā-bāhulyaṁ,
ekādaśyāṁ govindābhiṣekaṁ, dvādaśyāṁ varuṇa-loka-gamanaṁ, paurṇamāsyāṁ
brahma-loka-gamanam \| tataś ca śaradaḥ samāptatvāt tad-uttare varṣe
aṣṭa-varṣa-vayastve satyāśvina-pūrṇimāyāṁ rāsotsavaḥ
sarva-līlotsava-mukuṭa-maṇiḥ, taṁ vaktum ārabhate---**bhagavān api**
ṣaḍ-aiśvarya-pūrṇo'pi **rantuṁ manaś cakre** ramaṇasyoddīpanālambanānāṁ
kāla-deśa-pātrāṇāṁ śarad-yāminī vṛndāvana-vraja-vanitānāṁ
sarvotkṛṣṭa-mādhuryeṇākṛṣṭatvād iti bhāvaḥ \|

śata-koṭi-vilāsinīnām ujjvala-rasa-cintāmaṇīnāṁ
sausvarya-saundarya-saukumārya-saurabhya-mādhurya-vaidagdhya-tauryatrikāṇi
bahu-vidhāni parama-rucirāṇi svīya-śrotrādīndriyair jighṛkṣuḥ
svīya-saundaryādīni tadīya-śrotrādibhis tā jigrāhayiṣuś ca babhūva,
prema-vaśyatvād ekasyām eva rajanyām avyavadhānena yadā, tadā
satya-saṅkalpatā-śaktyā preritayā **yogamāyayā**
durghaṭa-ghaṭanā-paṭīyasyā śaktyā prahara-catuṣṭayavatyās tasyā eva
rātrer madhye tāvad-vilāsa-samāpayitryaḥ paraḥ śata-koṭi-rātrya ānīya
darśitāḥ \| ata eva **tā rātrīr** **vīkṣya** iti bahu-vacanam \|
brahma-rātra upāvṛtta \[bhā.pu. 10.33.38\] ity agre'pi vakṣyate
prasiddhārtha-tat-padopanyāsān nānā-guṇavatīr iti rātrīṇām utkarṣaḥ \|
**śaradā** tāvantaḥ śaradāyām api **utphullā mallikā** yāsu tāḥ \|
śarady api mallikāḥ kunda-srajaḥ kula-pater iha vātigandhaḥ iti kundāny
api \| reme tat-taralānandi-kamalāmoda-vāyunā iti rātrāv api kamalāni
puṣpantīti vṛndāvanasyotkarṣaḥ \| \"śaradotphulla-mallikāḥ\" iti pāṭhe
śāradyaś ca tā utphulla-mallikāś ceti tā rantum ārebhe \| reme ity ukte
ātmārāmasya svata eva pūrṇa-kāmasya bhagavatas tasya vraja-vanitāsu
ramaṇaṁ bāhyaṁ nava-viḍambanam eveti kaścid vyācakṣatety ato **rantuṁ
manaś cakre** ity uktyā ramaṇam idam āntaram eva, na tu bāhyam iti
jñāpitam \| satyam āntaram evedaṁ ramaṇaṁ kintu vraja-sundarīṇāṁ
bhaktatvāt tad-anurodhenaiveti kaścid vyācakṣītety ataś cakra ity
ātmane-padaṁ prayuktam \| ramaṇasya sva-sukhārthakatvaṁ bodhayati, tataś
ca itthambhūta-premāṇo vraja-sundaryo yat tāsu bhagavān svataḥ
sarva-sukha-pūrṇo'pi **rantuṁ manaś cakre**---ātmārāmāś ca munayaḥ
\[bhā.pu. 1.7.11\] ity atra itthambhūta-guṇo hariḥ itivat \| ato
vraja-sundarīṇām api paramotkarṣaḥ \| tathā---

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣaptāhitaḥ \|\| \[vi.pu. 5.13.60\] iti
> \|
>
> yuvatīr gopa-kanyāś ca rātrau saṅkalpa-kālavit \|
>
> kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\]

iti śrī-viṣṇu-purāna-hari-vaṁśayor mānayan ādṛtaṁ kurvann ity arthaḥ \|
tābhiḥ saha vihārābhāve svīya-kaiśorayo'py avamānitaṁ syād ata evoktam
abhiyukta-mahānubhāvaiḥ \| kaiśoraṁ saphalīkaroti kalayan kuñje vihāraṁ
hariḥ \[bha.ra.si. 2.1.231\] iti sarvathaiva vraja-vanitānām apy utkarṣo
dhvanitaḥ \| tatra coktānukta-sarveti kṛtya-samādhānārtham
āha---**yogamāyāṁ** svīyācintya-cic-chakti-vṛttim **upa** ādhikyena
**āśrita** iti svāśritānām api tām āśrita iti prayogāt tasyā apy atra
saubhāgyādhikyam \|\|1\|\|

**\...**

\|\| 10.29.2 \|\|

tadoḍu-rājaḥ kakubhaḥ karair mukhaṁ

prācyā vilimpann aruṇena śantamaiḥ \|

sa carṣaṇīnām udagāc chuco mṛjan

priyaḥ priyāyā iva dīrgha-darśanaḥ \|\|

**śrīdhara-svāmī (bhāvārtha-dīpikā) :** tadā tasminn eva kṣaṇe
tat-pratītaye uḍu-rājaś candra udagād uditaḥ \| kiṁ kurvan ?
dīrgha-kālena darśanaṁ yasya sa priyaḥ sva-priyāyā mukham aruṇena
kuṅkumena yathā vilimpati tathā prācyāḥ kakubho diśo mukhaṁ śantamaiḥ
sukhatamaiḥ karai raśmibhir aruṇenodaya-rāgeṇa vilimpann aruṇīkurvann
ity arthaḥ \| sa prasiddha uḍu-rājaḥ \| tathā carṣaṇīnāṁ janānāṁ śucas
tāpa-glānīr mṛjann apanayan \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā bhagavato
riraṁsā-samaye \| tasya hareḥ prītaye \| tamasi
gopāṅganā-sphuṭa-darśanaṁ syād ity abhipretyety arthaḥ \| uḍubhis
tārābhiḥ rājata iti \| yathāham uḍubhī rākeśe rāje tathā bhagavān api
vrajāṅganābhī rājatv ity abhiprāyaka uḍurāja iti śabdaḥ \| dīrghaṁ bṛhat
darśanaṁ svarūpaṁ yasya saḥ \| pūrṇimendoḥ pūrṇa-kalatvād ity arthaḥ \|
priyaḥ bhartā \| sva-priyāyāḥ \| aruṇaṁ kuṅkume rakte
sandhyā-rāge\'rka-sārathau iti dharaṇiḥ \| prācyāḥ kakubha indreśāñāḥ \|
para-patnyāḥ ity arthaḥ \| anena, yad yad ācarati śreṣṭhaḥ \[gītā 3.26\]
iti nyāyena yady yasmad-vaṁśa-pravartakaś candra indra-bhāryāyāḥ prācyā
mukhaṁ vilimpati, tadā kula-paramparā-gatatvād asmākam etat
sadṛśa-karmaṇi na doṣa iti vimṛśya bhagavān prīto bhavatv ity uktaṁ
svāmi-caraṇaiḥ---tat-prītaye iti \| ity artha iti---aruṇatāpādanam
evātra vilimpana-padārthaḥ \| carṣaṇīnāṁ manuṣyāṇāṁ vā sasyānāṁ,

> aryamṇo mātṛkā-patnī tayoś carṣaṇayaḥ sutāḥ \|
>
> yatra vai mānuṣī jātir brahmaṇā copakalpitā \|\| \[bhā.pu. 6.6.42\]
> ity ukteś carṣaṇayo manuṣyāḥ \|

carṣaṇir mānuṣe sasye śrānte cādhvani vāhane iti nirukti-kośaḥ \|
sasya-pakṣe khara-kiraṇa-santāpa-mlāna-rūpāḥ śuca iti jñeyam \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tadety ādi \| tadā
tasminn eva samaye yadā rantuṁ manaś cakre tadaivety arthaḥ \| sevā
samayam ākalayya bhṛtya ivopasanna iti yāvat \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ nija-riraṁsayā
candram api prācī-diśā sa priyam eva rantum udyataṁ manyamānasya
śrī-bhagavato bhāvam abhivyañjayann iva
tad-riraṁsā-smaraṇenodita-bhāva-viśeṣaḥ prācī-diśā nāyikayā saha
candrasya nāyaka-bhāva-pradarśanenodayam āha---tadeti \| yadā manaś
cakre tadānīm eva uḍūnāṁ tārakāṇāṁ rājeti tā api tat-parivāratvenodagur
iti dhvanitam \| tāsāṁ ca pūrṇa-candra-rātrāv alpa-prakāśatā-vivakṣayā
parivāratvāpekṣayā codayasya gauṇatayoktiḥ \| viśeṣeṇa limpann iti
pūrṇa-candrābhiprāyeṇaiva pūrṇatvaṁ ca tasya paurṇamāsyā kiṁ vā tayā
vināpi tithy-antare bhagavad-riraṁsāpekṣayā,śantamair amṛta-mayair ity
arthaḥ \| sarva-tāpāpahāritvāt sa kāmy amburāśi-parivardhanatayā
prasiddhaḥ \|

na kevalam evam amunā prācī-diśa eva tāpo\'pahṛtaḥkintu sarveṣāṁ janānām
apīty āha---carṣaṇīnām iti śucaḥ śarad-arka-ja-santāpa-duḥkhāni etac ca
śrī-bhagavato riraṁsoddīpana-dvārā prāyo
gopa-kanyā-varga-cira-viraha-tāpāpanodanābhiprāyeṇa, jagat-pūjyānāṁ
tāsāṁ śug-apanodanena jagatām eva svataḥ śug-apanodana-siddheḥ \| priyaḥ
priyāyā iveti sa-rāgatva-sādhutvānanyatvādinānyonyaṁ prīti-viśeṣeṣo
darśitaḥ \| ata eva parijanānāṁ śokāśrūṇi mārjayan yathāsau
parama-sukhamaya-kareṇa limpati \| dīrgha-darśana ity anena
param-autkaṇṭhyaṁ sūcitam \| evaṁ sarvam idaṁ
śrī-bhagavad-riraṁsāvirbhāvanam ūhyam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ nija-riraṁsayā candram
api prācī-diśā priyaḥ priyayeva rantum udyataṁ manyamānasya
śrī-bhagavato bhāvam abhivyañjayann tāsāṁ rātrīṇām uttamāṅga-rūpāyām
asyām abhivyakta-sarva-maṅgala-sūcakam anyad apy āha---tadeti \| uḍūnāṁ
rājeti tā api tat-parivāratvenodagur iti dhvanitam \| raśmibhir
aruṇeneti karaṇa-dvayam ubhayeṣām api sādhakatamatvāt raśmi-dhṛtena
rāgeṇety arthaḥ \| viśeṣeṇa limpann iti pūrṇa-candrābhiprāyeṇaiva tato
rākaiveyaṁ tithiḥ pūrṇatvaṁ ca tasya tithy-antare
śrī-bhagavad-icchāpekṣayā tadety uktyā svārasyāt \| kiṁ vā,
utphulla-mallikā-rātrīr vīkṣyetivat tasyāpy uddīpanatvena
sahajodgamaucityāt \| rākeśa-kara-rañjitam iti vakṣyamāṇānusāreṇa
tat-tithāv eva tātparyāt sa iti tā itivat na kevalam evam amunā
prācī-diśa eva tāpopahṛtaḥ, kintu sarveṣāṁ janānām apīty
āha---carṣaṇīnām iti \| śucaḥ śarad-arka-ja-santāpa-duḥkhāni \| yad vā,
mano-duḥkhāni bhagavataḥ sarva-śakty-āśraya-parama-śakti-rūpāṇāṁ tāsām
anullāsollāsābhyāṁ svata eva sarveṣāṁ tat-tad-bhāvāt
śrī-kṛṣṇa-janma-dinādivat priyaḥ priyāyā iveti
sa-rāgatva-sādhutvānanyatvādinānyonyaṁ ruci-viśeṣeṣo darśitaḥ \| ata eva
tat-parijanānāṁ śokāśrūṇi mārjayan yathāsau parama-sukha-kareṇa limpati
\| tatheti vyañjitaṁ dīrgha-darśana ity anena paramautkaṇṭhyaṁ ca
sūcitam \| evaṁ sarvam idaṁ śrī-bhagavato riraṁsāvirbhāvanam ūhyam
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** karair aruṇena tad-gatodaya-rāgeṇa
\|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tadokta-prakārāsu sarvāsv
eva rātriṣu pūrṇatvena candramā apy eka eva nāyakatvenāsīd ity
āha---tadoḍurāja ity-ādi \| tadā tasminn eva samaye yadā bhagavān rantuṁ
manaś cakre \| tadaiva sevakasyeyam eva rītir īśvarecchā sama-kālam
evopasattir iti yat, sa iti pūrṇatvena prasiddhaḥ \| uḍurāja udagād
udiyāya \| kiṁ kurvan ? karaiḥ kiraṇaiḥ prācyāḥ kakubho mukham aruṇena
aruṇimnā, guṇa-vacano'yam \| vilimpan rañjayann ity arthaḥ \| yadyapi
bahvīnāṁ rātrīṇāṁ patis tathāpi prācī dig eva tasya priyeti tām evādau
sādaram anunayan \| punaḥ kiṁ kurvan ? carṣaṇīnāṁ janānāṁ śucau mṛjan
nirmalībhāvaṁ kurvan \| tatra dṛṣṭāntaḥ \| priyaḥ śrī-kṛṣṇaḥ sarvāsāṁ
vraja-devīnāṁ vallabho'pi carṣaṇīnāṁ sakhī-janānāṁ śuco mṛjan aruṇena
kuṅkumena karaiḥ kara-vyāpāra-viśeṣaiḥ priyāyā rādhāyā mukhaṁ limpann
iti vākyārthopamā \| kīdṛśaḥ ? uḍu-rājaḥ priyo vā dīrgha-darśanaḥ \|
bahvīṣu rātriṣu paripūrṇatayaika-rūpeyeṇa vartiṣyamāṇatvād dīrgham
aparicchinnaṁ darśanaṁ yasya\| pakṣe priyayā saha dīrghaṁ sarva-kālīnaṁ
darśanaṁ yasya, svādhīna-bhartṛkatvāt tasyāḥ \| athavā, dīrgha-darśano
dīrgha-locana ity arthaḥ \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**tad evaṁ śrī-kṛṣṇa-manasi
riraṁsā-pūrṇe'pi bhāva-rūpāṁ prathama-vikriyām āpanne sati candrasyāpi
tat-kāryatvād uddīpana-vibhāvatvāc ca candramā manaso jāta iti śruteḥ \|
kāryonmukhe sati kāryaṁ svayam evodeti \| yathā rātrī-śaran-mallikānām
uddīpana-vibhāvatvaṁ tathā candrasyāpi uddīpana-vibhāvatvam \| ataḥ
tasyodayam āha---tadeti \| tāsv anurāga-śaithilyaṁ kurvan, yathā
śrī-kṛṣṇo ramāyām anurāga-śaithilyaṁ kṛtavān tathaiva candro'pi
svakīyāsu pūrṇam ujjvala-rasaṁ prāpnuvat parakīyāyāṁ prācyāṁ diśi pūrṇaṁ
rasam anubhavitum udat \| prācī indrasyaiva syād dig-devānām iti śruteḥ
\| kiṁ kurvan ? prācyāḥ kakubho mukhaṁ śantamaiḥ karair aruṇena
vilepanaṁ prācī pūrvānurāgavatī \| atas tasyāḥ sūryeṇa sambandha-mātraṁ
jñātvā sakrodha ivāruṇyam abhivyañjan udagāt phullaiḥ kumuda-kundādibhir
mukha-vikāsena pūrvānurāgaṁ vicintya tām anusaran śantamaiḥ karair
asmābhiḥ kara-tulyaih praṇaya-kopaṁ kurvan tenodaya-rāgeṇa tasyāḥ
kakubho mukhaṁ vilimpan divākare tasyā anurāga-bhāvam ālakṣya yat
parityajyānyatra gatatvāt vastutas tu śrī-kṛṣṇa-manaso'nurāga eva
candramasyam ity uktam āsīt manaḥ kāryatvāt nava-kuṅkumāruṇam ity
uttara-śloke vakṣyati---\"kāraṇa-guṇā hi kārya-guṇān ārambhante\" iti
nyāyāt \|

punaḥ kiṁ kurvan ? carṣaṇīnāṁ kṛtākṛta-jñānavatāṁ janānāṁ śucaḥ divā
śarad-arkāṁśujāṁ tāpān mṛjann āśayan yad vā carṣaṇīnāṁ sarvatra yadi
bhramatāṁ bhagavad-bhajanam antare kvacid daitya-bhaya-prāpnuvatāṁ
janānāṁ śucaḥ paścāt tāpān mṛjan dūrīkurvan bhagavad-ānandasya
pūrṇa-candra-dvārābhivyañjitatvāt tasminn eva samaye sarveṣāṁ
vrajaukasāṁ tāpa-mārjanaṁ jātam iti bhāvaḥ \| anyārthe'py ākulā bhaveyur
iti \| vakṣyati ca manyamānā sva-pārśva-sthān iti \| tasminn udite
sarveṣāṁ paramānando bhavaty eva \| tāpa-haraṇam avāntara-vyāpāra
andhakāra-nivṛttiś ca kiṁ ca yathā śrī-kṛṣṇasya
vraja-vallavī-mano'nurañjanam uddeśyaṁ tathā candrasyāpi
prācitāpāpanodanam uddeśyaṁ sarva-janatāṁ pāpa-haraṇam ānuṣaṅgikamiti \|
candreṇa kārya-dvayaṁ sādhitam ity atrānurūpaṁ dṛṣṭāntam āha---priyaḥ
priyāyā iveti dīrgha-kālena darśanaṁ yasya sa priyaḥ prīti-viṣayaḥ
dīrghotkaṇṭhā-yuktaḥ priyā-darśanena gata-vyathaḥ priyāyā viraha-tāpam
apaneṣyan nava-kuṅkumena mukhaṁ vilampatītivat anena viraha-tāpa-haraṇaṁ
paramānanda-dātṛtvaṁ ca kārya-dvayaṁ sūcitam iti \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadaivoddīpanāntaraṁ ca
prādurbabhūvety āha---**tadā uḍu-rājaś** candra **udagāt** \| kiṁ ca, na
kevalam ayam uddīpana eva api tu gopa-strī-ramaṇasya tasya pramāṇībhūta
ity āha---**kakubha** iti \| **dīrgha**-kālena **darśanaṁ** yasya sa
priyo ramaṇaḥ priyāyāḥ sva-ramaṇyā mukham **aruṇena** kuṅkumena
svakara-dhṛtena yathā vilimpati tathā prācyāḥ kakubho diśaḥ mukhaṁ
**śantamaiḥ** sukhatamaiḥ **karaiḥ** kiraṇair dhṛtena **aruṇena**
udaya-rāgeṇa limpann aruṇīkurvann ity arthaḥ \| sa prasiddha eva
**carṣaṇīnāṁ**---aryamno mātṛkā patnī tayoś carṣaṇayaḥ sutāḥ yatra vai
mānuṣī jātir brahmaṇā parikalpitā \[bhā.pu. 6.6.42\] iti ṣaṣṭhokter
mānuṣa-jātīnāṁ śucaḥ santāpān mṛjan apanayan \| ayam arthaḥ---kṛṣṇasya
sva-kulādi-puruṣaḥ sa purātano'pi dvija-rājo'pi
ramaṇārha-bahutara-sva-strīmān api prācyā diśa indra-bhāryātvāt
para-striyo mukhaṁ sva-karaiḥ spṛśati, spṛśann eva svayaṁ tasyām
anuraktas tām apy anurāgavatīṁ karoti yadi tadā kṛṣṇasya tad-vaṁśasya
navīna-vayaso gopa-jāter alabdha-vivāhatvāt svīya-strī-rahitasyārthaṁ ca
sva-saundaryeṇa mānuṣī jātīr ānandayato gopa-strī-ramaṇe kaḥ khalu doṣa
iti \|\|2\|\|

**\...**

\|\| 10.29.3 \|\|

dṛṣṭvā kumudvantam akhaṇḍa-maṇḍalaṁ

ramānanābhaṁ nava-kuṅkumāruṇam \|

vanaṁ ca tat-komala-gobhir añjitaṁ

jagau kalaṁ vāma-dṛśāṁ manoharam \|\|

**śrīdhara-svāmī (bhāvārtha-dīpikā) :** kumut kumudaṁ vikasanīyaṁ
vidyate yasya taṁ **kumudvantam** \| na **khaṇḍaṁ maṇḍalaṁ** yasya tam
\| **ramā**yā **ānana**syābheva **ābhā** yasya tam \| nava-kuṅkumam
ivāruṇam evaṁ-vidhaṁ candraṁ dṛṣṭvā \| tathā vanaṁ ca tasya
**komalairgobhī** raśmibhī rañjitaṁ **dṛṣṭvā kalaṁ** madhuraṁ **jagau**
agāyata \| katham ? **vāma-dṛśāṁ** vāmā manoharā **dṛśo** yāsāṁ, tāsāṁ
**manoharaṁ** yathā \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kumudaṁ rātri-vikāśi
kamalam \| vikasanīyaṁ prakāśanīyam \| yad vā, kau bhūmau mud yataḥ sā
prabhā tadvantam \| tasya candrasya \| gobhiḥ kiraṇaiḥ \| nṛ-striyo
svarga-vajrāmbu-raśmi-dṛg-bāṇa-lomasu iti keśavokteḥ \| rañjitaṁ
maṇḍitam \| kalam, kalaṁ śulke triṣv ajīrṇe nāṭyokta-madhura-dhvanau iti
medinī \|

gūḍhārthas tu---vāma-dṛk ī-kāras tad-yuktaṁ kalaṁ klīm iti bījam \| aṁ
vāsudevaṁ mānayati vijñāpayatīti, aṁ manaḥ sānto'yaṁ dvitīyāyā a-lug
ārṣaḥ \| tac chrutvā vāsudevo vādayatīti jñāyate \| punaḥ au a-kārau
harati tyajatīty a-haram \| kalam ity atra a-kārayos tyāga-pūrvakam
ī-kāra-saṅgatyā klīm iti sampadyate \| tathā ca---kāma-bījaṁ jagau \|
vaṁśa-parva-dvārā viraha-karṣita-prema-rasārdra-tad-dhṛdaya-kṣetre kāmam
udbhāvayāmāsa vapaneneveti tattvam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vanaṁ cety ādi \| tat
komala-gobhir añjitaṁ mrakṣitaṁ tat-komala-gobhir añjitam iti samastaṁ
vā padam \| **jagau kalam** iti gānam, ato muralī-karaṇakam iti jñeyam
\| cukūja veṇum \[bhā.pu. 10.21.2\] iti pūrva-pūrvoktatvāt \| kalam ity
asyāyaṁ bhāvaḥ---dhvanau tu madhurāsphuṭe kalaḥ \| asphuṭatve sati
sarvāsām eva man-nāmnā gītam iti pratītir abhūt \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
bhāva-viśeṣāvirbhāvena śrī-gopīnām ākarṣaṇārthaṁ mohana-mantram iva
veṇunā kiñcid gītam agāyad ity āha---dṛṣṭveti \| kumut kumudam \| tathā
ca viśvaḥ---kumude\'pi kumut proktam iti tadvantam iti \| kumudāni ca
tadānīṁ vikasitānīty arthaḥ \| ata eva vakṣyate śrī-gopībhiḥ---vṛndāvane
kumuda-kunda-śaśāṅka-ramye \[bhā.pu. 10.47.43\] iti \| yad vā, kuḥ
pṛthivī tasyā mut harṣaḥ \| tadvantam iti tad-udayena sarveṣām
evānando\'bhūd ity arthaḥ \| tatra hetavaḥ---**akhaṇḍa**- ity-ādīni \|
akhaṇḍa-maṇḍalatvād ramānanābham iti \| lakṣmī-mukha-smāraṇena riraṁsā
vibhāviteti jñeyam \|

nanu ramānanaṁ sadā sat-kuṅkumāktaṁ, candras tu śukla eva \| tat kathaṁ
tat-sādṛśyam ? tatrāha---naveti \| etac ca prathamodaya-mātra-vivakṣayā
\| nava-kuñkumasya bhāvoddīpanatvenaiva prayogaḥ \| evaṁ kālasya iti
yogyatāṁ pradarśya sthānasyāpi darśayati---vanaṁ ceti \| tasya candrasya
komalaiḥ prathamodayenālpa-mātra-prakāśavadbhir gobhir abhito rañjitaṁ
raktīkṛtam anurāga-viṣayīkṛtaṁ vā \|

yad vā, gobhir iti tṛtīyāntaṁ padaṁ, añjitaṁ mrakṣitam, atrāpi sa
evārthaḥ \| evaṁ bhāvoddīpanam eva darśitam \| kalaṁ madhuraṁ kiñcid
gītam \|

yad vā, **kalaṁ** yathā syāt tathā **jagau** veṇuneti jñeyam \| kā stry
aṅga te kala-padāmṛta-veṇu-gīta \[bhā.pu. 10.29.40\]
ity-ādi-vakṣyamāṇatvāt \| **vāmā** manoharā **dṛśo** netrāṇi yāsāṁ,
parama-sundarīṇām ity arthaḥ \|

yad vā, vāmā kuṭilā dṛk dṛṣṭir yāsāṁ parama-vidagdhānām ity arthaḥ \|
etac ca svarūpa-nirūpaṇa-mātram \| vraja-strīṇāṁ sarvāsām eva
svabhāvatas tādṛśatvāt mano harati ākarṣati saṅketa-viśeṣeṇa
rāga-tālādi-viśeṣeṇa vā manoharaṁ tad yathā syāt iti dināntarāpekṣayā
tadānīṁ gāna-viśeṣo\'bhipretaḥ \| dināntareṣu veṇu-gītena
tādṛśatvāvṛtteḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca taṁ dṛṣṭvā
bhāva-viśeṣāvirbhāvena vanam āgatya tac ca tad-rāśmibhī rañjitaṁ dṛṣṭvā
tatra yamunā-tīra-bhāgam adyāpi rāsaulīti prasiddha śrī-vajra-sthāpitaṁ
grāma-catvaram āgatya cākarṣaṇa-veṇunā kim api gītam agāyad iti pūrvavat
tasyāṁ rātrau prakaṭita-veṇu-śikṣā-viśeṣatvam apy āha---dṛṣṭveti \|

taṁ ca ramānanābhaṁ ramayantīti ramāṇāṁ parama-ramā-rūpāṇām eva vā tāsāṁ
tat-preyasīnāṁ madhye parama-preyasī yā rādhā yat-prāpty-artham eva
veṇu-śikṣā-viśeṣaṁ prakaṭayituṁ nūnam etāvantaṁ kālaṁ tāsām api saṅgame
śithilo\'bhūt, tasyā yat ānanaṁ tad-ābhaṁ dṛṣṭvā tat tayā vitarkya tena
tat smṛtvā vā sva-prakāśanāya kalaṁ jagāv ity anvayaḥ \|

vitarkāpady upādanāya sāmyena viśeṣaṇāni---kumut kumudam \| tathā ca
viśvaḥ---kumude\'pi kumut proktam iti tadvantam iti vā sva-prakāśanāya
kumudāni ca tadānīṁ vikasitānīti dhvany-arthaḥ \| atra viśeṣaṇair eva
viśeṣyaś candro labhyate \| ayam udayati mudrā-bhañjanaḥ padminīnām
itivat \| ānanasya pakṣe, koḥ pṛthivyāḥ mut-kartavyatvena vidyate yasya
tad iti viśeṣya-vaśāl liṅga-vipariṇāmena jñeyam \| parama-ramā-rūpatvāt
tasyāḥ \|

akhaṇḍa-maṇḍalaṁ ṣoḍaśa-kalam \| pakṣe, yathāvat parimāṇa-saṁvalitaṁ
maṇḍalam avayava-vṛndaṁ yatra nava-kuṅkuma-rāgeṇāruṇam \|

evaṁ kālasya rati-yogyatāṁ pradarśya sthānasyāpi darśayati---vanaṁ ceti
\| tasya prathamodayenālpa-mātra-prakāśavadbhir gobhir abhito rañjitam
\| yad vā, bhāve niṣṭhā tair abhirañjitaṁ, arthāt kṛṣṇasyābhirañjanā
yatra tat dīrghatvābhāvaḥ chāndasaḥ \| evaṁ bhāvoddīpanam eva darśitam
\|

kalaṁ madhuram asphuṭaṁ ca yathā syāt tathā jagau veṇuneti jñeyam \| kā
stry aṅga te kala-padāmṛta-veṇu-gīta \[bhā.pu. 10.29.40\]
ity-ādi-vakṣyamāṇāt \| tatra madhuratvaṁ manoharaṇāya asphuṭatvaṁ
sarvāsām api tāsāṁ sva-sva-nāma-mayatvādi-bhramāya anyeṣāṁ veṇu-vādyam
idam iti viśeṣānavadhāraṇāya ca \|

nanu madhuratvena kathaṁ sarveṣām evākarṣaṇaṁ nābhūt ?
tatrāha---vāma-dṛśāṁ tādṛśa-bhāvavatīnām eva manoharaṁ yathā syāt
tathety ādi-rasa-mātroddīpanaṁ rāga-viśeṣaṁ jagāv ity arthaḥ \| vakṣyate
ca anaṅga-vardhanam iti \| nūnaṁ madhyamādi-nāmā yata ukte
mauḍava-rāga-bhede---

> madhyamādir ma-grahānto madhyama-grāma-rāgajaḥ \|
>
> ayaṁ sāyaṁ tu gātavyaḥ śṛṅgāre ṛ-dha-varjitaḥ \|\| iti \|

meti madhyamaḥ ṛ-dheti ṛṣabha-dhaivatau svarau---grahaḥ svarasa ity ukto
yo gītādau samarpitaḥ iti pūrvaṁ tu, iti veṇu-ravaṁ rājan
sarva-bhūta-manoharam iti sāmānya-viṣayakatvāt svabhāvānusāreṇa tāsāṁ
mohana-mātraṁ jātam \| adhunā tu rasa-viśeṣoddīpanatvād ākarṣaṇam iti
tatra tatra vaṁśyā api vaiśiṣṭyam asti, yathoktam---

> ardhāṅgulāntaronmānaṁ tārādi-vivarāṣṭakam \|
>
> tataḥ sārdhāṅgulād yatra mukha-randhraṁ tathāṅgulam \|\|
>
> śiro vedāṅgulaṁ pucchaṁ try-aṅgulaṁ sā tu vaṁśikā \|
>
> nava-randhrā smṛtā sapta-daśāṅgula-mitā budhaiḥ \|\|
>
> daśāṅgulāntarā syāc cet sā tāra-mukha-randhrayoḥ \|
>
> mahānandeti vyākhyātā tathā saṁmohinīti ca \|\|
>
> bhavet sūryāntarā sā cet tata ākarṣiṇī matā \|
>
> ānandinī tadā vaṁśī bhaved indrāntarā yadi \|\|
>
> gopānāṁ vallabhā seyaṁ vaṁśulīti ca viśrutā \|
>
> kramān maṇimayī haimī vaiṇavīti tridhā ca sā \|\| \[bha.ra.si.
> 2.1.368-72\]

ato dvādaśyāṅgulāntare tāra-mukha-randhrā haimīyaṁ jñeyā \| evaṁ
gāna-vaiśiṣṭyam api jñeyaṁ vāma-dṛśām iti \| śleṣeṇa svasmin kuṭilam eva
paśyantīnāṁ tāsāṁ mano-rūpa-mūlākṛṣṭyā dṛṣṭyādi-sarvendriya-vṛndam
evākṛṣṭam ivety arthaḥ \|

atra śleṣeṇa kāma-bījaṁ jagāv iti rahasyaṁ, yato vāma-dṛk-sambandhi yat
tat sahitaṁ kalam iti prathamākṣara-trayaṁ vyañjitaṁ \| kīdṛśaṁ ?
manoharaṁ manaḥ-śabdena tad-adhiṣṭhātā candra ucyate \| sa ca
tad-ākāratvena lavakaḥ, taṁ harati ākarṣatīti tat-saṁvalitam ity arthaḥ
\| nāda-yuktatvaṁ tu veṇu-nāda-svābhāvyād eveti bhāvaḥ \| tad uktaṁ,
kalā tu māyā lavakā tu mūrtiḥ kala-kvaṇad-veṇu-nināda-ramyaḥ iti
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahā-lakṣmī-rūpatvena \| yad vā,
śrī-kṛṣṇa-smaraṇa-hetutvena ramātra śrī-rādhā---iti veṇu-ravaṁ rājan
sarva-bhūta-manoharam \[bhā.pu. 10.29.6\] iti pūrvoktāt \| vaiśiṣṭyam
āha---vāma-dṛśāṁ manoharam iti \| ādi-rasoddīpana-gāna-viśeṣād iti
bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān api tam uditaṁ
dṛṣṭvā vihārārthaṁ kṣaṇam api vilambaṁ nākarod ity āha---dṛṣṭvety ādi \|
kumudvantaṁ prakāśyena kumudaṁ vartate asyeti kumudvān\| naḍāditvād ato
lopaḥ \| candras taṁ dṛṣṭvā kalaṁ jagau gītavān veṇuneti śeṣaḥ, cukūja
veṇum ity-ukteḥ \| kiṁ jagau ? ity atrāha---vāma-dṛśāṁ manoharaṁ yat tad
evety arthaḥ \| vāma-dṛśām ity asyāyam arthaḥ \| yaj jagau tad vāma-dṛśa
eva śuśruvaḥ, na tu pūrva-pūrvoktavat sarva-bhūta-manoharam iti \| tathā
sati sarva evāśroṣyan \| tan na ced vāma-dṛśa evājagmur na tu sakhāyaḥ,
sakhīnāṁ tu mate pitror gṛha eva vartate \| pitror api tathaiva
pūrva-pūrva-dinavat yathā-sthānaṁ yathā-kālaṁ śayanādi-kriyāṁ kurvann
evāste \| dṛśyate ca tābhyām \| tathedṛśy eva tasya yoga-śaktir acintyā
\| anayaiva diśā vṛndāvana-stho nitya iti yan mataṁ tad api
sādhayitavyam \|

kumudvantaṁ kīdṛśam ? akhaṇḍa-maṇḍalaṁ pūrṇam \| punaḥ kīdṛśam ?
ramānanābhaṁ ramāṁ vihāya gopībhiḥ saha krīḍāyāṁ tasyāḥ sadaiva
kopenāruṇam ānanaṁ tat-samānam \| tad eva
prakaṭayati---nava-kuṅkumāruṇam \| na kevalaṁ taṁ dṛṣṭvā, vanaṁ ca
kīdṛśam ? tat-komala-gobhir añjitaṁ tasya komalair gopbhiḥ kiraṇair
añjitaṁ mrakṣitam \| abhirañjitam iti samastaṁ vā padam \| ata eva
nava-kuṅkumāruṇam iti vanasya ca viśeṣaṇam avagantavyam \|\|3\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam uddīpana-vibhāvasyodayam
uktvā vilāsādhikaraṇasyāpi śraiṣṭhyam āha---uddīpana-vibhāvaṁ dṛṣṭvā
śabdātmikālīlāṁ prāduścakāra dṛṣṭeti kumudvantaṁ candraṁ dṛṣṭvā kalaṁ
yathā syāt tathā jagau veṇuṁ vāditavān iti \| ākāśa-sthito'pi kau
pṛthivyām ut ānando vidyate yasya sa kumudvān pṛthivyām iti
pṛthivī-stha-janeṣv ānanda-dātṛtvaṁ sūcitam iti \| yad vā kumut kumudaṁ
vikasitaṁ yasmin anyopalakṣaṇaṁ rātrī-vikāśini anyāny api puṣpāṇi
vikasitānīty arthaḥ \| śrī-kṛṣṇa-manasi rasa-pūrṇe akhaṇḍane sati
candrasyāpy akhaṇḍatvaṁ jātaṁ tat-kāryatvād ity āha---na khaṇḍaṁ
maṇḍalaṁ yasya \| anena sarva-jane pūrṇānanda-dātṛtvaṁ sūcitam \|

punaḥ kiṁ-bhūtaṁ ? ramāyā ānanasyevābhā yasya lakṣmī-sahodaratvāt \| ata
eva candra-darśane ramā-mukha-smaraṇa-hāsya-bhāvoddīpakatvaṁ vyañjitam
\| munīndro'pi maty-abhijñayā sādṛśyaṁ vadatīti \| yad vā, ramayatīti
ramā yā kācid vraja-devī tad-ānana-tulyaṁ \| punaḥ katham-bhūtaṁ ?
nava-kuṅkumāruṇam, asya darśanenaitat sūcitaṁ ramānanaṁ vivāha-samaye
nava-kuṅkumena rañjitam \| ata evāruṇaṁ candrasyodayāruṇyaṁ
narasyānanasyāpy āruṇyam anumīyate \| uddīpake punaḥ kuṅkumasyāpi
gaṇitatvāt vanam api madhura-rasoddīpakaṁ dṛṣṭvā, tac ca tasya candrasya
komalaiḥ sukha-sparśena navānurāga-saṁvalitair gobhiḥ kiraṇaiḥ abhi
niśaṅkaṁ yathā syāt tathā rañjitaṁ \| yadyapi patrāṇāṁ haritatvaṁ
puṣpāṇāṁ śvetatvaṁ, tathāpi kiraṇai ruddhayāruṇyenāruṇī-kṛtam iti
poṣakatvam uktam \| yad vā, tasya komalaiḥ sukha-sparśair
udaya-rāga-piñjīritair gobhir añjitaṁ kānti-viśeṣaṁ śayitam \|
añju-vyakti-glakṣaṇa-kānti-gatiṣu iti dhātuḥ \| na kevalaṁ vanam eva
rañjitaṁ kintu śrī-kṛṣṇa-mano'pi rañjitaṁ yataḥ komalam avyaktaṁ
madhuraṁ jagau veṇuṁ vāditavān \|

ayaṁ bhāvaḥ---kṛṣṇasyāpi manaḥ kṛṣṇam eva tena candramasā
svasyodaya-rāgeṇa raktaṁ kṛtam itīdam eva citram \| yad vā, kuṁ mukhaṁ
lāti gṛhṇātīti kalaṁ mukhaṁ pūrṇam ity arthaḥ \| tac ca gānaṁ, kīdṛśaṁ
vāma-dṛśāṁ manoharaṁ vāmā manoharā dṛśo yāsāṁ tāsām \| yad vā, vāmā
vakrā dṛśor apāṅgā yāsām \| yad vā, vāmā śobhanā dṛśo darśanāni
jñānānīti yāvat yāsām, munīnām api manohara-mohakam ity arthaḥ \| ayam
abhiprāyaḥ vraje dvādaśa rasādhikāriṇo vartante tathāpi
madhura-rasādhikṛtānāṁ nirodho varṇitaḥ tad-avadhi-kṛtānāṁ
sukha-viśeṣānubhave tan-nirodho varṇitaḥ tatraiva sthitā yato
veṇu-dhvani-mārgeṇāgatā \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
tad-darśanenādbhuta-kandarpa-vikāro, yad yad ācarati śreṣṭhas tat tad
evetaro janaḥ \[gītā 3.21\] iti smṛtvā sva-kulādi-puruṣasya tasya
dharmaṁ svasminn api paśyan niḥśaṅkam eva para-strīr ānetuṁ kam apy
amoghaṁ yatnam akarod ity āha---dṛṣṭveti \| kumut kumudaṁ, kumude'pi
kumut proktam iti [viśvaḥ]{.mark} \| tad-vikāsanīyatvena vartate yasya
tam ātmānaṁ ca dṛṣṭvety api vyākhyeyam, viśeṣya-viśeṣaṇānukteḥ, na
akhaṇḍa-maṇḍalaṁ viśvaṁ svarūpaṁ yasya taṁ pūrṇam ity arthaḥ \| ramā
lakṣmīs tad-bhātṛtvāt tad-ānanābham \| yad vā, sarva-lakṣmī-mayī
sarva-kāntiḥ sammohinī parā iti smṛteḥ ramā śrī-rādhā \| ramante
ramayantīti vā ramā gopyaś ca tāsām ānanasyevābhā yasya tam iti \|
tad-darśanena tāḥ smṛti-pathārūḍhā iti bhāvaḥ \| pakṣe, ramāṇāṁ tāsām
ānane ābhā antaḥ-kandarpa-vikāra-dyotanī samyak kāntir yatas tam
ātmānaṁ, udaya-rāga-vyāptatvāt nava-kuṅkuma-piṇḍavad aruṇam \| pakṣe,
nava-kuṅkuma-carcayā aruṇam \|

tathā vanaṁ ca tasya komalair gobhiḥ kiraṇai rañjitaṁ mrakṣitam
abhirañjitam iti samāso vā \| pakṣe, taiḥ prasiddhair gobhiḥ
svāṅka-kāntibhiḥ sva-pālyamāna-gavībhir vā abhirañjitam,
abhirañjita-caram ity arthaḥ \| ṭajabhāv ārṣaḥ \| ity
uddīpanālambana-vibhāvau dṛṣṭvā kalaṁ madhuram agāyata veṇuneti
śeṣaḥ---kā stry aṅga te kala-padāmṛta-veṇu-gīte \[bhā.pu. 10.29.40\] ity
agrimokteḥ \|

katham ? vāmā manoharā dṛśo yāsāṁ tāsāṁ yuvatīnām eva manoharaṁ yathā
syāt tathā gāyantaṁ striyaḥ kāmayanta iti śruteḥ \| śleṣeṇa kalaṁ
ka-kāra-la-kāraṁ vāma-dṛśām iti lupta-vibhaktikaṁ padaṁ vāma-dṛk
caturthaḥ svaraḥ, tayā saha pañca-daśa-svaraṁ kāma-bījaṁ jagāv iti
rahasyam \| manoharaṁ manasa ākarṣakatvāt
sva-svarūpa-bhūta-mahā-manmatha-mantram ity arthaḥ \|\|3\|\|

**\...**

\|\| 10.29.4 \|\|

niśamya gītaṁ tad-anaṅga-vardhanaṁ

vraja-striyaḥ kṛṣṇa-gṛhīta-mānasāḥ \|

ājagmur anyonyam alakṣitodyamāḥ

sa yatra kānto javalola-kuṇḍalāḥ \|\|

**śrīdhara-svāmī (bhāvārtha-dīpikā) :** asāpatnyāya **anyonyam**
**alakṣito** na jñāpita **udyamo** yābhis tāḥ \| **sa kānto yatra,**
tatra gīta-dhvani-mārgeṇa **ājagmuḥ**[^3] \| **javena** vegena
**lolāni** cañcalāni **kuṇḍalāni** yāsāṁ tāḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asāpatnyāya
sāpatnya-nivṛttaye \| sahagamane tv īrṣyā syād ity arthaḥ \| **sa**
kṛṣṇaḥ \| yatra sthāne \| kuṇḍalānāṁ rathatvaṁ pakṣatvam aṅkuśatvaṁ ca,
kiṁ vā bhūmiḥ saṅkucitā saivāgre vivṛtā bhaviṣyatīti \|
java-lola-kuṇḍalā ity anena dhvanitam \|\|4\|\| (viśvanātha, toṣaṇī)

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
anaṅga-vardhanam---anaṅgo mat-kāmo\'ṅgī premṇā aṅge vardhanam ity arthaḥ
\| anyonyam alakṣitodyamā iti saṁvāda-virahāt \| yad vā, paty-ādibhir
alakṣitodyamāḥ satyo\'nyonyaṁ militvā ājagmuḥ \| java-lola-kuṇḍalā iti
javenāpi kuṇḍalayor eve lolatvaṁ, tena māntharyātiśayas tena ca
kalahaṁsa-gāmitvam \| kuṇḍalānāṁ ca pāścātya-deśīya-kuṇḍala-vijātīyatvam
\| yad vā, ajava-lola-kuṇḍalāḥ---na javena lolāni kuṇḍalāni yāsāṁ tāḥ,
īṣal-lolā ity arthaḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-pūrvokta-prakāraṁ
śrī-kṛṣṇa-veṇūdgatam anaṅgaṁ śrī-bhagavad-viṣayakaṁ kāmaṁ
prāg-vartamānam evādhunā vardhayatīti tathā tat \| yadyapi vāma-dṛśāṁ
manoharam ity anenānaṅga-vardhanatvam āyātam eva, tathāpīyaṁ viśeṣoktis
tad-atiśaya-vivakṣayā anaṅga-śabda-prayogaś ca tāsāṁ
prema-rūpa-kāma-viśeṣeṇa
grāmya-dharma-hetu-prākṛta-kāmāṁśābhāva-vivakṣayā \|

yad vā, śrī-bhagavad-viṣayatvenānaṅgasyāpi sāṅgībhāvādy-abhiprāyeṇeti
dik \| vrajasya vraje vā yāḥ striyo nava-yuvatyas tāḥ \| kṛṣṇena
paramākarṣakeṇa pūrvam eva gṛhītam ākṛṣṭam āviṣṭaṁ vā mānasaṁ manas
tadīyāśeṣaṁ vā yāsāṁ tāḥ \| viśeṣataś cedānīṁ tādṛśaṁ gītaṁ śrutvā
ājagmuḥ \|

yad vā, sva-yūthe mithaḥ sakhyavatīnām api tāsām anyo\'nyam
alakṣitodyamatve hetuḥ---kṛṣṇeti \| tadānīṁ kṛṣṇākṛṣṭa-cittatvena
vicārāgamād iti bhāvaḥ \|

yad vā, tenaiva prema-viśeṣa-svābhāvika-tad-vilāsātmaka-sāpatnyasya
yūthāntare prādurbhāvāt \|

yad vā, gamane\'tyanta-tvarayā taj-jñāpanāśakteḥ, ata eva javena
gamana-vegena lolāni kuṇḍalāni karṇa-bhūṣaṇāni yāsāṁ tāḥ \| ājagmur iti
śrī-bādarāyaṇeḥ śrī-kṛṣṇāntike sadaivātma-sthiteḥ parisphūrteḥ \|

kiṁ vā, tāsāṁ tad-gamana-vārtayā bhāva-viśeṣodayena tasminn iva svasyāpi
tatra gamana-sphūrtyā sākṣād iva śrī-kṛṣṇāntikatāyāḥ parisphūrteḥ \|

yad vā, ājagmur abhisasrur ity arthaḥ \| yad vā, ā samyak
sarva-parityāgena jagmur yayur ity agre bahuśo vakṣyamāṇatvāt \| sa
parama-mohana-veṇu-gīta-gāyakaḥ \| yad vā, ciraṁ vratādinābhīpsitaḥ,
yataḥ kāntaḥ svāmī nija-manohara iti vā \| yad vā, kasya sukhasyānto
niṣṭhā yasmāt saḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anye tu ca tad-gītaṁ na
śrutavantaḥ kintu tena tā eva cākṛṣṭā iti tasya śakti-viśeṣaṁ dyotayann
āha---niśamyeti \| tat-pūrvoktaṁ prakāraṁ śrī-kṛṣṇa-veṇūdgatam anaṅgaṁ
śrī-bhagavad-viṣayaṁ kāmaṁ prāg-vartamānam evādhunā vardhayatīti tathā
tat \| yadyapi vāma-dṛśāṁ manoharam ity anenānaṅga-vardhanatvam āyātam
eva, tathāpīyaṁ viśeṣoktis tad-atiśaya-vivakṣayā anaṅga-śabda-prayogaś
ca pūrvaṁ bījāṅkura-rūpeṇaiva sthitaḥ samprati tu pallavita ity arthaṁ
bodhayati \| etena tad-gānasyāmṛta-sekatvam apy utprekṣyate \| sadyas
tathābhāvāt vrajasya striyas tad-viśeṣāḥ prakāraṇa-balāt \| ata eva
kṛṣṇena paramākarṣakeṇa pūrvam eva gṛhītam ākṛṣṭam mānasaṁ manas
tadīyāśeṣaṁ vā yāsāṁ tāḥ \| viśeṣataś cedānīṁ gītaṁ śrutvā ājagmuḥ
anyonyālakṣitatve hetus tair vyākhyātaḥ \|

yad vā, sva-yūthe mithaḥ sakhyavatīnām api tāsām \| tatra
hetuḥ---kṛṣṇeti \| tadānīṁ kṛṣṇākṛṣṭa-cittatvena vicārāgamād iti bhāvaḥ
\| ata eva javeneti ājagmur iti śrī-bādarāyaṇeḥ śrī-kṛṣṇāntike sadaiva
sva-sthiti-sphūrteḥ \| kiṁ vā, tāsāṁ tad-gamana-vārtayā
bhāva-viśeṣodayena tāsām iva svasyāpi tatra gamana-sphūrtyā sākṣād iva
śrī-kṛṣṇāntikatāyāḥ sphuraṇāt \| agre tu yayur iti calanārthakam eva sa
iti ramaṇaḥ yatreti tatraiva parama-sukhamaya-sthāna ity arthaḥ \| tasya
veṇu-vādyasya paramākarṣaṇa-vidyā-rūpatvād anyatra bhramaṇādikam api
nāsīd iti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ājagmuḥ prāptavatyaḥ \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vāma-dṛśāṁ manoharam iti yad
uktaṁ, tad evānanya-sādhāraṇyam āha---niśamyety ādi \| yat kalaṁ
veṇu-gītaṁ vraja-striyo niśamya śrutvā ājagmuḥ \| nānyaḥ
ko'pi---tac-chravaṇābhāvāt \| kutra ājagmur ity āha---sa yatrety ādi \|
sa kīdṛśaḥ ? kāntaḥ kamanaḥ \| kīdṛśaṁ gītam ? anaṅga-vardhanam \| aṅgaṁ
kāma-kalā, aṅgī premā \| ato'naṅga-vardhanam aṅgi-vardhanaṁ
prema-vardhanam iti yāvat \| tāḥ kīdṛśyaḥ ?kṛṣṇena gṛhītaṁ mānasaṁ yāsām
\| tena tatrānaṅgasya nāvasaraḥ \| anyonyam alakṣita udyamo yābhiḥ \|
ākasmikatvena pūrva-saṁvādābhāvāt, na tv īrṣayā \| yadyapy evaṁ tathāpi
sarvā eka-sūtra-naddhā dāru-putrikā iva ekadaiva jagmur na tu
paurvāparya-krameṇa \| javena vegena lolāni kuṇḍāny eva yāsāṁ
tādṛśa-vegavatā gamanenāpi kuṇḍalānām eva lolatāsīd iti gamanasya
svābhāvika-gāmbhīrya-sūcanam \|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tato
veṇu-gīta-sva-sva-nāmāṅkitam āhvānaṁ śrutvā kiṁ kṛtam ity apekṣām
āha---niśamyeti \| tad-gītaṁ niśamya vraja-striya ājagmuḥ \| sarvā
evāgatā yadyapi śrī-kṛṣṇena yābhyo varo dattas tā evākāritās tathāpi
pūrvānubhūta-kṛṣṇānandāḥ sarvā eva samāgatāḥ \| kīdṛśaṁ gītam ?
anaṅga-vardhanaṁ śrī-kṛṣṇa-viṣayakam alaukikaṁ kāmam eva vardhayati
pūrva-siddham evedānīṁ vṛddhiṁ prāptaḥ \| anaṅga-vṛddhau
ākāraṇa-saṁvalita-veṇu-gītasyaivāsādhāraṇa-kāraṇatvam \| anaṅgas tu
mānaso dharmo mano bhavatvāt nānyopalakṣyaḥ \| pūrvaṁ śrī-kṛṣṇasyaivam
anaṅga āvirbhūto yato rantuṁ manaś cakre sa evānaṅgo veṇu-nāda-dvārā
vraja-sundarī-sañcāritaḥ \| etāsāṁ pūrva-siddho surūpo vartata
evāto'nena saha sambhūya mahatīṁ vṛddhiṁ prāpta iti bhāvaḥ \|
śrī-kṛṣṇasya kāmenaiva tāsāṁ kāmaṁ svasmin kroḍīkṛtas tad-dvārā āsāṁ
śrī-kṛṣṇenaiva gṛhītam ākṛṣṭaṁ mānasaṁ yāsāṁ tā manasy ākṛṣṭe sati mano
dharmasya svata evākarṣaṇādīty arthaḥ \|

yad vā, tad-anaṅga-vardhanaṁ tasya śrī-kṛṣṇasyaiva pūrvam anaṅgaṁ
vardhayatīti tathā \| yad vā, tat mohanārthaṁ prayuktaṁ gītam anaṅgā
nitya-siddhaḥ sthita evālaukakas taṁ kāmaṁ vardhayati ucchalitaṁ
karotīti \| tathā mohanārthaṁ prayukto kṛṣṇena svarūpeṇa mādhuryeṇa ca
gṛhītaṁ mānasaṁ yāsāṁ tāḥ na tu kevalena mohana-gītena \|

yad vā, anyonyam anaṅga-vardhanaṁ, yathājagmur iti pravaktṛṇā śrī-śukena
svānubhavoktiḥ kṛteti, yadyapi sva-sva-yūthena calitāḥ, tathāpi
anyonya-jñāpakam alakṣitodyamāḥ śrī-kṛṣṇākṛṣṭaṁ manas tena dehendriyāṇām
apy ākarṣaṇāt parasparam alakṣito na jñāpita udyamo yābhis tā indriyāṇāṁ
madhye vāg-indriyasyāpi tenākarṣaṇāt svābhīṣṭaṁ noktavattya iti bhāvaḥ
\| śarīrānusandhānam akurvatyo yato veṇu-gītam āgataṁ tenaiva
mārgeṇāgatāḥ kutrety apekṣāyāṁ sa iti samaye dṛṣṭa-caraḥ kāntaḥ
koṭi-kandarpa-kamanīya-svarūpas tatrānurāga-saṁvalito vara-dāna
uddīpana-vibhāva-saṁskṛte rahasi prathamaṁ kumārya evāgatā
anāsvādita-ramaṇānandās tal-liṅgaṁ java-lola-kuṇḍalāḥ, kumārīṇām eva
kuṇḍala-dhāraṇam, anyāsāṁ sāmānya-pūrvāṇāṁ tāṭaṅka-dhāraṇam iti vivekaḥ
\|

yad vā, yatra kāntaḥ kasya ramaṇātmakasya parama-sukhasyāntaḥ parā
kāṣṭhā yasmin saḥ \| yad vā, adhikaraṇasyaiva viśeṣaṇam \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kala-gīta-sūtra-gumphitāḥ
pañcālikā iva tāḥ kṛṣṇāntikam āyātā ity āha---tad gītaṁ manoharam api
manoja-vardhanam \| kiṁ ca, kṛṣṇo hi veṇu-gītākhyaṁ mahā-cauraṁ vraje
preṣitavāṁs tena ca vraja-strīṇāṁ niṣkapāṭena karṇa-dvāreṇāntaḥkaraṇaṁ
koṣāgāraṁ praviśya manasā saha dhairya-lajjā-bhaya-vivekādīni
mahā-dhanāny apahṛtya jhaṭit evānīya kṛṣṇāya dattānīty āha---kṛṣṇena
**gṛhītāni mānasāni** manāṁsi ca mānasāni manaḥ-sambandhīni
dhṛti-smṛti-viveka-lajjā-bhītimatādīni yāsāṁ tā **ājagmuḥ**
mahā-caura-cakravartinaḥ kṛṣṇāt tāni sva-sva-dhanāni prārthayitum iveti
bhāvaḥ \| tadaivaṁ manye taṁ mahā-cauraṁ dhartuṁ vyagrāṇām **anyonyaṁ na
lakṣita udyamo** yāsāṁ tāḥ \| caurasya paścāt paścād evājagmuḥ \| kva ?
sa kānto yatra javena vegena **lolāni kuṇḍalāni** kuṇḍalopalakṣitāni
kaṅkaṇa-kiṅkiṇy-ādīny api yāsāṁ tās tena saha tāsāṁ
bahiṣkaraṇa-gṛha-sthitānidhanāny alpa-mūlyatva-buddhyā caureṇa tena
nāpahṛtānīti bhāvaḥ \|\|4\|\|

**\...**

\|\| 10.29.5-7 \|\|

duhantyo'bhiyayuḥ kāścid dohaṁ hitvā samutsukāḥ \|

payo'dhiśritya saṁyāvam anudvāsyāparā yayuḥ \|\|

pariveṣayantyas tad dhitvā pāyayantyaḥ śiśūn payaḥ \|

śuśrūṣantyaḥ patīn kāścid aśnantyo'pāsya bhojanam \|\|

limpantyaḥ pramṛjantyo'nyā añjantyaḥ kāś ca locane \|

vyatyasta-vastrābharaṇāḥ kāścit kṛṣṇāntikaṁ yayuḥ \|\|

**śrīdhara-svāmī (bhāvārtha-dīpikā) :** śrī-kṛṣṇa-sūcaka-śabda-śarvaṇena
tat-pravaṇa-cittānāṁ tat-kṣaṇam eva traivargika-karma-nivṛttiṁ
dyotayantya ivārdhāvasitaṁ karma vihāya yayuḥ \| tad āha---duhantya iti
\| payaḥ sthālī-sthaṁ cullyām adhiśrityaitat kvāthamapratīkṣamānāḥ
kāścid yayuḥ \| saṁyāvaṁ godhūma-kaṇānnaṁ pakvam anudvāsyānuttārya
\|\|5-6\|\|

anyāḥ pramṛjantyaḥ aṅgodvartanādi kurvantyaḥ \| kāśca kāścit
kṛṣṇatuṣṭyarthaṁ karma tadāsaktam anasāmanyathā kṛtam api phalaty eveti
dyotayann āha---vyatyasteti \| sthānataḥ svarūpataś cordhvādhodhāraṇena
viparyayaṁ prāptāni vastrābharaṇāni yāsāṁ tāḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrī-kṛṣṇa-sūcaka-śabdo
veṇu-nādaḥ \| tasmin śrī-kṛṣṇe pravaṇaṁ saṁlagnaṁ cittaṁ yeṣāṁ te, tathā
pravaṇaṁ nata-lagnayoḥ iti dharaṇidharaḥ \| tat-kṣaṇaṁ
bhagavat-sambandhi-śabda-śravaṇa-kṣaṇa ity arthaḥ \|
hari-saṁlagna-manasām api loka-saṅgrahārthaṁ traivargika-karma kāryam
iti sūcayitum iva-śabdam āha---dyotayantya iveti \| ardhāvasitam
ardha-samāptam \| avasitam ṛddhe jñāte'py avasāna-gate ca vācya-liṅgaṁ
syāt iti medinī \| tat ardhāvasitam \| cullyām agni-saṁrodha-yantre
uddhāne, cullī citāyām uddhāne iti medinī \| adhiśritya śrapayitum
āropya \| etat kvāthaṁ payaḥ-kvathanam \| pratīkṣamāṇāḥ kāla-vilambam
asahamānāḥ \| anavatārya ananvaropya \|\|5\|\|

pariveṣayantyaḥ bhuñjānānāṁ pātreṣu bhoktavyaṁ vinyasyantyaḥ \| sutān
payaḥ kṣīraṁ pāyayantyaḥ \| stana-pānaṁ kārayantya ity arthaḥ \|
śuśrūṣantyaḥ pāda-saṁvāhanādinā \| aśnantyaḥ bhuñjānāḥ \| apāsya hitvā
\|\|6\|\|

tad-āsakta-manasāṁ kṛṣṇāsakta-cetasām \| sthānato viparyayaḥ
pāda-bhūṣaṇaṁ bāhvor bāhu-bhūṣaṇaṁ pādayoḥ \| upary-aṅgāvarakam
adho'ṅge, adho'ṅgāvarakam ūrdhvāṅge iti \| svarūpato viparyayaḥ
adho-vastrasyordhva-bhāgena dhṛtir ūrdhva-vastrasyādho-bhāgena \| evaṁ
bhūṣaṇeṣv api jñeyam \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parama-mohana-tad-gītena
nija-deha-daihikādy-upekṣayā ātma-karma-loka-dharmādikaṁ parityajya gatā
iti śloka-trayyā varṇayan tatrādau kāsāñcit sva-jāti-karma-parityāgam
āha---duhantya \| duhantyo gā dohaṁ dohanaṁ dugdhaṁ vā \| tadānīm atra
gopīnām api kṛṣṇārthaṁ go-dohane pravṛtteḥ \| yad vā,
antarbhūta-ṇy-antaṁ dohayantya ity arthaḥ \|

abhiyayuḥ veṇu-gītābhimukhaṁ yayuḥ \| kāścid ity-ādikaṁ
bahula-yūtha-bhedāpekṣayā, vanitā-śata-yūthapaḥ \[bhā.pu. 10.29.44\] iti
vakṣyamāṇatvāt \| tat-tan-nāmnām agrahaṇaṁ gaurava-bharāt \| kiṁ vā,
teṣāṁ smaraṇa-viśeṣatvena prema-vaikalpādana-bhayāt \| etac ca
śrī-bhāgavatāmṛta-pūrva-khaṇḍe vivṛtam eva \|

tathābhiyāne hetuḥ samutsukāḥ kāla-vilamba-sahanādy-asamarthāḥ \| eṣa
hetur agre'pi sarvatrānuvartyaḥ \| aparā ity asya pūrveṇa pareṇāpy
anvayaḥ \| evam agre'pi \| anyat tair vyākhyātam \|

yad vā, payaś cullyām adhiśritya anudvāsya pakvam api tato nottārya
saṁyāvaṁ cādhiśrityānudvāsyeti \|\|5\|\|

evaṁ kāsāñcit sāyantana-mukhya-karma-traya-parityāgam uktvā, tatraiva
kāsāñcil loka-dharma-tyāgaṁ pāda-trayyā vadan \| tatrādau kāsāñcit
sāmānya-bandhu-bhṛtyādi-parityāgam āha---parīti pādena \|
pariveṣayantyaḥ bandhūn bhṛtyādīṁś ca prati annādikaṁ
saṁvibhājyārpayantyaḥ sthitāḥ\| tat-pariveṣaṇaṁ hitvā yayur iti
pūrveṇaivānvayaḥ \| yadyapy etad api sāyantana-kṛtyāntareva praviśati,
tathāpi strīṇāṁ bhartur bandhu-bhṛtyādy-upekṣayā
loka-dharma-tyāgāntareva sukhaṁ saṅgaccheteti dik \|

anupekṣyāṇām api parityāgaṁ kāsāñcid āha---pāyayantya iti pādābhyām \|
hitvety anuvartate \| śiśūn bhaginī-putrādīn hitvā \| evaṁ
loka-parityāgam uktvā dharma-parityāgam āha---**śuśrūṣantyaḥ**
śuśrūṣamāṇāḥ, snānādy-arthoṣṇodakārpaṇādinā sevamānāḥ \| aśnantya
āśayantya ity antar-bhūta-ṇy-antyam \| patīn bhojayantyo bhojanaṁ
bhojayitṛtvam \|

yad vā, evaṁ pūrvaṁ dharmādi-parāṇām api parama-satīnāṁ
loka-dharma-tyāga uktaḥ \| evaṁ kāsāñcit
sāyantana-mukhya-karma-traya-parityāgam uktvā tatraiva kāsāñcit
loka-dharma-tyāga uktaḥ \| kāsāñcit dehāpekṣātyāgam āha---aśnantya iti
pādais tribhiḥ \| aśnantyo bhuñjānāḥ \| evaṁ bhojana-tyāgena
bhagavat-prīṇanasya dehasyopekṣoktā \| anena tat-premāviṣṭeṣu
daihika-śuddhy-aśuddhi-vicāro nāstīti gamyate \| limpantyaś
candana-pakādinā nija-dehānulepaṁ kurvatyaḥ \| lepanādikam apāsyeti
jñeyam \| evaṁ bhoga-saṁskārasyāpi tyāgena dehopekṣā siddhavaḥ \|\|6\|\|

kāsāñcic ca paramotkaṇṭhayā śrī-bhagavat-santoṣaṇārthaṁ
tad-bhajana-sādhana-nijāṅga-bhūṣaṇa-parityāgam apy āha---limpantya
ity-ādinā limpantyo'ṅga-rāgaṁ kurvatyaḥ lepanādikam apy apāsyeti jñeyam
\| anyā ity asya limpantya iti pada-trayeṇānvayaḥ \| tatraiva hetuṁ
darśayan kiṁ vaktavyam ? daihika-dehādy-apekṣā parityakteti \| kāsāñcid
dehāvismṛtir api jātety āha---vyatyasteti \|
pūrvokta-sarva-tyāga-bhāvakasyautsukyasya vibhramākhyo'yam anubhāvaḥ \|
yathoktaṁ---

> vallabha-prāpti-velāyāṁ madanāveśa-sambhramāt \|
>
> vibhramo hāra-mālyādi-bhūṣā-sthāna-viparyayaḥ \|\| \[u.nī. 11.39\] iti
> \|

anena tad-vidhānāṁ prema-bhagavato yathāpekṣitaṁ na tathāveśād iti
gamyate, kintu paścāt tenaiva parihitasya svayaṁ yathāvat paridhāpitam
iti jñeyam \| evaṁ dohanādīnām eṣām avaśyāpekṣyatvena yathottaraṁ
śraiṣṭhyam ūhyam \|

yad vā, kevalam atra prārabdha-nija-nija-karma-parityāga eva tātparyam
\| tatra ca vyatyasta-vastrābharaṇatve vastrādi-dhāraṇa-rīti-tyāga eva,
sarvatra ca tatra tatra hetuḥ---kṛṣṇa-gṛhīta-mānasā iti \| samutsukā iti
ca proktam \| evaṁ sarvā api kṛṣṇasya paramākarṣakasya śyāmasundarasya
śrī-yaśodā-nandanasya antikam eva yayuḥ \| na tu lajjādinā vighnādinā vā
dūre tasthur ity arthaḥ, parama-mohitatvāt \| yadyapi sa yatra kāntas
tatrājagmur ity anena tad-antika-gamanam evoktaṁ, tathāpi
parama-mohenātivegenātyanta-nikaṭa-gamana-vivakṣayā punar viśeṣoktir iti
dik \|\|7\|\|

tad evaṁ sarvā api kṛṣṇasyāntikaṁ prati yayuḥ prasthitavatyaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tat-prāptim uktvāpi
parama-mohana-tad-gītenāvegān nija-deha-daihikādy-upekṣayā
ātma-karma-loka-dharmādikaṁ parityajya calitānāṁ śloka-trayyā
viśeṣa-pratipattaye punaḥ prasthānodyamam eva varṇayan tatrādau kāsāñcit
sva-jāti-karma-parityāgam āha---duhantya iti yugmakam idam \| duhantyo
gāḥ antarbhūta-ṇy-arthatvam dohantya ity arthaḥ \| abhiyayuḥ
veṇu-gītābhimukhaṁ yayuḥ \| kāścid ity-ādikaṁ bahuṣu yūtheṣu kāsāñcid
eka-kāryā-saṅghaṭṭanāt \| vanitā-śata-yūthapaḥ \[bhā.pu. 10.29.44\] iti
vakṣyamāṇatvāt \| dohaṁ dohanaṁ dugdhaṁ vā \| tathābhiyāne hetuḥ
samutsukāḥ kāla-vilamba-sahanādy-asamarthāḥ \| eṣa hetur agre'pi
sarvatrānuvartyaḥ \| aparā ity asya pūrveṇa pareṇāpy anvayaḥ \| evam
agre'pi \| anyat taiḥ \|

yad vā, payaś cullyām adhiśritya anudvāsya pakvam api tato'navatārya
saṁyāvaṁ ca adhiśrityānudvāsyeti \|

evaṁ kāsāñcit sāyantana-mukhya-karma-traya-parityāgam uktvā tatraiva
kāsāñcit loka-dhama-tyāgaṁ pāda-trayyā vadan \| tatrādau kāsāñcit
sāmānya-bandhu-bhṛtyādi-parityāgam āha---parīti pādena \|
pariveṣayantyaḥ bandhu-bhṛtyādibhyaḥ iti śeṣaḥ \| tat-pariveṣaṇaṁ hitvā
yayur iti pūrveṇaivānvayaḥ \| atisnigdha-parityāgam api kāsāñcid
āha---pāyayantya iti pādena \| hitvety anuvartate \| vakṣyamāṇānusāreṇa
bhrātṛ-putrādīn hitvā \| anyathā rasābhāsāpatteḥ \| evaṁ loka-parityāgam
uktvā dharma-parityāgam āha---**śuśrūṣantyaḥ** śuśrūṣamāṇāḥ
snānādy-uṣṇodakārpaṇādinā sevamānāḥ sthāpayiṣyate \| kāsāñcid
dehāpekṣā-tyāgam apy āha---aśnantya iti \| aśnantyo bhuñjānāḥ anena
tat-premāviṣṭeṣu daihika-śuddhy-aśuddhi-vicāro nāstīti gamyate
\|\|5-6\|\|

kāsāñcic cāharahas tat-pratyāśayā virahe'pi aṅgeṣv ābharaṇaṁ karoti
bahuśaḥ iti gīta-govinda-rītyā śrī-bhagavat-prema-vilasitasyāpi
nijāṅga-veṣasya paramotkaṇṭhayā parityāgam āha---limpantya ity-ādinā \|
limpantyaḥ aṅga-rāgaṁ kurvatyaḥ lepanādikam apy apāsyeti jñeyam \| anyā
ity asya limpantya iti pada-dvayenānvayaḥ \| tatraiva hetuṁ darśayan kiṁ
kartavyaṁ daihika-dehādy-apekṣā parityakteti \| kāsāñcid
dehāvayava-viśeṣānanusandhānam api jātam iti vyanakti---vyatyasteti \|
pūrvokta-sarva-tyāgānubhāvasyautsukyasya vibhramākhyo'yam anubhāvaḥ \|
yathoktaṁ---

> vallabha-prāpti-velāyāṁ madanāveśa-sambhramāt \|
>
> vibhramo hāra-mālyādi-bhūṣā-sthāna-viparyayaḥ \|\| \[u.nī. 11.39\] iti
> \|

anena tad-vidhānāṁ prema-bhagavato yathāpekṣitaṁ na tathāveśād iti
gamyate, kintu paścāt tenaiva parihitasya svayaṁ tathāvat paridhāpitam
iti jñeyam \| evaṁ dohanādīnām eṣām avaśyāpekṣyatvena yathottaraṁ
śraiṣṭhyam ūhyam \| tad evaṁ sarvā api kṛṣṇasyāntikaṁ prati yayuḥ
prasthitavatyaḥ \|\|7\|\|

---------------------------------------------------------------------------------------------------------------------

**jīva-gosvāmī (prīti-sandarbha 344) :** āvegaś citta-sambhrame duhantya
ity-ādi \| spaṣṭam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** duhantyo dohayanto'bhiyayuś
calitavatyaḥ \|\|5\|\| śiśūn bhaginī-yātṛ-putrādīn \| payo gavyaṁ sutān
stanam ity ukter ālambana-vairūpyāt, sarvāḥ śarat-kāvya-kathā-rasāśrayāḥ
\[bhā.pu. 10.33.25\] iti vakṣyamāṇa-rasāśrayatve virodhāc ca \|
**śuśrūṣayantya** ity antar-gṛha-rītikāḥ kāścid eva jñeyāḥ \| anyāsāṁ,
yat paty-apatya-suhṛdām \[bhā.pu. 10.29.32\] ity-ādinā tad-asvīkārāt
\|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāsām
autkaṇṭhyādhikya-prakaṭanāya pūrvam ājagmur ity atīta-kālaṁ nirūpya
punar-āgamana-prakāram āditaḥ kathayann āvega-nāmānaṁ bhāvaṁ
darśayati---duhantyo'bhiyayur ity-ādi babhubhiḥ \| duhantyo ity antar
ṇij-antam \| bhrātrādi-dvārā dohayantya ity arthaḥ \| dohaṁ hitveti
doha-sthānāt punar gṛhaṁ na gatās tata evāyayur ity arthaḥ \| parāḥ
payo'dhiśritya, na tv apāśritya \| aparāḥ saṁyāvam anudvāsya nāvatārya,
kāścit pariveṣayantyo bhuñjāneṣu guruṣu pariveṣaṇaṁ kurvatyaḥ \|
tad-aparāḥ śiśūn bālān rakṣya-tokān gavyaṁ payaḥ pāyayantyo
limpantyo'nulepanaṁ kurvatyo'nyāḥ pramṛjantyaḥ prakarṣeṇāṅga-mārjanaṁ
kurvatyo'ñjantyo nayanam añjanena rañjayantyaḥ, kāścit patīn
paty-abhimāninaḥ śuśrūṣayantya upacārādinānurañjayantyaḥ \| anyā
aśnantyo bhojanaṁ kurvatyas tad apāsya \|\|5-7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kṛṣṇākṛṣṭa-manastvena
sāmānyato gamanam uktvā deha-daihikādy-anādaraṁ kurvantya
aihika-pāralaukika-karmasv abhiniveśem akurvantyo yogina
ivāpratyabhipatti-rūpeṇa gṛhādi-tyāgena yayur ity āha duhantya iti \|
tatra kāścid dugdhābhiniveśavattvaṁ sva-jīvana-bhūta-dugdhāgrahaṁ hitvā
calitā ity āha duhantya iti, upāsanāsiddhānām āgamanam uktam \| duhantya
ṇij-artho'ntarbhūta eva dohayantya ity arthaḥ \| duhyata iti doho
dohana-karma dugdhaṁ vā pātraṁ vā tatraiva tyaktvā kathaṁ bhaviṣyatīty
anusandhānam apy akurvantyo yayuḥ abhiniśaṅkaṁ yathā tathā paty-ādibhyo
bhayam akurvantyo yayur iti yataḥ samutsukāḥ kāla-vilambam asahamānāḥ
kāścit paya ānītaṁ dugdhaṁ culyām adhiśritya kvathitam apratīkṣamāṇā
yayuḥ \| aparāḥ saṁyāvaṁ go-dhūma-kaṇām apakvam apy anunūr yayuḥ \|
samutsukā iti sarvāsāṁ viśeṣaṇam \|\|5\|\|

evaṁ laukika-jīvanopāya-yuktānāṁ gṛhaṁ tyaktvā kāsāñcid gamanam uktam \|
idānīṁ patyādi-śuśrūṣaṇa-lakṣaṇasya dharmasya tyāgam
āha---pariṣevayantya iti \| kāścit siddham annaṁ bandhubhyaḥ
pariveṣayantyas teṣv apekṣitam adattvā yayuḥ pariṣevayantya iti
ṛṣi-rūpāṇām āgamanam uktam \| kāścit vātsalya-prema-viṣayān stanandhayān
śiśūn stanyam apāyayantyas teṣāṁ tṛptim apratīkṣamāṇāḥ snehaṁ tyaktvā
yayuḥ \| pāyayantya iti daṇḍakāraṇya-vāsi-rūpāṇām uktam \| kāścid patīn
śuśrūṣantyas tac chuśrūṣā-lakṣaṇaṁ dharmaṁ tyaktvā yayuḥ \| śuśrūṣantya
upāsanā-siddhāṇāṁ muni-rūpāṇām āgamanam uktam \| yadyapi
pati-śuśrūṣaṇayā dharmaḥ siddhyatīti kāma-tāpa-śāntiś ca bhavati \|
tathā ca, laukika-dharmeṇa laukika-dharmeti rasam uktam \|
laukikatāpāpanodana-hetūnām api---alaukika-kāma-tāpaḥ nirvāyate
sāmarthyābhāva-sūcitaḥ \| kāścid aśnantyo bhojanaṁ kurvatyas tad apāsya
tyaktvā yayuḥ \| udara-pūrtim apratīkṣyamāṇāḥ \|\|6\|\|

evaṁ tāvad deha-paryantaṁ śrī-kṛṣṇākṛṣṭaṁ manas tena
sarva-saṅga-parityāgam uktvā bhūṣitam etad-aṅgaṁ ramaṇa-yogyaṁ syād ity
ananusandhānavatyaḥ svāṅga-bhūṣām apy anādṛtya yayur ity āha---limpantya
iti \| kāścil limpantyaḥ svāṅge candanādinā lepaṁ kurvantyaḥ \|
tad-ardhāvasitam apāsya yayuḥ \| anyā pramṛjantya aṅgodvartanādi
kurvantyaḥ sarvāvayavodvartanam apratīkṣamāṇā yayuḥ \| kāścil locane
añjanam añjaṁ tyaktvā yayuḥ \| kāścid vyatyasta-vastrābharaṇāḥ \| evaṁ
deha-daihikānanusandhāna-jāte vastrābharaṇādāv api hasta-pādādiṣu
uddhvārdha-dhāraṇādi-vyatyayena vibhramo vārṇitaḥ sa cautsukya eva
krīḍā-kṛtaḥ \| evaṁ sarvā api kṛṣṇāntikaṁ yayuḥ \| kumāryas tu
pratīkṣantya evāpramattāḥ sthitāḥ \| tās tu gṛha-tyāgam eva kṛtvāgatā
anya-pūrvās tu deha-geha-sambandhiṣv anusandhānaṁ tyaktvā yayur iti
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsāṁ
tat-pārśva-gamana-kāle paramotkaṇṭhayā vilambasyāsahyatvāt
mamatāhantāspada-karmāpekṣābhāvaṁ śloka-trayyā vadan kāsāñcit
sva-jāti-dharma-parityāgam āha---**duhantyo** gā dohayantyas taṁ
**dohaṁ** dohana-karma **hitvā** **abhiyayuḥ** abhisasruḥ \| **payo**
dugdhaṁ pātrasthaṁ cullyām **adhiśritya** adhyārohya etat kvātham
apratīkṣamāṇāḥ kāścit **saṁyāvaṁ** godhūma-kaṇānnaṁ pakvam apy
**anudvāsya** anavatārya \|\|5-6\|\|

strī-mātra-dharma-tyāgam āha, pariveṣayantyas tat-pariveṣaṇaṁ patīn
uṣṇodaka-pradānādinā **śuśrūṣantyaḥ** kāsāñcid
āvaśyaka-daihika-veśa-tyāgam āha---limpantyaḥ dehe anulepaṁ candanādinā
kurvatyaḥ pramṛjantyaḥ udvartanādikaṁ kurvatyaḥ kāsāñcid āvega-vaśād
dehāvayava-viśeṣa-paricayasyāpy abhāvam āha---vyatyasteti \|
vibhramākhye'nubhāvo'yam \| yad uktaṁ---

> vallabha-prāpti-velāyāṁ madanāveśa-sambhramāt \|
>
> vibhramo hāra-mālyādi-bhūṣā-sthāna-viparyayaḥ \|\| \[u.nī. 11.39\] iti
> \|\|7\|\|

**\...**

\|\| 10.29.8 \|\|

tā vāryamāṇāḥ patibhiḥ pitṛbhir bhātṛ-bandhubhiḥ \|

govindāpahṛtātmāno na nyavartanta mohitāḥ \|\|

**śrīdhara-svāmī (bhāvārtha-dīpikā) :** na ca kṛṣṇākṛṣṭa-manasāṁ vighnāḥ
prabhavantīty āha---tā vāryamāṇā iti \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hari-parāyaṇānāṁ
sarva-vighna-hānir ity āha---na ceti \| prabhavanti samarthā bhavati \|
patibhiḥ patnī-śubhāśubha-bhāgitvād vāryamāṇā dharmopadeśena hastādinā
vā, snehāt pitṛbhiḥ, duṣkīrti-bhayāt snehāc ca bhrātṛbhiḥ,
kula-doṣa-śaṅkayā bandhubhir iti \| rakṣet kanyāṁ pitā prauḍhāṁ patiḥ
putras tu vārdhake, abhāve jñātayas tv evam iti smṛteś catvārā rakṣakāḥ
\| prāyaḥ putrānutpattes te'tra noktā iti bhāvaḥ \| govindenāpahṛta ātmā
jīvākhyo yāsām iti \| nivṛttau jīvanena vicchedaḥ syād iti jīvanārthaṁ
gatā iti bhāvaḥ \| mohitā mohāveśa-vaśād api nivṛtti-jñāna-śūnyā
babhūvur iti bhāvaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tā vāryamāṇā ity-ādi
\| pady-ādibhir vāryamāṇā babhūvur iti \| na-kāreṇa dūreṇānvayaḥ \| ato
mā nyavartanta, yata ūhitās tarkitāḥ \| kiṁ gṛhe tiṣṭhasi ? kiṁ
kāryāntarāya kvacid gatā iti vitarkitāḥ \|
śrī-kṛṣṇa-muralī-nādāpahṛta-cetasas tatra gacchantīti na jñātāḥ \| ataḥ
manyamānāḥ sva-pārśva-sthān svān svān dārān vrajaukasaḥ \[bhā.pu.
10.33.38\] iti vakṣyamāṇa-saṅgatiḥ \|

athavā, tā vā iti cchedaḥ \| paty-ādibhis tā vā aryamāṇā gamyamānā na,
vā-śabdo\'tra kāku-paraḥ \| paty-ādayas tāsām anugatā nety arthaḥ \|
kutaḥ ? mohitāḥ \| mā ūhitāḥ na vitarkitāḥ \| yato govindāpahṛtātmānaḥ,
govindenāpahṛtya ātmāno dehā yāsām \| atas tair na lakṣitāḥ \| athavā,
paty-ādibhir vāryamāṇāḥ satyo na nyavartanta, yoto mohitā mā ūhitāḥ
\|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā svīyaiḥ
prabodhyamānānām api śrī-bhagavad-apahṛta-cittatayā tāsām
aśeṣa-vicārāntardhānam āha---tā iti \| sarvā eva tāḥ paty-ādibhir
vāryamāṇā dharma-pradarśanādinā hasta-dhāraṇādinā ca gantuṁ nirudhyamāna
api na nyavartanta, kintu yayur evety arthaḥ \| kutaḥ ? mohitā
hata-vivekāḥ \| tat kutaḥ ? govindena gokulendreṇa \| yad vā, gā
indriyāṇi īśvaratvena vindatīti tathā, tenāpahṛta ātmā cittaṁ yāsāṁ tāḥ
\| mahattamenāpahṛte dravye svalpānāṁ, pakṣāntare ca antarīśvareṇa
mahā-mohanena prāṇa-koṭi-preṣṭhenāntar apahṛte bāhyānām anyeṣāṁ
tat-pratyarpaṇa-sāmārthyābhāvāt \| atra pravāha-vega-nīyamānā naur yathā
taṭasthānāṁ tiṣṭha tiṣṭhety ādy uktyā nāv-ārūḍhānāṁ vā nau-dhāraṇenāpi
na tiṣṭhed iti dṛṣṭānto draṣṭavyaḥ \| govindenāpahṛta ākṛṣṭa ātmā
jīvākhyo yāsām iti nivṛttau jīvena vicchedaḥ syād iti jīvanārtham eva
gatā iti śleṣārthaḥ \|

tatrādau patibhir iti teṣāṁ patnī-śubhāśubha-bhāgivtvena mukhyatvāt,
tataś ca kevalaṁ kanyā-vaiguṇyena doṣa-sparśāt snehāc ca pitṛbhiḥ, tataś
caduṣkīrti-bhayāt sneha-viśeṣāc ca bhrātṛbhiḥ, tataś ca
kula-doṣa-śaṅkayā bandhubhir iti \|

> rakṣet kanyāṁ pitā prauḍhāṁ patiḥ putras tu vārdhake \|
>
> abhāve jñātayas tv evaṁ na svātantryaṁ kvacit striyaḥ \|\|

iti smṛty-ukteś catvāro rakṣakā atroktāḥ \| tatra prāyaḥ putrānutpatter
atra putrā notkāḥ \| paty-ādīnāṁ caiṣāṁ yathottaraṁ nyūnatvam ūhyam \|
tāsām uttarottaraṁ tat-tad-vaśyatā-sambandhayor nyūnatvāt \| tathāpi
pūrva-pūrveṣāṁ nivāraṇe pravṛttāv api para-pareṣāṁ tatra pravṛttiḥ,
kuṭumba-samudāyatāpekṣayā \|

yad vā, pūrva-pūrvaiḥ parityāge kṛte para-parāśrayaṇa-śaṅkayā tais taiḥ
krameṇa nivāraṇam \| yad vā, tat-tad-antika-vartibhiḥ patibhiḥ kāścit
pitrādibhiś ca kāścana tatra ca patibhiḥ patnya eva pitrādibhiś ca
prāyo'vivāhitāḥ sva-vāsinyaś ca putrya iti vivecanīyam \| anyat samānam
\|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā svaiḥ svīyair
balātkārita-bāhyānusandhānām api tāsāṁ kula-vadhū-svābhāvikatvena
parama-dustyajasya lajjāder api tyāgam āha---tā iti \| sarvā api tāḥ
paty-ādibhiḥ kva nu rātrau bahir gamyata ity-ādi nirbandhena muhur
vāryamāṇā api na nyavartanta, kintu yayur evety arthaḥ \| kutaḥ ?
mohitāḥ hata-vivekāḥ \| tat kutaḥ ? govindenāpahṛta ātmā cittaṁ yāsāṁ
tāḥ \| ayaṁ paty-ādīnām api śaithilye hetur jñeyaḥ, tad-bhakti-mātrasya
sarva-vighnāpahāri-prabhāvatvāt tat-tad-antika-vartibhiḥ patibhiḥ kaścit
pitrādibhiś ca kāścana tatra ca pitrādibhir avivāhitāḥ sva-vāsinyaś
ceti---

> rakṣet kanyāṁ pitā prauḍhāṁ patiḥ putras tu vārdhake \|
>
> abhāve jñātayas tv evaṁ na svātantryaṁ kvacit striyaḥ \|\| iti smṛteḥ
> \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu kathaṁ tāsāṁ
pitṛ-pati-bhrātṛbhir vāraṇaṁ na kṛtam ity āha---tā vāryamāṇā ity-ādi \|
tāḥ patibhiḥ pitṛbhir bhrātṛbhir bandhubhiś ca na vāryamāṇā babhūvur ity
arthaḥ \| ūḍhāḥ patibhiḥ, anūḍhāḥ pitr-ādibhiḥ, ata eva na nyavartanta,
bādhakābhāvāt \| kathaṁ tais tair na vāritāḥ ? tatrāha---mā ūhitā
vitarkitā yogamāyā-prabhāvāt te te tās tāḥ samīpasthā eva viduḥ \| tā
eva vā kathaṁ vicāreṇa na nyavartanta ? tatrāha---govindāpahṛtātmānaḥ \|
ātmani sati buddhy-ādayo guṇāḥ syuḥ \| teṣu satsu vicārāḥ pravartante\|
ātma-haraṇena sarva-haraṇam ity arthaḥ \| kākākṣi-golaka-nyāyena na-kāra
ubhayatra yojyaḥ \|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yadā
deha-gehādi-kārya-vyagrāṇāṁ paty-ādi-śuśrūṣā-vyagrāṇām api mamatāṁ
tyaktvāgamanaṁ dṛṣṭaṁ tadā kāścit paty-ādi-nivāritāḥ smṛtiś ca---

> rakṣet kanyāṁ pitā prauḍhāṁ patiḥ putras tu vārdhake \|
>
> abhāve jñātayas teṣāṁ na svātantryaṁ kvacit striyāḥ \|\| \[yājña.
> 1.85\]

iti pūrvam aihika-pāralaukiko dharma-tyaktā eva kula-vadhūtvena
lajjā-yuktā api lajjāṁ pratibandhaṁ cāvagamya yayur ity āha---tā iti \|
yā ūdhāgamana-samayena bandhūnāṁ dṛṣṭi-gocaram avatīrṇās tās tu tair eva
nivāritāḥ parantu na nyavartanta gatā eva yato mohitā \| ayaṁ
bhāvaḥ---etās tu kṛṣṇenāhūtāḥ \| veṇu-gīta-śravaṇenāsāṁ sambhramam
ālakṣya nivāraṇe pravṛttā \| anantaraṁ veṇu-gītaṁ śrutvā te'pi tāsāṁ
nivāraṇāt ithilā jātāḥ \| ata eva dṛḍha-prayatnena na nivāritāḥ \|
tato'nanyavartatante ced veṇu-gīta-sukheti magnā na bhaveyus, tadā
patyādīn avagaṇayya katham āsām āgamanaṁ bhavet, yata ete mohitāḥ \|
pūrvam evoktaṁ yogamāyām upāśrita iti \| agre vakṣyati ca--- manyamānāḥ
sva-pārśvasthān iti \| tatra hetum āha---govindenāpahṛta ātmā cittaṁ
dehaś ca yāsāṁ tāḥ \| kiṁ ca, yathā gaṅgā samudraṁ gacchantī
parvatādi-pratibandhanam avagaṇayya samudram eva praviśati tasmin
premādhikyāt tathā etā api patyādibhir dṛṣṭā bhaya-pradarśanena
nibadhyamānā api na nyavartanta kintu mohitāḥ hata-vivekāḥ
kṛṣṇa-prāpty-atirikta-viveka-rahitāḥ \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tāḥ prema-prābalyāt
sarvāpekṣāṁ tatyajur ity ucitam eva, tāsām apekṣāṁ tat-patyādayaḥ kathaṁ
tatyajus tatrāha---tāḥ kula-vadhvaḥ **patibhiḥ** kula-kanyāś ca tāḥ
**pitrādibhir** **vāryamāṇā** api na **nyavartanta** tatra hetur
**govinda** iti bhaya-lajjādīnāṁ kā vārtā, tāsām ātmanām api
govindenāpahṛtatvāt, **mohitā** mūrcchita iti sūtra-sañcālita-pāñcālikā
ivety arthaḥ \| paty-ādibhir gata-prāṇānām api bhāryādi-dehānām
apratiṣṭhābhayād evānyatra sañcāro nasahyata iti cet ? satyaṁ
vipratipattir iyaṁ yogamāyaiva samhitā jñeyā, tac ca samādhānatayaiva
kalpitānāṁ tat-tat-kṣaṇa eva tādṛśa-gopīnāṁ sva-svabhāryādikatvena
prayāyitānāṁ sva-sva-gṛhān prati paty-ādibhiḥ parāvartanam eva prakāraś
cāgre vakṣyate \|\|8\|\|

**\...**

\|\| 10.29.9 \|\|

antar-gṛha-gatāḥ kāścid gopyo'labdha-vinirgamāḥ \|

kṛṣṇaṁ tad-bhāvanā-yuktā dadhyur mīlita-locanāḥ \|\|

**śrīdhara-svāmī (bhāvārtha-dīpikā) : na labdho nirgamo** yābhis tāḥ \|
prāg api **tad-bhāvanā-yuktās** tadā nitarāṁ **dadhyur** ity arthaḥ
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : antar-gṛhaṁ** gṛha-madhyaṁ
tatra **gatās** tatra niruddhāḥ kāścin mahā-lakṣmy-aṁśa-bhūtāḥ \|
**vinirgamo** bahir-gamanam \| yad vā, na labdho\'nya-gopīvat vīnāṁ
pakṣiṇām ivātiśīghraṁ niḥsaraṇaṁ yābhiḥ \| yad vā, veḥ pakṣiṇo\'pi
nirgamo yasmāc chidrāt, tad api na labdhaṁ yābhis tad-adhikaṁ kṛtvā
taskarāveśavan niḥsaraṇārtham iti bhāvaḥ \| **tasya** kṛṣṇasya
**bhāvanā** bhakti-saṁskāras tayā **yuktāḥ** \| prāk veṇu-nāda-śruteḥ
pūrvam api \| tadā veṇu-dhvani-śravaṇa-kṣaṇe \| ity artha
iti---ta-chravaṇasya tad-āvirbhāva-bodhakatvena dhyāna-hetutety arthaḥ
\|\|9\|\|

---------------------------------------------------------------------------------------------------------------------

**kaivalya-dīpikā :** pāravaśya-hetukam āha---**antar-gṛha**- iti \|
**alabdho vinirgamo** yābhiḥ \| **tad-bhāvanā** bhartṛ-bhāvanā \|\|9\|\|
F15\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** antar-gṛha-gatā
ity-ādi \| yasyāntar-gṛhasya dvāri gurava upaviśyāsann iti boddhavyam \|
athavā, kāścid iti gamanānadhikāravatyaḥ, anyathā śuśrūṣantyaḥ patīn
kāścid \[bhā.pu. 10.29.6\] ity atra, pariveśayantyas tad dhitvā ity atra
ca, aśanantyo\'pāsya bhojanam ity atra cāntar-gṛha-vartitvaṁ
patyādi-sannihitatvaṁ kilāsti \| tat kathaṁ tās tatra gatāḥ \| yata etā
gopya eva yāḥ kila bālāpatyā iti prāk likhitāḥ \| tāsāṁ tad-aṅga-saṅge
na yogyateti bhāva iti vā \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadi tās tādṛśa-vighnena
vāritā abhaviṣyan, tarhi sadya eva daśamīṁ daśām agamiṣyann iti tāsāṁ
sarvāsām eva bhāva-viśeṣaṁ dṛṣṭāntena pradarśayan kāsāñcid
avasthā-viśeṣam āha---antar iti tribhiḥ \| kāścit
mahā-lakṣmy-aṁśa-bhūtāḥ sādhana-siddhāḥ vā gṛham avasthitāḥ, ata eva
nāma-mātra-paty-ādibhir dvārādi-nirodhāt \| yad vā, pitrādīnāṁ
dvāra-deśopaveśān na labdho viśiṣṭaḥ śrī-bhagavad-abhisaraṇa-yogyaḥ \|
yad vā, anya-gopīvat vīnāṁ pakṣiṇām ivātiśīghra-gamanārthaṁ nirgamo
bahir niḥsaraṇaṁ panthā vā \| yad vā, veḥ pakṣiṇo\'pi nirgamo yasmāt
chidrāt tādṛśam api yābhis tāḥ \| ata eva kṛṣṇaṁ nija-cittākarṣakaṁ
paramānanda-ghana-mūrtiṁ vā dadhyur viśeṣataś cintayāmāsuḥ \| dhyeyam
āpadi \[bhā.pu. 10.31.13\] ity-ādy-ukta-nyāyena \| tan
mahāpan-nistārārthaṁ, kiṁ vā, abhīṣṭāprāptyā svata eva
tac-cintā-viśeṣotpatteḥ \| kathaṁ dadhyuḥ ? tasya prastutasya
śrī-kṛṣṇena saha vilāsasya \| kiṁ vā, sugopyasya sambhogasya yā bhāvanā
tayā yuktāḥ saṁyuktā yogavatyo vā satyaḥ \| kiṁ ca, mīlita-locanā
ardha-mudrita-netrāḥ satya ity arthaḥ \| yad vā, duḥkha-viśeṣeṇa
dhyāna-viśeṣeṇa vā mudrita-netrāḥ satyaḥ \| yad vā, mīlitam antarhitaṁ
locanam anyāśeṣa-jñānaṁ yāsāṁ tathābhūtāḥ satyaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadi ca tās tādṛśa-vighnena
vāritā abhaviṣyan tarhi sadya eva daśamīṁ daśām iva daśām agamiṣyann iti
tāsāṁ sarvāsāṁ bhāva-viśeṣaṁ dṛṣṭāntena pradarśayan tāsāṁ
prasthitavatīnām eva madhye kāsāñcid avasthā-viśeṣam āha---antar iti
tribhiḥ \| ayam arthaḥ---śrī-kṛṣṇasya vraje preyasyaḥ khalu dvividhā \|
nitya-siddhāḥ sādhana-siddhāś ca tatraikāsāṁ nitya-siddhātvam
aṣṭādaśākṣarādau tābhir viśiṣṭatvenaiva tad-ārādhana-vidhānād vyaktaṁ
tac-chrutīnāṁ tad-ārādhanānāṁ cānādy-ananta-bhāvitvāt ato
brahma-saṁhitāyāṁ---

> cintāmaṇi-prakara-sadmasu kalpa-vṛkṣa-
>
> lakṣāvṛteṣu surabhir abhipālayantam \|
>
> lakṣmī-sahasra-śata-sambhrama-sevyamānaṁ \[bra.saṁ. 5.29\] iti,
>
> ānanda-cinmaya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasati \[bra.saṁ. 5.37\] iti \|

śriyaḥ kāntāḥ kāntaḥ parama-puruṣaḥ \[bra.saṁ. 5.56\] ity etā eva
tadīya-lakṣmītvenoktāḥ \| tatra ca śrī-rādhikāyā vaiśiṣṭyaṁ,
bṛhad-gautamīye---

> devī kṛṣṇamayī proktā rādhikā para-devatā \|
>
> sarva-lakṣmī-mayī sarva-kāntiḥ sammohinī parā \|\| iti \|

ata eva ṛk-pariśiṣṭe parasparam avyabhicāritvaṁ proktaṁ---rādhayā
mādhavo devo mādhavenaiva rādhikā vibhrājante janeṣv ā iti \| ato
mātsyādau---rukmiṇī dvāravatyāṁ tu rādhā vṛndāvane vane iti
śaktitva-sādhāraṇyenānayor gaṇane\'pi vaiśiṣṭyaṁ jñeyam athāvarāsāṁ
sādhana-siddhatvaṁ yathā pādmottara-khaṇḍe---

> purā maharṣayaḥ sarve daṇḍakāraṇya-vāsinaḥ \|\
> dṛṣṭvā rāmaṁ hariṁ tatra bhoktum aicchan suvigraham \|\|\
> te sarve strītvam āpannāḥ samudbhūtāś ca gokule \|\
> hariṁ samprāpya kāmena tato muktā bhavārṇavāt \|\| \[bha.ra.si.
> 1.2.301-2\] iti \|

gokula ity asya hariṁ samprāpyety atrāpy anvayāt, ye yathā māṁ
prapadyante \[gītā 4.11\] iti nyāyāc ca maharṣayaḥ pūrvaṁ tādṛśa-bhāvena
śrī-kṛṣṇopāsakā ity arthaḥ \| ato rāmaṁ dṛṣṭveti sārūpyeṇa
jātatvopāsanā-saṁskārāḥ hariṁ svopāsyaṁ śrī-kṛṣṇam evopabhoktum aicchan
lajjayā tu sākṣān na vṛtavantaḥ tataś ca kalpa-vṛkṣasyevāvadato\'pi
śrī-rāmasya prasādātteṣām iṣṭa-siddhir jātety āha---te sarva iti \|
gokule garbhataḥ strītvam āpannā gokula eva samudra-bhūtāḥ gokula eva ca
hariṁ śrī-kṛṣṇaṁ kāmena sva-vāsanānusāreṇa samprāpya tasminn antar-gṛha
eva svayam āvirbhūtaṁ labdhvā tatas tad-anantaram eva bhavārṇavāt muktā
iti, na ca vaktavyaṁ gokula-jātānāṁ prāpañcika-dehāditvaṁ na
sambhavatīti avatāra-līlāyāḥ prāpañcika-miśratvāt śrī-devakī-devyām api
ṣaḍ-garbha-saṁjñakānāṁ janma śrūyate iti kadācit śrutayo gopyo jātā iti
bṛhad-vāmana-prasiddhiḥ \| ata eva tathā vyākhyāsyate---

> striya urugendra-bhoga-bhuja-daṇḍa-viṣakta-dhiyo
>
> vayam api te samāḥ sama-dṛśo'ṅghri-saroja-sudhāḥ \|\| \[bhā.pu.
> 10.87.23\]

iti gāyatrī ca tāsu jāteti pādme sṛṣṭi-khaṇḍe yathā brahmaṇā
gopa-kanyā-rūpāyā gāyatryā udvāhe gopeṣu śrī-viṣṇu-vacanam---

> yathā jñātā tataḥ kanyā dattā caiṣā viriñcaye \|
>
> yuṣmākaṁ ca kule cāhaṁ devakāryārtha-siddhaye \|
>
> avatāraṁ kariṣyāmi mat-kāntā tu bhaviṣyati \|\| iti \|

ataḥ tat-priyārthaṁ sambhavantu sura-striyaḥ \[bhā.pu. 10.1.13\] ity
atrāpi tathā vyākhyātam \| ata eva tāsāṁ ca caturvidhatvam uktaṁ
pādme---

> gopyas tu śrutayo jñeyā ṛṣijā gopa-kanyakāḥ \|
>
> deva-kanyāś ca rājendra na mānuṣyaḥ kathañcana \|\| iti \|

atra gopa-kanyā eva nityāḥ, na mānuṣyāḥ kathañcaneti
prākṛta-mānuṣatva-niṣedhāt āsu ca pādmottara-khaṇḍa-nirdiṣṭānām
antar-gṛha-gatā ity uktānām apy ekatvaṁ muktatva-sādṛśyena labdhānāṁ
labhyate \| yata eva śuśrūṣantyaḥ patīn kāścit \[bhā.pu. 10.29.6\] iti
proktāḥ \| iti jñeyāḥ \|

āsāṁ dohanādi pṛthak-karmānukteḥ antar-gṛha-gatatvasya pati-śuśrūṣāyām
eva tāt-paryāc ca etāsāṁ ca sādhakatvaṁ deha-tyāga-śravaṇāt
pādmottara-khaṇḍāc ca kalpyate tathā ca sati yāḥ kāścid gokule
samudbhūtāḥ sādhana-vaśāt siddha-pūrṇa-bhāvā, na tu siddha-dehā nitarām
anyā iva nitya-siddhāḥ pati-śuśrūṣaṇārtham antar-gṛha-gatā eva
paty-ādibhiḥ sāgraha-dvārādi-nirodhāt na labdho viśeṣeṇa kenāpi
prakāreṇa nirgamo yābhis tāḥ \| atra tāsāṁ sākṣād govinda-saṅgame
tādṛśa-deha-sthiter eva vignatvāt pūrvavat tad-bhakteḥ
pati-śaithilya-vidhānādāv apravṛttir iti jñeyam \| alabdha-nirgamatvād
eva tad-bhāvanāyuktās tasmin śrī-kṛṣṇe samutkaṇṭhita-cittāḥ satyaḥ
kṛṣṇaṁ nija-cittāpakarṣakaṁ tam eva dadhyur yātavatyaḥ tatrānubhāvam
āha---duḥkha-viśeṣeṇa dhyānāveśena ca mudrita-netrāḥ \| yad vā, mīlitam
antarhitaṁ locanam anyāśeṣa-jñānaṁ yāsāṁ tāḥ \|\|9\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145) :** tad evam eva tāsāṁ
śrī-kṛṣṇavad ānanda-vigrahāṇāṁ tair eva vigrahaiḥ śrī-kṛṣṇa-saṅgaḥ
proktaḥ \| uktaṁ ca tāsāṁ vigraha-māhātmyaṁ tatrātiśuśubhe tābhir
bhagavān devakī-sutaḥ \[bhā.pu. 10.33.6\] ity-ādibhiḥ \|
śrīmad-uddhavena ca tān namasyatā prathamam etāḥ paraṁ tanu-bhṛtaḥ
\[bhā.pu. 10.47.58\] ity anena tāsām eva parama-tanu-bhṛtatvaṁ
pradarśya, madhye kvemāḥ striyaḥ \[bhā.pu. 10.47.59\] ity anena
paramatam anūdya, tat khaṇḍayatā nāyaṁ śriyo'ṅga \[bhā.pu. 10.47.60\]
ity anena lakṣmīto'pi vilakṣaṇaṁ tāsu tat-preyasī-rūpatvaṁ pradarśya
parama-nityatvaṁ sthāpayitvā, tatra ca yaḥ prasāda udagāt ity anena
tat-prasādasya sadāntarbhūya sthāyitvaṁ sūcayitvā punaḥ āsām aho caraṇa
\[bhā.pu. 10.47.61\] ity-ādinā svīya-parama-puruṣārtha-caraṇa-reṇutvaṁ
darśitam \| yatra bhejur mukunda-padavīṁ śrutibhir vimṛgyām \[bhā.pu.
10.47.61\] ity anena yad eva puruṣārthatayā sthāpitam, yatra vṛndāvane
\[bhā.pu. 10.47.61\] ity-ādinā vṛndāvanasya ca tādṛśatvaṁ sthāpitam, tad
etad vyatirekeṇa draḍhayitum anyāsām āgantukānām asiddha-dehānāṁ
vigraha-tyāgenaiva tat-saṅga-prāptir ity āha---**antar-gṛha-gatā**
\[bhā.pu. 10.29.9\] ity-ādikena, na caivaṁ vismayaḥ kāryaḥ \[bhā.pu.
10.29.16\] ity ādy-antena \| **antar-gṛha-gatāḥ** śuśrūṣantyaḥ patīn
kāścit \[bhā.pu.10.29.6\] ity atroktā ity arthaḥ \| atra antar iti
sphuṭam eva \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **antar** ity-ādy aṣṭakam
\|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** apatyavatyas tv
adhikārābhāvāt tad-vapur hitvā vapur-antareṇa sadya eva tatra gatā iti
darśayann āha---antar-gṛha-gatā ity-ādi tribhiḥ \| kāścid
apatyavatyo'nadhikāravatyo daivād antar-gṛha-gatāḥ \|
anadhikāritvenāṅga-saṅgāyogyā api darśana-mātra-kāṅkṣayā bahir gantum
icchantyo'py alabdha-vinirgamās tad-bhāvanā-yuktāḥ satyaḥ kṛṣṇaṁ dadhyuḥ
\| bhāvanā-liṅgam āha---mīlita-locanāḥ \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kiṁ ca tāḥ sarvāḥ
pratibandhaka-śaithilyena kṛṣṇāntikaṁ prāptā yās tu
pratibandhaka-prābalyena niruddhās tāsāṁ sadyo deha-pātaṁ kathayan
tābhyaḥ pūrvam eva tāsāṁ śrī-kṛṣṇāntike prāpti-kāram āha---antar iti \|
kāścid upāsanā-siddhāḥ kasyacid gṛha-karmaṇaś cikīrṣayāt gṛha-gatāḥ \|
veṇu-gīta-śravaṇāntaram evānyāsām āgamana-sambhramam ālokya paty-ādibhir
avaruddhā jātā ata evālabdha-vinirgamā na labdho vinirgamo yābhis tāḥ \|
tad uktam---

> gopyas tu śrutayo jñeyā ṛṣijā gopa-kanyakāḥ \|
>
> deva-kanyāś ca rājendra na mānuṣyaḥ kathañcana \|\| iti \|

kiṁ ca---

> nityaṁ me mathurāṁ viddhi vanaṁ vṛndāvanaṁ tathā \|
>
> yamunāṁ gopa-kanyāś ca tathā gopāla-bālakān \|\| iti \|

etās tu sādayo nityāś ca pratibandha-nirāsārthaṁ kṛṣṇam eva dadhyur
dhyātavatyaḥ \| sa-krodhaṁ yathā tathā paty-ādi-mukhaṁ paśyantyo
nirgama-dvāram alabhamānā mīlita-locanā jātāḥ \| kīdṛśyaḥ ? nirodhāt
prāg api tad-bhāvanā-rahasya-bhāvanā-yuktāḥ \| yadā tasya bhāvanā-yuktā
āsan---vighne jāte prema-pūrasya prābalyaṁ bhavatī iti śrūyate \| yathā
nadī-pravāhasya parvatādinā pratibandhatvaṁ prativetsatīti vegādhikyaṁ
bhavatīti \| ato, yathā pūrvaṁ śrī-kṛṣṇenābhiramitāś
cumbanāliṅganādibhir ānanditā tayaiva bhāvanayā yuktā dadhyuḥ \| na hy
ananubhūtaṁ smaryate \| yad vā, tad-bhāvanā tat-pūrva-ramaṇaṁ
bhāvayantyaḥ \| yuktāḥ śrī-kṛṣṇa-svarūpe yogaṁ prāptāḥ \| yad vā, yuktā
yogina iva \| atra ivārtho draṣṭavyaḥ \| sva-deha-vismaraṇa-pūrvakaṁ
tat-tad-aṅga-vibhāvana-pūrvakaṁ dadhyuḥ smṛtivatyaḥ \| kīdṛśyaḥ ?
mīlita-locanāḥ \| abahir-vṛtti-netrāḥ \| yad vā, mīlitaṁ śithilīkṛtaṁ
locanaṁ vicāra-sāmarthyaṁ yābhis tāḥ \| anya-jñāna-rahitā api tam eva
dadhyuḥ śrī-kṛṣṇa-prāptaye dhyānam antareṇopāyāntara-vicāre śaithilyaṁ
jātam iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
atrojjvala-nīlamaṇy-ukta-rītyā vivicyate \| gopyas tāvad
dvividhāḥ---nitya-siddhāḥ sādhana-siddhāś ca \| sādhana-siddhāś ca
dvividhāḥ---yauthikyo'yauthikyaś ca \| yaukthikyaś ca
dvividhāḥ---śruti-yūtha-bhūtatvāt śruti-caryaḥ, ṛṣi-yūtha-bhūtatvād
ṛṣi-caryaś ca \| tataś cāsāṁ caturvidhatvam uktaṁ pādme---

> gopyas tu śrutayo jñeyā ṛṣijā gopa-kanyakāḥ \|
>
> deva-kanyāś ca rājendra na mānuṣyaḥ kathañcana \|\| iti \|

gopītvenaiva mānuṣatve labdhe'pi na mānuṣya iti niṣedhas tāsāṁ
prākṛta-mānuṣatvābhāvaṁ jñāpayati \| atra gopa-kanyakā eva nitya-siddhās
tāsāṁ sādhanāśravaṇāt \| gopītve saty api kātyāyany-arcanasya tu
sādhantvaṁ nara-līlatvam eva jñāpayati, gopītvasya siddhatvād eveti
tat-prasaṅga eva prapañcitam \| tāsāṁ nitya-siddhatvaṁ tu
ānanda-cinmaya-rasa-pratibhāvitābhiḥ iti brahma-saṁhitoktyā tāsāṁ
hlādinī-śaktitva-pratipādanāt \| hlādinī yā mahā-śaktiḥ iti
bṛhad-gautamīyāc ca tābhiḥ saha kṛṣṇasya ramaṇasyānāditvāc ca,
daśāṣṭadaśākṣarādi-mantreṣu tāsāṁ nirdeśāt \| tan-mantropāsanānāṁ
tad-vidhāyaka-śrutīnāṁ cānādy-anta-kāla-bhāvitatvāc ca \| sambhavantv
amara-striyaḥ \[bhā.pu. 10.1.23\] iti pramāṇāvagatānāṁ deva-kanyānāṁ
nitya-siddha-gopikāṁśa-bhūtatvaṁ vyākhyātam ujjvala-nīlamaṇau \|
śruti-carīṇāṁ sādhana-siddhatvaṁ---

> kandarpa-koṭi-lāvaṇye tvayi dṛṣṭe manāṁsi naḥ \|
>
> kāminī-bhāvam āsādya smara-kṣubdhāny asaṁśayaḥ \|\|
>
> yathā tval-loka-vāsinyaḥ kāma-tattvena gopikāḥ \|
>
> bhajanti ramaṇaṁ matvā cikīrṣājaninas tathā \|\|

ity-ādi-bṛhad-vāmana-vacanebhyo'vagatam \| ṛṣi-carīṇāṁ ca \|
gopālopāsakāḥ pūrvam aprāptābhīṣṭa-siddhayaḥ \[u.nī. 3.44\] ity
ujjvala-nīlamaṇy-uktānāṁ tathā-bhūtatvam---

> purā maharṣayaḥ sarve daṇḍakāraṇya-vāsinaḥ \|\
> dṛṣṭvā rāmaṁ hariṁ tatra bhoktum aicchan suvigraham \|\|\
> te sarve strītvam āpannāḥ samudbhūtāś ca gokule \|\
> hariṁ samprāpya kāmena tato muktā bhavārṇavāt \|\| iti
> pādmottara-khaṇḍāt \|

atra rāmaṁ dṛṣṭvā hariṁ bhoktum aicchann iti rāma-saundarya-darśanena
svopāsyasya harer gopālasya smaranāt tam eva bhoktum aicchann ity arthaḥ
\| lajjayā tu sākṣāt taṁ na vṛtavantaḥ \| tataś ca
kalpa-vṛkṣasyevāvadato'pi śrī-rāmasya prasādāt teṣām abhīṣṭa-siddhir
jātety āha---te sarve iti \| hariṁ kāmena samprāpyety anusaṁhitaṁ phalam
\| tataḥ kāmād eva hetor bhavārṇavāt saṁsārān muktā ity ananusaṁhitaṁ
phalam \| atra mātaraḥ pitaraḥ putrāḥ \[bhā.pu. 10.29.20\] iti, yat
paty-apatya-suhṛdām anuvṛttir aṅga \[bhā.pu. 10.29.32\] iti,
pati-sutānvaya-bhrātṛ-bāndhavān ity ādy-agrima-grantha-dṛṣṭer
apatyavatyo gopya evāntargṛha-niruddhā babhūvur iti
śrī-kavi-karṇapūra-gosvāmi-kṛta-daśama-skandha-ṭīkāyāṁ dṛṣṭam \| atas
tad-anusāreṇa sārvatrikaṁ (mūlārtham avāpyaiva vyākhyāyate) \|

atredaṁ tattvam---gopālopāsakā ṛṣayas te śrī-rāma-mūrti-mādhurī-darśanād
rāga-maya-bhakter niṣṭhā-rucy-āsaktir atyaṅkura-bhūmikā ārūḍhāḥ
samyag-aparipakva-kaṣāyā api śrī-yogamāyayā devyā gokulam ānīya
gopī-garbhe janitāḥ kanyakā babhūvuḥ \| tāsām eva madhye kāścin
nitya-siddha-gopī-saṅga-bhūmnā vayaḥ-sandhi-daśām ārabhyaiva
labdha-pūrvānurāgāḥ sphūrti-prāpta-kṛṣṇāṅga-saṅgāḥ \|
dagdha-samyak-kaṣāyāḥ prema-snehādi-bhūmikā ārūḍhāḥ \| gopair vyūḍhā api
yogamāyayaiva tad-aṅga-sparśa-doṣād rahitāś cinmaya-dehī-bhūtāḥ
kṛṣṇopabhuktās tasyāṁ rātrau veṇu-vādana-samaye patibhir vāryamāṇā api
yogamāyā-sāhāyya-prasādān nitya-siddha-gopībhiḥ sahitā eva preṣṭham
abhisasruḥ \| kāścit tu nitya-siddhādi-gopī-saṅga-bhāgyābhāvād
alabdha-prematvād adagdha-kaṣāyā gopair vyūḍhā go-gopopabhuktā
apatyavatyo babhūvuḥ \| tāḥ khalu tad-anantaram eva
nitya-siddhādi-gopī-saṅga-bhūmnā kṛṣṇāṅga-saṅga-spṛhodrekāt
pūrvarāgavatyas tāsāṁ kṛpā-pātrībhavantyo'pi
kṛṣṇāṅga-saṅgāyogya-dehatvena yoga-māyayāsāhāyyākaraṇāt patibhir vāritāḥ
kṛṣṇam abhisartum akṣamā mahā-vipad-grastāḥ pati-bhrātṛ-pitrādīn
sva-prāṇa-vairītvena paśyantyo maraṇa-daśāyām upasthitāyāṁ satyāṁ
yathānyā mātrādi-sva-bandhu-janaṁ smaranti \| tathaiva
sva-prāṇaika-bandhuṁ kṛṣṇaṁ sasmarur ity āha---antar iti \| **na labdho
vinirgamo** yābhis tā iti patibhir vāry eva sa-tarjanaṁ sa-yaṣṭikam
upaviṣṭatvād iti bhāvaḥ \| sadaiva **tad-bhāvanayā yuktā** api tadānīṁ
**dadhyuḥ**---hā hā prāṇaika-bandho ! vṛndāvana-kalā-nidhe !
janmāntare'pi tvat-preyasī-bhūyāsam asminn anta-kāle tvan-mukha-candraṁ
cakṣuṣā nāpaśyam \| bhavatu, manasāpi paśyāmīti pratyekaṁ sva-gatam
anulapantyo mudrita-**locanāḥ** satyo nitarāṁ dadhyuḥ \|\|9\|\|

**\...**

\|\| 10.29.10-11 \|\|

duḥsaha-preṣṭha-viraha-tīvra-tāpa-dhutāśubhāḥ \|

dhyāna-prāptācyutāśleṣa-nirvṛtyā kṣīṇa-maṅgalāḥ \|\|

tam eva paramātmānaṁ jāra-buddhyāpi saṅgatāḥ \|

jahur guṇa-mayaṁ dehaṁ sadyaḥ prakṣīṇa-bandhanāḥ \|\|

**madhvācāryaḥ (bhāgavata-tātparyam) :**

> kṛṣṇa-kāmās tadā gopyas tyaktvā dehaṁ divaṁ gatāḥ \|
>
> samyak kṛṣṇaṁ para-brahma jñātvā kālāt paraṁ yayuḥ \|\|\
> pūrvaṁ ca jñāna-saṁyuktās tatrāpi prāyaśas tathā \|\
> atas tāsāṁ paraṁ brahma gatir āsīn na kāmataḥ \|\
> na tu jñānam ṛte mokṣo nānyaḥ pantheti hi śrutiḥ \|\|\
> kāma-yuktā tadā bhaktir jñānaṁ cāto vimuktigāḥ \|\
> ato mokṣe'pi tāsāṁ ca kāmo bhaktyānuvartate \|\|\
> atodakatvena sadā dveṣiṇām adharaṁ tamaḥ \|\
> mukti-śabdoditā caidya-prabhṛtau dveṣa-bhāginaḥ \|\|\
> bhakt-imārgī pṛthaṅ muktim agād viṣṇu-prasādataḥ \|\
> kāmas tv aśubha-kṛc cāpi bhaktyā viṣṇoḥ prasāda-kṛt \|\
> dveṣi-jīva-yutaṁ cāpi bhaktaṁ viṣṇur vimocayet \|\
> aho'tikaruṇā viṣṇoḥ śiśupālasya mokṣaṇāt \|\| iti skānde \|\|

jagat-prapitāmahe jāra-buddhir na yuktā tathāpi brahmatayā na samyak
\|\|11-13\|\|

**śrīdhara-svāmī (bhāvārtha-dīpikā) :** kiṁ ca, tadānīm evaṁ taṁ
paramātmānaṁ kṛṣṇaṁ dhyānataḥ prāptāḥ satyo guṇa-mayaṁ dehaṁ jahur ity
āha śloka-dvayena---duḥsaheti \| nanu kathaṁ jahuḥ paramātmeti
jñānābhāvād ity āśaṅkyāha---jāra-buddhyāpīti \| na hi vastu-śaktir
buddhim apekṣate \| anyathā matvāpi pītāmṛtavad iti bhāvaḥ \| nanu tad
api prārabdha-karma-bandhane sati kathaṁ jahus tatrāha---sadyaḥ
prakṣīṇa-bandhanā iti \| nanu kathaṁ bhogam antareṇa prārabdhaṁ karma
kṣīṇaṁ bhogenaiva sadyaḥ kṣīṇam ity āha---duḥsaheti \| duḥsaho yaḥ
preṣṭha-virahas tena tīvras tāpas tena dhutāni gatāny aśubhāni yāsām \|
tad-aprāpti-parama-duḥkha-bhogena pāpaṁ kṣīṇam ity arthaḥ \| tathā
dhyānena prāptā acyutasya āśleṣeṇa yā nirvṛtiḥ parama-sukha-bhogas tayā
kṣīṇaṁ maṅgalaṁ puṇya-bandhanaṁ yāsāṁ tāḥ \| ato dhyānena
paramātma-prāptes tat-kāla-sukha-duḥkhābhyāṁ niḥśeṣa-karma-kṣayād
guṇa-mayaṁ dehaṁ jahur iti \|\|10-11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ dadhyur eva,
kintu tam evāpur ity āha---kiṁ ceti \| tadānīm eva dhyāna-sama-kālam eva
\| guṇa-mayaṁ triguṇa-kāryam \| nanu deha-tyāgo\'stu yathā-kathañcid
bhedena rūpeṇa tat-saṅgas tv ajñānām atiduḥśaka ity āśaṅkate---nanv iti
\| vastuno bahvy-ādeḥ śaktir dāhikādi-rūpā \| buddhim ayam agnir dāhaka
ity evaṁ-rūpa-jñānavantam eva dahati, jñānaṁ nāpekṣate necchati \|
anyathā matvāpi jalam idam ity evaṁ jñātvāpi yathā jala-buddhyā pītāmṛto
jarāmṛtyu-varjito bhavati, tadvad iti jñeyam \| iti bhāva iti tātparyam
\| anyathā pītāmṛto\'pi mṛto bhaved iti \|

avaśyam eva bhoktavyaṁ kṛtaṁ karma śubhāśubham ity-ādi smṛtim anusṛtya
punar āśaṅkate---*nanv* iti \| tathāpi jñāne saty api vastu-śaktyā
tat-prāptir astu, dehaṁ kathaṁ jahur iti jñeyam \| tatra praśne \|
sadyaḥ tat-kṣaṇam eva \| kiṁ ca, bandhana-dhvaṁso\'pi
prārabdha-puṇya-pāpa-praṇāśenaiva dṛṣṭaḥ sa cātra katham iti
śaṅkate---nanv iti \| atrottaraṁ---duḥsaheti \| duḥsahaḥ soḍhum aśakyo
yaḥ preṣṭhasya paramātmanaḥ śrī-kṛṣṇasya virahaḥ sāṁsāriko viyogas tena
tīvro\'tyutkaṭas tāpo jvarānubhavas tena dhutāni nirastāny aśubhāni
pāpāni \| tad-aprāpti-rūpaṁ yat parama-duḥkhaṁ tad-bhogenānubhavena \|
ity artha iti---duḥkha-bhogenaiva pāpaṁ kṣīyata iti tātparyam \| katham
ity ākāṅkṣāyām āha---tatheti \| yataḥ paramātma-prāptir eva
guṇa-maya-deha-tyāge hetur ato hetoḥ \| yadi kaścid anārabdha-phalānāṁ
kuto nāśa ity āśaṅkate taṁ praty āha---jāreti \| jāraḥ upapatiḥ patyur
apy adhika-priyo bhavati, taṁ kṛṣṇaṁ paramātmānaṁ nārāyaṇam eva saṅgatāḥ
samyag jñātavatyaḥ \| gaty-arthānāṁ jñānārthatā-prasiddheḥ \| anena
bimba-bhūta-hari-jñānenārabdha-karmaṇām api nāśa iti sūcitam \|
tad-adhigamaḥ---uttara-pūrvayor asaṁśleṣa-vināśau iti sūtrāt \| tasya
suhṛdaḥ sādhu-kṛtyāṁ dviṣantaḥ pāpa-kṛtyām iti śruteḥ \| tasya jñānina
ity arthaḥ \| kiṁ cāhi-kañcukavat-tyakta-dehānām apy antardhāpanaṁ
yogamāyayā kṛtaṁ yāvad-abdam aghāsura-śarīrāntardhāpanavat, tathā
rodhakānāṁ vismṛtiś ca janitā, anyathā rodhanādi-kṛto lokāpavādo
durvāraḥ syād iti \|\|10-11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
duḥsaha-preṣṭha-viraha-tīvra-tāpa-dhutāśubhāḥ dhutāśubhatvaṁ
kṣīṇa-maṅgalatvaṁ ca tad-dehārambhakaṁ
prārabdha-rūpa-duḥkha-sukha-bhāvatvam \| ato\'mūr nṛ-dehā eva
pūrva-śloka-vyākhyā saṁvādāt svabhāva-siddhānāṁ tu tasmin dehe
śrī-kṛṣṇa-darśanādarśana-janya-sukha-duḥkhayos tu na nāśaḥ, te tu na
naśvare nitye eva tayor dvayor evānandamayatvāt \|\|10\|\|

ato guṇa-mayaṁ dehaṁ jahuḥ, na tu dehe tyaktvā kaivalyam avāpuḥ,
nirguṇaṁ śrī-kṛṣṇāṅga-saṅkocitaṁ dehaṁ prāpur ity arthaḥ \| jāra-buddhyā
iti jāra-śabdaḥ kevalaṁ pratīti-paraḥ \| yad vā, jarayati
guṇa-maya-deham iti jāraḥ \| jārā cāsau buddhiś ceti tathā yayā buddhyā
guṇa-mayaṁ dehaṁ jahuḥ \| nirguṇaṁ dehaṁ prāpya kimbhūtā babhūvuḥ ?
tatrāha---saṅgatā api babhūvur ity arthaḥ \| taṁ kīdṛśam ? paramātmānam
\| tāḥ kīdṛśyaḥ ? gopyaḥ kevalaṁ gopa-vadhva eva \| punar antaḥ
antaḥkaraṇe labdha-vinirgamāḥ \| kṛṣṇa-saṅgo\'nena dehena na bhāvīti
labdho vinirgamo nairāśyaṁ yābhiḥ punar gṛha-gatā gṛha eva sthitāḥ
satyaḥ \| athavā, gṛhaṁ śarīraṁ mānuṣyaṁ tatra sthitāḥ
kevala-gopa-vadhūtvāt punaḥ sadyaḥ prakṣīṇa-bandhanāḥ bandhanaṁ gṛhādiḥ
nirguṇa-deha-lābhād iti tribhiḥ sahānvayaḥ \| athavā, jāra-buddhyā
guṇa-mayaṁ dehaṁ jahuḥ \| etena gopyo vividhā iti prāg evoktam
\|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca sadya eva
śrī-kṛṣṇena saha saṁyogaṁ prāptā ity āha---duḥsaheti dvābhyām \|
dhyānena viśeṣatas tad-rūpa-guṇādi-parisphūrtyā duḥsahaḥ preṣṭha-virahaḥ
\| ata eva tena tīvra-tāpaḥ, tena dhutāśubhāḥ \| paramātmanam api taṁ
kṛṣṇaṁ jāra-buddhyaiva \| premāgni-viśeṣeṇa sadā jarayatīti jāra
upapatis tad-buddhyā tad-bhāvenaiva \| na tu paramātma-buddhyā saṅgatāḥ
samyak prāptās tena saha militā ity arthaḥ \| iti
nitya-parama-prema-saṅgo\'bhipretaḥ \|

kathaṁ guṇa-mayaṁ dehaṁ jahuḥ ? kiṁ tu guṇātītaṁ
nitya-bhagavat-prem-saṅgati-yogyaṁ dehaṁ prāpur ity arthaḥ \|
saccidānanda-ghana-rūpa-prāptyā saṅgatāḥ iti bhāvaḥ \| saṅgatiś ca
nitya-vakṣaḥ-sthla-stha-śrīvat mahā-śakty-ādivad vā
nitya-saṁyoga-lakṣaṇā jñeyā \| tatrāpi jāra-buddhyā saṅgatatvād viśeṣaḥ
kaścid ūhyaḥ \| tathā coddhava-dvārā śrī-bhagavad-uktau---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\]

atra ca kalyāṇya ity anena mad-vīrya-cintayety anena ca prāpti-viśeṣa
evābhipretaḥ \| tac cāgre tatraiva vyaktaṁ bhāvi \| anyatraiva vyañjitam
eva \| tatra duḥsaha-śabdena tīvra-śabdena cānanta-koṭi-kalpeṣu
mahā-narakādi-bhogair yāvāṁ stāpas tato\'pi koṭi-guṇas tāpaḥ sūcyate \|
tathā acyuta-śabdena nirvṛti-śabdena cānanta-koṭi-kalpeṣu
sāmrājya-svārājyādi-bhogair yat sukhaṁ mokṣa-sukhaṁ ca tato\'dhikam api
tat sukhaṁ dhvanyate \| śrī-bhagavad-āśleṣa-sukha-mahodadhes tat
sarvasya karṇa-mātra-rūpatvāt \| tatra ca śrī-bhagavat-sambandhena
tat-tad-vāsanākṣayo\'pi jñeyaḥ \| ata eva prakṣīṇeti pra-śabdaḥ \|

tathā aśubhaṁ nāma śrī-bhagavan-nitya-saṁyoga-pratibandhaka-karma-viśeṣa
eva \| maṅgalaṁ ca mānādiṣu
śrī-bhagavad-anunayādi-janya-sukha-viśeṣa-hetuḥ sat-karma-viśeṣaḥ \|
tat-tat-pratkṣayaś ca nitya-saṁyoga-siddheḥ \| ata eva viraheṇa mānādinā
ca sampadyamāna-premānanda-viśeṣābhāvāt tāsām atra sthitābhyo\'nyābhyaḥ
saubhāgye nyūnatohyā \|

athavā, tataś ca sarva-sad-guṇa-mayam api dehaṁ sadyo jahuḥ \|
paty-ādibhir gṛhāntar-niruddhena tena śrī-kṛṣṇa-prāpteḥ \| atas
tad-yogya-dehāntareṇa taṁ śrī-nanda-kiśoram eva saṅgatā ity arthaḥ \|
kutaḥ ? paramātmānaṁ parama-priyam ity arthaḥ \| tatra
hetuḥ---jāra-buddhyeti \| anyat samānam \|

yad vā, dhyāna-prabhāveṇa sadyaḥ prakarṣeṇa kṣīṇāni bandhanāni
paty-ādi-kṛta-dvāra-bandhā yāsāṁ tathā-bhūtā api guṇa-mayaṁ
sarva-sad-guṇa-mayam api dehaṁ jahuḥ \| duḥsaho yaḥ preṣṭhasya
priyatamasya śrī-kṛṣṇasyāpi virahaḥ \| ata eva tena yas tīvra-tāpaḥ,
antar-mahā-jvaras tena dhutā naṣṭā āśu śīghram \| yad vā, āśu abhinavā
bhā kāntir yāsāṁ tāḥ \|

kiṁ ca, dhyāne dhyānena vā hetunā prāptaḥ saṅgato yo\'cyutaḥ, mayā
parokṣaṁ bhajatā[^4] \[bhā.pu. 10.32.21\] ity-ādi tad-vacana-prāmāṇyena
virahe\'pi cyuti-rahito bhagavān śrī-kṛṣṇas tasya \| kiṁ vā, acyutena
avicchinnena \| arthāt, preṣṭhasyaivāśleṣeṇa yā nirvṛtiḥ parama-sukham
\| kiṁvā, āśleṣa-rūpā nirvṛtis tayā dhyāna-viśeṣeṇaiva sākṣāt
sambhoga-sukha-mayatvena pratīyamānayā nirvṛtyā viśiṣṭā api jahuḥ \|

kutaḥ ? kṣīṇa-maṅgalā antar-gṛhe nirodhāya patyādibhir dhāraṇādinā
bahir-niḥsaraṇārthodyame bhitta-kapāṭādi-saṁsargeṇa vā
naṣṭa-tilakādi-maṅgalāḥ, mahottāpa-jarjaratvāt \| kānti-vināśena
tilakādi-kṣayeṇa ca tādṛṅ-malina-prakṣīṇa-dehasya śrī-bhagavat-sevāyām
ayogyatva-mananād ity arthaḥ \|

yad vā, praśleṣeṇa dhyāna-prāptācyutāśleṣa-nirvartyā akṣīṇaṁ kṣayam
aprāptaṁ maṅgalaṁ rāsa-krīḍādi-lakṣaṇaṁ vā yāsāṁ
tayaivāśeṣa-rati-sukha-siddheḥ, tathābhutā api jahuḥ \| kutaḥ?
duḥsaha-preṣṭha-viraha-tīvra-tāpena dhutam \| dhutir nidhūnanaṁ pīḍanam
iti yāvat \| tad evāśubham amaṅgalaṁ mahā-daurbhāgyaṁ vā yāsāṁ tāḥ \|
punar viraha-bhayād ity arthaḥ\|

yad vā, dhutā kampitā apagatā āśuḥ śīghrā avilambā bhā pratibhā yāsām \|
atyanta-viraha-tāpena vicārāpagamād iti bhāvaḥ \| ata eva sadyaḥ
prakṣīṇa-bandhanāḥ \| sadyaḥ sapadi prakarṣeṇa kṣīṇaṁ bandhanam
āśā-bandho yāsāṁ, deha-rakṣayā rāsādi-keliṁ prāpsyāma ity āśā-bandho\'pi
naṣṭa iti bhāvaḥ \| anyathā anya-gopīvat śrī-vṛndāvane
vrajāntaḥ-sākṣād-avasthity-ādi-parityāgāyogaḥ \| ata eva tābhyo\'tra
nivasantīnāṁ śrī-gopīnāṁ saubhāgyam adhikam eva, kevalaṁ nitya-saṁyogena
viraha-duḥkhābhāvāt, kaiścid bhāva-viśeṣeṇātṛptās tāḥ praśaṁsyante \|
virahe\'pi prema-viśeṣodayenānanda-viśeṣaḥ syād iti śrī-bhāgavatāmṛte
vivṛtam evāsti \|

yad vā, jahur antardhāpayāmāsuḥ \| yad vā, taṁ paramātmānaṁ
jāra-buddhyaiva saṅgam āsaktiṁ prāptā api \|
duḥsaha-preṣṭha-viraha-tīvra-tāpenaiva dhutāśubhāḥ dhutaṁ vināśitaṁ
jagatām evāśubhaṁ tāpa-trayaṁ yābhiḥ, tādṛk tāpa-viśeṣasya
śrī-bhagavadīya-gāḍha-premodrekamayatvāt jagat-tāpa-traya-nāśakatvam \|
tathā dhyāna-prāptācyutāśleṣa-nirvṛtyā akṣīṇa-maṅgalāḥ \| akṣīṇaṁ puṣṭaṁ
buddhim eva gataṁ jagatāṁ maṅgalaṁ yābhyaḥ \| tādṛg-dhyānasya jagatām
abhyudaya-kāritvān maṅgala-vṛddhi-kāritvam \| evambhūtaḥ satyo
guṇa-mayaṁ dehaṁ jahuḥ \| guṇā bhāvās tatrāntarā bhāvā
ārjava-sthairya-mārdava-bahir-niṣkramopāyājñatā-guru-janādi-saṅkocādayaḥ,
bāhyāḥ santaptatā-gṛhāntasthatā-baddhatādayaḥ, tan-mayaṁ tat-pradhānaṁ
dehaṁ jahur iti \| tat-tad-bhāva-tyāga evātra deha-tyāga uktaḥ \| yathā
sṛṣṭi-prasaṅge brahmaṇas tat-tad-bhāva-tyāga eva deha-tyāga iti
tṛtīya-skandhe kathitam \| ataḥ prakṣīṇa-bandhanāḥ prakṣīṇāni bandhanāni
dināntare śrī-bhagavat-keli-prāptau pratibandhā āntarā bāhyā
ārjava-santaptādayo yāsāṁ tad-rātrau acyutāśleṣa-nirvṛtyā kāla-kṣepād
alabdha-rāsāḥ kalyāṇya iti \| evaṁ jñānena mokṣo bhavet, prīti-bhaktyā
vaikuṇṭha-lokaḥ premṇā ca śrī-bhagavad-vaśīkaraṇaṁ, tatra ca jāratayā
prema-viśeṣeṇa nitya-preṣṭhatayā vraje saṁyoga iti siddhāntaḥ \| atas
tādrśa-bhāvotpattaye rāsa-krīḍā sarvathā sarvaiḥ sevyeti tātparyam
\|\|10-11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca sadya eva
śrī-kṛṣṇena saha saṁyogaṁ prāptā ity āhuḥ---duḥsaheti yugmakena \|
tatrotkaṇṭhā-pariṇāmaṁ duḥsahety ardhena dhyāna-pariṇāmaṁ dhyānety
ardhenāha---utkaṇṭhayā duḥsaha-saṁyogam prāptā ity
āhuḥ---duḥsaha-preṣṭha-virahaḥ vipralambhākhyo bhāvaḥ, tena tīvra-tāpaḥ,
tena dhutāśubhāḥ \| dhyānena hetunā prāptā yācyutasya nija-bhakteṣu
cyuta-rahitatvena prasiddhasyāśleṣa-nirvṛtiḥ, tayā kṣīṇa-maṅgalāḥ \|
atra duḥsaha-śabdena tīvra-śabdena ca duḥkhasya parākāṣṭhā darśitā,
acyuta-śabdena nirvṛti-śabdena ca sukhasya \| aśubhaṁ
bhagavan-nitya-saṁyoga-prāpti-prācīna-daśāyāṁ duḥkha-janikā
tad-viraha-sphūrtiḥ maṅgalaṁ ca tad-daśāyām eva sukha-janikā prāptavya
tat-saṁyoga-sphūrtiḥ yāvatībhyāṁ tābhyāṁ vṛttībhyām eva prauḍha-bhāvaḥ
sādhakaḥ siddhyati tāvatyoś ca tayoḥ śanair bhogyayor api samprati
yugapad eva bhogo jāta iti dhutatvaṁ kṣīṇatvaṁ coktam \|\|10\|\|

atas tatraiva taṁ śrī-kṛṣṇam eva saṅgatā militāḥ, tathā ca
vāsanā-bhāṣya-dhṛtaṁ mārkaṇḍeya-vacanam---

> tadānīm eva tāḥ prāptāḥ śrīmantaṁ bhakta-vatsalam \|
>
> dhyānataḥ paramānandaṁ kṛṣṇaṁ gokula-nāyikāḥ \|\| iti \|

tayoḥ śabdayoḥ pāpa-puṇya-paryāyatvābhāvāt tayoḥ
sva-sva-pratiniyata-phala-dātṛtvāt pāpasya tu sutarāṁ
bhagavad-viraha-maya-prema-sphorakatvābhāvāt, na karma-bandhanaṁ janma
vaiṣṇavānāṁ ca vidyate iti pādmottara-kārtika-māhātmya-khaṇḍānusāreṇa
tāsāṁ sutarāṁ tat-prārabdha-janmatvābhāvāt, kintu guru-putram ihānītam
\[bhā.pu. 10.45.45\] iti nyāyena prārabdha-rakṣaṇārakṣaṇayoḥ
sva-prema-vardhana-vidagdha-śrī-bhagavad-icchaika-mayatvāt nānyathā
vyākhyātam \|

nanu kiṁ jāratvena saṅgatāḥ nety āha---tādṛśa-rāgautsukyena
sopānīkṛtatayā jāra-buddhyāpi paramātmānaṁ
sarvāṁśi-parama-svarūpatvenāpi sarveṣām api svabhāvata eva yad
upapaty-ādi-śabdavat pālakatvena patitve siddhe bhāva-viśeṣa-dhāriṇīnāṁ
tāsāṁ ramaṇatvenāpi patir asāv iti pati-rūpam evety arthaḥ \|
ramaṇatvālābhenaiva jāra-buddhyāpi tasmin saṅgamyamāne\'pi
ramaṇatva-lipsāyā pragalbhatvāt jāratvasya tasmin sarvāṁśiny asambhavāt
jighāṁsayāpi haraya ity-ādivat jāra-buddhyāpīti heyatayaiva nirdeśāt
prācīnasya patyur dehasya ca tyāgāt iti bhāvaḥ \| tathā hi, paṭola-mūle
ramaṇaṁ syāt tathā ramaṇaḥ priya iti viśva-kośāt, dhavaḥ priyaḥ patir
bhartā jāras tūpapatiḥ samau ity amara-kośāc ca
ramaṇa-paty-ādi-śabda-vācya-jārādi-śabda-vācyayor naikatvaṁ mantavyaṁ
kintu pūrvasya svāmitvād uttarasya coratvād viruddha-vastutvam eva \|
tatrāpi sabhya-śabdāntaram aprayujya prayuktasyāsabhyasya jāra-śabdasya
jighāṁsā-śabdasyeva nindā-tātparyam eva pratīyate \| jāraḥ pāpa-patiḥ
iti trikāṇḍa-śeṣādi-kośāl lokāc ca \| kintu yena rāgeṇa vā
jāra-bhāva-mayaṁ nindyaṁ loka-dharma-maryādātikramam api tāḥ kṛtavatyas
taṁ sūcayitvā tasyaiva praśastatvaṁ darśite ceṣṭā-viśeṣa-sāmyāt kāmatayā
vyapadiṣṭatve\'pi priyānukūlya-tātparyatvena premaikarūpatvaṁ ca \|
tathā ca vakṣyate---yat te sujāta-caraṇāmbu-ruhaṁ staneṣu \[bhā.pu.
10.31.19\] ity-ādi \| ata evoktaṁ tādṛśair api āsām aho
caraṇa-reṇu-juṣām ity-ādau, yā dustyajam ārya-pathaṁ ca hitvā \[bhā.pu.
10.47.61\] ity-ādi, etāḥ param ity-ādi vāñchanti yad bhava-bhiyo munayo
vayaṁ ca \[bhā.pu. 10.47.58\] iti \|

evaṁ heyāṁśa-parityāga-pūrvakam
mahā-prema-rasanīya-kṛṣṇa-lakṣaṇa-parama-puruṣārtha-śiromaṇi-prāptir
darśitā tatrānuṣaṅgikaṁ phalam āha---guṇamayaṁ ca dehaṁ jahur iti yataḥ
pūrvokta-prakāreṇa sadyaḥ prakṣīṇa-bandhanāḥ, evaṁ
saccidānanda-deha-prāptir api sūcitā\| etad uktaṁ bhavati---apir atra
jāra-buddher heyatvaṁ---jighāṁsayāpi haraye stanaṁ dattvāpa sad-gatim
\[bhā.pu. 10.6.35\] ity atra jighāṁsāyā iva vyanakti garhā-vacanena
tat-tac-chabdenānvayāt \| atra hetuḥ paramātmānam iti nahi paramātmā
tādṛśa-nindya-śabda-vācyo\'pi bhavitum arhati \| tatra ca hetuḥ---haraye
iti \| hari-śabdo\'tra kāruṇyādi-mahā-guṇaiḥ sarva-manoharatā-paraḥ na
hy evaṁ-bhūto jighāṁsyo bhavitum arhati tat-tad-anarhatve\'pi sā sā ca
kathañcit jātā cet tarhi paramātmatvād dharitvāc ca
sarvāhita-kāritvenāsau parityājaya-devāyogyāṁśaṁ tasyām ivāmuṣu punaś ca
tasyā bhaktyābhāsa-veṣaṁ dveṣaṁ stana-dāna-mātratvena bhaktiṁ matvā
tad-upalakṣitāṁ dhātrī-gatiṁ dadāv eva amuṣu tu duḥsaha-preṣṭha-virahety
ādi padyokta-mahā-bhakti-viśeṣeṇāntaḥ-saṅgamam anubhavaṁs
tad-ucita-nija-preyasīṁ gatiṁ kathaṁ na dadyād iti saṅgatiś ceyaṁ
pūrvokte golokākhye gokula-prakāśa-viśeṣe eva jñeyā \| ata
evoddhava-dvārā śrī-bhagavatā sandiṣṭam---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\]

rāsaś cāyaṁ tad-dina-gata eva jñeyaḥ tasyeva vivakṣitatvāt tasminn api
prakāśe gopa-līlatvena dināntare\'pi tat-sambhavāt kiṁ tv atra, nāsūyan
khalu kṛṣṇāya \[bhā.pu. 10.33.38\] iti vakṣyamāṇānusāreṇa tat-paty-ādiṣu
duḥkhādy-anupattaye tan-māyayaiva tyaktānāṁ dehānām antardhāpanaṁ
tat-sadṛśī-nāma-nyāsāṁ sphoraṇaṁ ca gamyate \| evaṁ tāvat-kālam eva tad
rahasyaṁ labdha-rāsāḥ śrī-bhagavat-preyasyo\'pi nājānan
yāvad-uddhava-dvārā yathārthānubhāvaka-prabhāvaṁ yā mayety ādi sandeśaṁ
nāśṛṇvann iti ca \|

athavā, tāsāṁ muralī-vādyānusaraṇena tad-antika-gatau kim āścaryaṁ,
yataḥ kāścin niruddhyamānā apy antar-gṛha eva taṁ prāptā, ity
āha---antar iti \| tādṛśa-tīvra-tāpena dhutaṁ śrī-kṛṣṇa-kṛpayā khaṇḍitam
aśubhaṁ viraha-rūpaṁ yāsāṁ tāḥ tena jagatām api dhutam aśubhaṁ yābhis tā
iti vā, mad-bhakti-yukto bhuvanaṁ punāti[^5]\[bhā.pu. 11.40.24\] itivat
\| tathā tādṛśa-nirvṛtyākṣīṇaṁ kṣīṇatā-viruddhaṁ puṣṭaṁ maṅgalaṁ
nija-tādṛśa-tat-saṁyoga-rūpaṁ yāsāṁ tāḥ \| tathā puṣṭaṁ jagatām api
maṅgalaṁ yābhyas tā iti vā pūrvavat guṇa-mayaṁ viraha-bhāva-mayaṁ deham
āveśam ity arthaḥ \| tathā tṛtīye sṛṣṭi-prasaṅge brahmaṇo darśitam \|
anyat samānam \| saṅgatis tasminn antar-gṛhe eva tasya prākaṭyāt
antar-gṛha-gatā ity anvayāt \| ata eva sadyaḥ prakṣīṇaṁ bandhanaṁ
sarva-tat-saṅga-virodho yāsāṁ tāḥ \| evam alabdha-rāsāḥ \| iti tasyām
eva rātrau jñeyaṁ pūrva-hetor eva \|\|11\|\|

**jīva-gosvāmī (kṛṣṇa-sandarbhaḥ 145) : aśubhaṁ** śrī-kṛṣṇa-prāptāv
antarāya-rūpaṁ guru-bhayādikam \| **maṅgalaṁ** śrī-kṛṣṇa-prāptau
sādhanaṁ sakhyādi-sāhāyya-cintanam \| na karma-bandhanaṁ janma
vaiṣṇavānāṁ ca vidyate \[pa.pu. 6.229.58\] iti hy uktam eva \| dṛśyate
cānyatrāpi tad-asambhava-sthale tac-chabda-prayogaḥ---vatsyaty urasi me
bhūtir bhavat-pāda-hatāṁhasaḥ \[bhā.pu. 10.89.11\] ity-ādau \| tatra
yathā śrī-bhagavad-vākya-yāthārthyāyārthāntaram anusandheyaṁ, tadvad
ihāpīti \|\|10\|\|

**paramātmānam** iti brahma-stavānta-nirdiṣṭa-siddhānta-rītyā
śrī-kṛṣṇasya svabhāvata eva parama-premāspadatvaṁ darśitam \| **jāra**
iti yā **buddhis** tayāpi tan-mātreṇāpi **saṅgatāḥ,** na tu sākṣād eva
jāra-rūpeṇa prāptir iti \| tad-bhāva-puraskāreṇa bhajanasya prābalyaṁ
vyañjitam \| jāra-śabdena nirdeśāt loka-dharma-maryādātikramaṁ
darśayitvā tathāvidha-bhāvasyātinirargalatvaṁ darśitam \| **bandhanaṁ**
śrī-kṛṣṇa-prāpti-virodhi-guru-jana-madhya-vāsādi-rūpam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** duḥsahena preṣṭhasya
śrī-kṛṣṇasya viraheṇa tīvra-tāpas tena dhūtāny aśubhāni yāsāṁ
tenāśubha-karma-kṣayaḥ \| dhyāne prāpto yo'cyutasyāśleṣas tat-kṛtayā
nirvṛtyā kṣīṇāni maṅgalāni śubha-karmāṇi yāsāṁ tās tathā \| anena
śubha-karma-kṣayaḥ \| yāvad duḥkha-kṣaya ekena kṛṣṇa-viraha-duḥkhena
jāta iti tad-virahasya duḥkhatvādhikyam \| evaṁ yāvat sukha-kṣaya ekena
kṛṣṇasya dhyānānandena jāta iti tad-dhyānānandasya
sarva-sukhātiriktatvaṁ vyaṅgyam \|\|10\|\|

tathā tadā śubhāśubha-karma-kṣaye tad-ārabdha-deha-pāta upasanne yad
abhūt tadāha---tam eveti \| jāra-buddhyā guṇa-mayaṁ dehaṁ jahuḥ \| asmin
dehe sati asau jāro bhavati, tad ayaṁ dehas tyājya iti \| jāra-buddhis
tat-tyāge kāraṇam \| guṇa-mayaṁ jahuḥ \| nirguṇaṁ deham avāpur ity
ākṣepaḥ \| tās tv ante tad-aṅga-saṅga-yogyaṁ vapur āsedur iti darśayati
\| sadyas tat-kṣaṇenaiva tam eva śrī-kṛṣṇam eva paramātmānaṁ saṅgatā api
babhūvur ity arthaḥ \| etena śubhāśubha-karmārabdhaṁ laukikam eva
śarīram alaukikaṁ tu bhakta-śarīraṁ śrī-kṛṣṇa-līlārabdham ity āyātam ata
etās tat-kāla-siddhāḥ prāg-ukta-yajñapatnīvat \| ataḥ prakṣīṇa-bandhanā
nitya-muktāḥ \|\|11\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**kiñcid idānīṁ tāsāṁ manaś
cendriyāṇāṁ ca śrī-kṛṣṇākṛṣṭatvena tan-nirodhe paty-ādīnāṁ
sāmarthyābhāvāt deha-mātra-pratibandhe jāte kiṁ vṛttam ity apekṣāyāṁ
tad-vṛttāntābhijño munīndraḥ pratyakṣam iva dṛṣṭvāha viprakṛṣṭaṁ
vyavahitaṁ samyak paśyanti yogina ity uktam eva \| tataś ca prākṛtānāṁ
mānuṣī-bhāva-pratītyā guṇamayatvena pratīyamānaṁ dehaṁ paty-ādim
anāviṣṭam antardhāya chāyā-mayaṁ tatraiva sthāpayitvā sadya eva
śrī-kṛṣṇaṁ prāptā ity-ādi śloka-yugmena duḥsaheti \| duḥsahaḥ soḍhum
aśakyaḥ preṣṭhasyātīva-priyasya viraho vipralambhas tena tīvro yas tāpas
tena dhūtāny aśubhāny amaṅgalāni yāsāṁ tāḥ \| duḥsaha-śabdena
pratikriyā-śūnyatvam uktam \| anyatra vipralabdhe sakhyo'pi tais tair
hita-kathanair āsāṁ bandhādibhiḥ prāṇa-rakṣāṁ kurvanti \| atra tu
sakhyādi-sāhacaryābhāvāt svayam eva viraha-tāpam anubhūtavatyaḥ \| yad
vā, duḥsaho yaḥ preṣṭhasya virahas tasmāt tīvro'nivāryas tāpas tena
dhūto nirasto'śubhaḥ śrī-kṛṣṇa-saṅgati-pratibandha-rūpo śubhābhāvanākhyo
vā saṁskārākhyo vādevatva-prāpakaṁ kṛtvādi-janyaṁ yāsāṁ tāḥ \|

nanu, kṛtvādi-janyā pūrvasyāśubhatvaṁ katham ucyate \| pariṇāme
svarga-sukha-janakatvāt na tv aśubhena śubhaṁ janyata iti ca tatra
samādhatte sāmprataṁ duḥkha-pradatvena pratīyamāṇatvāt śubhatvaṁ tapovat
\| yathā tapaḥ kāya-kleśa-janakatvād aśubham iva pratīyate tena śubhaṁ
svargādi-sukhaṁ janyata eva, tathātrāpi aśubhena kṛtvādy-apūrveṇa śubhaṁ
maṅgala-rūpaṁ svarga-sukham utsādyata eva \| yathā yoge tam ubhayam api
heyaṁ brahma-prāpti-pratibandhakatvāt, tathā śrī-kṛṣṇa-priyāṇām apy
ubhayaṁ pratibandhakam evoktam \|

dhutāśubhāḥ aśubha-janasya śubhasyāpi nirasanam āha---dhyāneti \|
dhyānena prāptasyāsyācyutasya kṣaṇa-mātram api vilāsa-cyuti-rahitasya
kṛṣṇasyāśleṣāliṅgana-sarvāyava-saṁsparśena yā nivṛttiḥ sukham \| yad vā,
dhyāne prāptā acyutaśleṣa-nivṛttiḥ śrī-kṛṣṇa-sukhaṁ tena kṣīṇaṁ
dūrīkṛtam amaṅgalaṁ śubhaṁ kṛtvādi-phalaṁ svargādi-sukhaṁ yāsāṁ tāḥ
kāraṇa-nāśe kārya-nāśasyāvaśyaṁ bhāvitvāt \| ata eva tā śubhātmakatvena
pratītaṁ guṇamayaṁ dehaṁ jahuḥ \| śubhāśubha-parityāgasya
guṇamaya-dehasyāgenopacaryamāṇatvād iti \|

nanu, kṛṣṇa-priyāṇāṁ dehasya guṇamayatvaṁ katham, aprākṛtatvād
alaukikatvāc ca ? satyaṁ, sākaṁ vijahruḥ kṛta-puṇya-puñjā itivat \|
upāsanā-siddhānāṁ pūrva-kṛta-puṇya-puñjānāṁ dehasya puṇya-viśiṣṭatvāt
\|\|10\|\|

alaukikyā upāsanayā śrī-kṛṣṇa-vilāsa-yogya-dehasya prāptatvāt
devatva-prāpakaṁ kūṭa-rūpaṁ tad-apūrvaṁ sthitam evāsīt \| ata eva
tad-guṇa-mayaṁ dehaṁ jahur iti guṇa-tyāge guṇa-mayasyāpi tyāga
uktaḥ---sadya eva sambandha-tyāgaḥ sambandhiny upacaryate
rājya-tyāgavat\| sphuṭatva-pradarśanārthaṁ pṛthag ukto guṇamayaṁ jahur
iti \| kiṁ ca, yady etāsāṁ kṛtvādi-janyaṁ devatvad devatvādi-prāpakam
apūrvaṁ nābhaviṣyat tadā paty-ādibhir etāḥ pratibaddhā nābhaviṣyann iti
kriyātipatyā jñāyate'numīyate ca \| etāḥ kṛtvādy-apūrva-viśiṣṭāḥ
paty-ādi-niruddhatvāt prākṛta-strīvat \| ata eva kāraṇasyāpūrvasya
naṣṭatvāj jahur iti \| prākṛta-guṇa-rahitena vilāsa-pradhānena
mādhurya-puñjātmakena nitya-siddha-vraja-devī-sadṛśena dehena taṁ prāpur
iti \|

nanv alaukika-deha-prāptau kiṁ kāraṇam ity uktam ?
āha---dhyāna-prāptācyutāśleṣa-nivṛty-āliṅganā kṣīṇaṁ paripuṣṭaṁ
maṇḍala-praveśa-hetur yāsāṁ tāḥ \|

nanu, deha-tyāge sati caitanyena dehāntareṇa vā tat-prāpteḥ cet tarhi
guṇamayety ukte vaiyarthyaṁ dehaṁ jahur etāvad eva vaktum ucitam \|
tatra samādhatte---devāṅganānāṁ devatvād eva nityatvaṁ siddhes tu
nityena caitanya-ghanena dehena tat-prāptir ucyate \| na tu
devāṅganā-sadṛśena tatra hetum āha---sadyaḥ prakṣīṇa-bandhanāḥ \|
pra-śabdenātiśayoktiḥ sa-vāsanasya bandhanasya devatvādi-saṁskārasya
kṣīṇatvān nitya-siddhānādi-sadṛśena prāpur eva tāḥ samañjasaḥ \| na hi
devāṁśa-rūpayā devānām iva punar api devatva-prāpakaṁ sarvadaiva tāsāṁ
kṛṣṇa-priyāṇāṁ prārabdham astīti \| na ca caitanyenāśarīriṇā
sarva-lāvaṇya-viśiṣṭasyāliṅganaṁ rasa-janakaṁ kenāpy atyapagamyata iti
\| yad vā, duḥsaho yaḥ preṣṭhasya virahas tena yas tīvra-tāpas tena
dutam apāstam paty-ādi-nirodha-lakṣaṇam aśubhaṁ yāsāṁ tāḥ,
madhura-rasasya vipralambha-sambhogātmakatvāt \| vipralambhasya
duḥkhavat pratīyate\| dhutāśubhā iti vāco yuktiḥ \| vastutas tu
vipralambhasyāpi pariṇāmtaḥ sukha-rūpatvokter mānatvāt viraha-tāpana
duḥkha-bhogātruṭir draṣṭavyā bandhana-viśiṣṭaṁ jahur iti \| jāra-buddhis
tu na tyaktā rasa-viśeṣa-janakatvāt saṁskāra-janyā pratītiḥ \|
saṁskāra-siddhaye'nuyoginam apekṣate na pratiyoginam iti \|

nanu, jāra-buddhir nindyata eva yasyāṁ vidyamānāyāṁ
nitya-maṇḍala-praveśe sambhāvanānutpadyate tat katham ucyate tam eva
saṅgatāḥ ? iti cet tatrāha---yady etāsāṁ jāra-buddhir garhitā syāt tadā
parama-tattva-vidā mahā-bhāgavatenoddhavena caraṇa-rajaḥ-prārthanā
kathaṁ kriyata iti ? etāḥ paraṁ tanubhṛtaḥ \[bhā.pu. 10.47.58\] iti \|
atra evāgre śrī-mukhenoddhavaṁ praty uktaṁ---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\] iti \|

idam atra tattvam---yāḥ paty-ādibhir nivārtitās tās tebhyaś chāyāmayaṁ
dattvā vyāsāya chāyāśukavat śrī-kṛṣṇa-dhyānānubhāvena sva-deham
antardhāpya tat-sadṛśena laukikena dehena taṁ prāpur iti \| ata evāgre
vakṣyati---manyamānā svapārśva-sthān svān svān dārān vrajaukasaḥ
\[bhā.pu. 10.33.37\] iti tāsāṁ paty-ādayo'pi na duḥkhaṁ prāpaṇīyā iti \|
ete'pi sva-sva-rase ākulavantaḥ pālyāś ceti \| asyānusandhānasya
yoga-māyayaiva kṛtvāt \| yad vā, tam eva dehaṁ dhruvavad alaukikaṁ
vidhāya tat-sadṛśaṁ tatraiva sthāpayitvā taṁ prāpus tad-abhiprāyeṇoktaṁ
guṇamayaṁ jahuḥ paty-ādibhyaḥ samarpitavatya ity arthaḥ \|

nanu, kapāṭādibhiḥ saṁvṛtte antar-gṛhe ruddhasya dehasyālaukikatve
jāte'pi śrī-kṛṣṇāntike kathaṁ gamanaṁ sambhavet ? tatra
samādhānaṁ---yathārjunena śara-pañjarāvṛte brāhmaṇa-putrasya darśanam
uktaṁ mahā-kāla-pura-gamanaṁ coktaṁ, na cāyaṁ yoga-māyāyā atibhāraḥ,
tasyā acintya-śaktitvāt \| yad vā, tad-bhāvanā-yuktās taṁ dhyātavatyas
tad-viṣayaka-ramaṇa-bhāvanā-yuktāḥ, tad-ramaṇa-yogyaṁ dehaṁ jagṛhuḥ \|
paty-ādiṣu ramaṇa-bhāvanā-yuktaṁ jahur iti \| atra tu bhāvanā-tyāgasya
śarīra-tyāgena vivakṣyamāṇatvāt śarīra-tyāgas tu sarvathā na vivakṣita
iti śarīrāntardhāpya vivakṣitatvāt ca chāyā-mayasya tatraiva
sthāpitatvāt yathā brahmaṇo bhāvanā-tyāga eva śarīratyāgatvenokta iti \|
ata eva guṇa-maya-deha-tyāga-pūrvaka-paramātma-prāpter eva
sarva-jana-pratītyā mukti-padatvenābhidhāsya mānatvam iti na kiñcid
asamañjasam \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra gopīnāṁ prāpyam
atirahasyaṁ vastu bahiraṅga-lokebhyo gopayaṁs tān prati bāhyārtham
antaraṅgān bhakti-siddhānta-vijñān prati tu svābhīpsitam ābhyantaram
evārthaṁ jñāpayaṁs tantreṇāha---duḥsaheti \| tatra bahirmukhān prati
tābhyaḥ kṛṣṇo mokṣaṁ dadāv ity āha---**duḥsaho** yaḥ **preṣṭha-virahas**
tena **tīvra-tāpas** tena **dhūtāni** gatāni **aśubhāni** yāsāṁ tāḥ \|
**dhyānena** **prāptasyācyutasyāśleṣeṇa** yā **nirvṛtir** ānandas tayā
**kṣīṇaṁ maṅgalaṁ** puṇyaṁ yāsāṁ tāḥ \| ataḥ
**prakṣīṇa**-prārabdha-**bandhanāḥ** \| **jāra-buddhyāpi** tam eva
**paramātmānaṁ** prāptā **dehaṁ** **jahur** ।

antarmukhān prati tu tadānīṁ sva-preṣṭha-viraha-saṁyogotthāni
duḥkha-sukhāny aparimitāni prāpya labdha-manorathā eva tāḥ krameṇa
babhūvur ity āha---duḥsahena preṣṭha-viraheṇa yas tīvra-tāpas tena
dhūtāni kampitīkṛtāny aśubhāni yābhis tāḥ yāsāṁ preṣṭha-viraha-tāpasya
tīvratāṁ vīkṣya koṭī-brahmāṇḍa-sthavāḍavānala-mahā-kāla-kuṭādi-rūpāṇi
paraḥ-sahasrāṇy api aśubhāni sva-tīvratāhaṅkāraṁ parityajya
sva-parājaya-buddhyā cakampire ity arthaḥ \| dhyānena prāptaḥ sphūrtyā
āgato yo'cyutas tena tadaivādbhutasya tasya prema-pūrṇa-cinmayasya
tādṛśa-svabhāvābhimānādimato dehasya ya āśleṣas tenāśleṣeṇa yā nirvṛtis
tayā kṣīṇāni kṛśībhūtāni maṅgalāni prākṛtāprākṛtāni yāsāṁ tāḥ, yāsāṁ
sphūrti-prāpta-preṣṭhāśleṣottha-sukhaṁ vīkṣya
koṭī-brahmāṇḍa-gata-viṣaya-sukha-nirviṣaya-brahmānubhava-sukha-sahasrāṇi
maṅgala-śabda-vācyāni kṣīṇāni yad-apekṣayā nikṛṣṭāny eva babhuvur ity
arthaḥ \| bhagavad-viraha-saṁyogottha-duḥkha-sukhābhyāṁ
prārabdha-pāpa-puṇyāni naṣṭāni teṣāṁ sva-phala-bhogaika-nāśyatād iti
vyākhyā tu vaiṣṇavānāṁ mate na yujyate \|

bhagavad-viraha-saṁyogayoḥ pāpa-puṇya-phalatvābhāvāt tādṛśānāṁ
prārabdha-nāśas tu bhajana-daśāyām evānartha-nivṛtti-bhūmikārūḍhānām ity
āhuḥ \| tataś ca tam eva paramātmānaṁ parama-premāspadaṁ jāra-buddhyā
atinikṛṣṭayāpi saṅgatāḥ \| atyutkṛṣṭa-pati-buddhimatībhyo
rukmiṇyādibhyaḥ sakāśād api samyak-prakāreṇa prāptāḥ \| pati-buddheḥ
sakāśād api jāra-buddhau---yā dustyajaṁ sva-janam ārya-pathaṁ ca hitvā
\[bhā.pu. 10.47.61\] ity ādy-uddhava-vākya-nirdhāritāt
niraṅkuśa-premotkarṣāt tathāsminn avatāre nikṛṣṭa-vastūny utkṛṣṭīkurvaty
eva līlā dṛśyate \| yathā mahā-rāja-rājeśvaratva-līlātaḥ sakāśād
api---vijaya-ratha-kuṭumba āttatotre dhṛta-haya-raśmini tat śriyekṣaṇīye
\[bhā.pu. 1.9.39\] iti bhīṣmokteḥ pārthasārathitva-līlāyā utkarṣaḥ \|
tathā utkṛṣṭāt śānta-rasād api nikṛṣṭasya śṛṅgāra-rasasya tatrāpi
dāmpatya-bhāvād api aupapatya-bhāvasya, tathā utkṛṣṭād ratnālaṅkārād api
nikṛṣṭasya guñjā-gairika-śikhi-pucchāder utkarṣo dṛṣṭa eveti \| saṅgatāḥ
kāścid yogamāyākṛtānukūlyān nirodham uktvā abhisṛtya tasyām eva rātrau
rāsa-vihāriṇaṁ taṁ prāptāḥ kāścid anyasyām api\|

nanu, puruṣāntaro prabhukta-dehābhis tābhiḥ saha bhagavad-vilāso na
yujyata iti \| tatrāha---jahur iti \| deham iti jāty-apekṣayā ekatvam \|
tasya dehasya yogamāyayaivālakṣitam antardhāpanam ity eke, anye tv evam
āhuḥ---atra heyo deho guṇamaya eva bhavaty ato guṇamayam iti
viśeṣaṇasyādhikyāt tāsāṁ dehā veṇu-vādanāt pūrvaṁ dvidhābhūtā guṇamayāś
cinmayāś cāsann iti budhyate tatra ye guṇamayāḥ svapaty-upabhuktā dehās
tān eva jahuḥ \| ayam atra viveko gurūpadiṣṭa-bhaktyārambha-daśāta eva
bhaktānāṁ śravaṇa-kīrtana-smaraṇa-daṇḍavat-praṇati-paricaryādi-mayyāṁ
śuddha-bhaktau śrotrādiṣu praviṣṭāyāṁ satyāṁ---nirguṇo mad-apāśrayaḥ
\[bhā.pu. 11.25.26\] iti bhagavad-ukter bhaktaḥ sva-śrotrādibhir
bhagavad-guṇādikaṁ viṣayīkurvan nirguṇo bhavati \|
vyavahārika-śabdādikam api viṣayīkurvan guṇamayo'pi bhavatīti
bhakta-dehasyāṁśena nirguṇatvaṁ guṇa-mayatvaṁ ca syāt \| tataś
ca---bhaktiḥ pareśānubhavo viraktiḥ \[bhā.pu. 11.2.42\] iti tuṣṭiḥ
puṣṭiḥ kṣud-apāyo'nu-ghāsam iti nyāyena bhakti-vṛddhi-tāratamyena
nirguṇa-dehāṁśānām ādhikya-tāratamyaṁ syāt \| tena ca
guṇamaya-dehāṁśānāṁ kṣīṇatva-tāratamyaṁ syāt, sampūrṇa-premaṇy utpanne
tu guṇamaya-dehāṁśeṣu naṣṭeṣu samyak nirguṇa eva dehaḥ syāt tad api
sthūla-deha-pātas tu bahirmukhatotkhātā bhāvārthaṁ bhakti-yogasya
rahasyatva-rakṣārthaṁ ca bhagavataiva māyayā pradarśyate, yathā
mausala-līlāyāṁ yādavānāṁ kvacit tu, bhakti-yogotkarṣa-jñāpanārthaṁ na
darśyate ca, yathā dhruvādīnām \| atra pramāṇam ekādaśe
pañcaviṁśatitamādhyāye śraddhādayonir guṇā guṇamayāś ceti
pradarśayatā---

> yeneme nirjitāḥ saumya guṇā jīvena citta-jāḥ \|
>
> bhakti-yogena man-niṣṭho mad-bhāvāya prapadyate \|\| \[bhā.pu.
> 11.25.32\]

ity anena bhaktyaiva guṇamaya-vastūnāṁ nirjayo nāśa evokto bhagavatā
ataeva dhutāni vidhutāni tāni randhitāni aśubhāni guṇamaya-śarīrāṇi
yāsāṁ tā iti āśleṣa-nirvṛtyā ajīrṇāni vivardhitāni maṅgalāni
cinmaya-śarīrāṇi yāsāṁ tā ity apy arthaś cikīrṣito bhavati \| ataḥ
prakṣīṇa-bandhanā avidyā-bandhāt paty-ādi-vāraṇāc ca yogamāyānukūlyaṁ
prāpya vicyutā ity arthaḥ \| maraṇa-vaśād deha-pāta eva tāsām iti tu na
vyākhyeyam---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\] iti \|

bhagavad-vākye kalyāṇa iti padopādānāt patikṛta-vāraṇān
mad-viraha-santāpāc ca sva-dehāṁs tad-ājihāsūnām api tāsāṁ
parama-maṅgala-rāsotsavārambhe maraṇasyāmaṅgalasya mad-anabhimatatvāt
tāḥ kalyāṇavatya evābhavann iti bhagavad-abhiprāyāt tathā---tā ūcur
uddhavaṁ prītās tat-sandeśāgata-smṛtīḥ \[bhā.pu. 10.40.38\] iti
śuka-vākyāc ca tā ūcur yāḥ pūrvam alabdha-rāsāḥ \| antar-gṛha-niruddhā
āsann iti tena maraṇaṁ vinaiva tā guṇa-mayān dehān jahur iti \|
viraha-tīvra-tāpa-randhitas tāsāṁ guṇa-maya-dehā guṇamayatvaṁ parityajya
cinmayatvaṁ dhruvādīnām iva prāpur eṣa eva deha-tyāga ity
artho'vagamyate \| tathātra alabdha-vinirgamā iti tatra vraja āsthitā
iti tathā atra dhyāna-prāptācyutāśleṣeti \| tatra *māpur
mad-vīrya-cintayā* iti tulyārthataiva \| kintv atra saṅgatā iti
tatrālabdha-rāsā ity artha-bheda-darśanād evāntar-gṛha-niruddha-gopīnāṁ
dvaividhyaṁ vyākhyātam \| yathā, saptāṣṭānāṁ phalānāṁ samyak pāke'vagate
satyāmra-vṛkṣo'yaṁ pakva-phala iti jñātvā sarvāṇy eva phalāni vṛkṣād
avaictya gṛham āniyante \| ānīya ca yāni yāni samucita-kālena
saura-kiraṇādinā ca saurūpya-saurabhya-saurasya-saukumāryavanti rājño
bhogārhāṇi rocakāni jātāni tāni phalāni vicakṣaṇa-parijanena pariṣkṛtya
samaye rājño bhogāya parikalpyante, yāni tu antaḥ-pakvāni bahir-apakvāni
saurūpyādi-guṇa-rahitatvād arasanīyāni rājño'narhāṇi jñāyante, tāny
uṣma-viśeṣa-yogena paripakvīkṛtyaiva dvitīya-tṛtīya-dinādiṣu rājñe
samarpyante, tathaiva gokule janitānāṁ muni-carīṇāṁ gopīnāṁ madhye yāḥ
prākṛta-guṇa-maya-śarīratāṁ parityajya prathamam eva
śuddha-cinmayī-bhūta-śarīrā ajaniṣata, tāḥ puruṣāntarāspṛṣṭāḥ
śrī-yogamāyayā nitya-siddhādi-gopībhiḥ sahaivābhisāritāḥ, yas tu
bahir-guṇamaya-śarīravat yas tā api śrī-kṛṣṇa-virahauṣṇy aprāpaṇayā
guṇamaya-śarīra-bhāva-tyājanayaiva vinaṣṭa-puruṣāntara-sparśa-doṣāś
cinmayī-bhūta-śarīrāḥ kāścit tasyāṁ rātrāv eva sarvāsāṁ paścād
abhisāritāḥ, kāścid īṣan-mātra-sthita-kaṣāyāḥ prekṣya virahauṣṇyenaiva
tan nivartanārthaṁ rātry-antareṣv evābhiṣaritāḥ \|

tataś ca tāḥ prāpta-rāsādi-vilāsā rātry-ante nitya-siddhādi-gopībhiḥ
saha pati-gṛham āgatās tad ārabhya pati-saṅgato yogamāyaiva rakṣamāṇāḥ
paty-apatyādiṣu mamatā-śūnyāḥ kṛṣṇa-premātibhara-pariplutāḥ
śuṣka-payaḥ-stanyaḥ svāpatyāny apuṣṇatyo graha-grastatvenaiva
tad-bandhubhiḥ pratīyante smeti sarvam anavadyam \| anye tu
antar-gṛha-niruddhā api nāpatyavatyaḥ agrima-grantheṣu apatyādi-śabdaiḥ
sapatnī-putraḥ poṣya-putro bhrātṛ-putro vā lakṣaṇīya ity āhuḥ
\|\|10-11\|\|

**\...**

\|\| 10.29.12 \|\|

rājovāca---

kṛṣṇaṁ viduḥ paraṁ kāntaṁ na tu brahmatayā mune \|

guṇa-pravāhoparamas tāsāṁ guṇa-dhiyāṁ katham \|\|

**śrīdhara-svāmī (bhāvārtha-dīpikā) :** nanu yathā pati-putrādīnāṁ
vastuto brahmatve'pi na tad-bhajanān mokṣaḥ, tathā buddhy-abhāvād evaṁ
kṛṣṇe'pi brahma-buddhy-abhāvena tat-saṅgatiḥ kathaṁ mokṣa-hetuḥ ? iti
śaṅkate---**kṛṣṇaṁ vidur** iti \| **paraṁ** kevalaṁ **kāntaṁ** kamanīyam
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathāvad brahma-jñānasya
mokṣa-hetutvāt tāsāṁ tad-abhāva-darśanāt kathaṁ mokṣa ity ajānan
ivāśaṅkate---*nanv* iti \| tad-bhajanāt pati-putra-sevanāt \| tathā
buddhy-abhāvāt brahma-buddhy-abhāvāt \| tasya kṛṣṇasya saṅgatiḥ \| mune
tat-tal-līlā-manana-śīla \| paraṁ kāntaṁ jāraṁ patim \| guṇeṣu viṣayeṣu
dhīḥ buddhir yāsāṁ tāḥ \| guṇa-pravāhasya saṁsāra-pravāhasya uparamo
nivṛttiḥ \| nivṛtti-mārga-labhyā pravṛtti-mārgeṇa kathaṁ
saṁsāra-nivṛttiḥ, uttiṣṭhata jāgrataiti śruteḥ \| yad vā, guṇeṣu
bhagavat-saundaryādiṣu dhīr yāsāṁ bhaktānām iti yāvat \| guṇasya
bhagavat-sevā-rūpasya pravāho yasmin sa dehas tasyoparamaḥ kathaṁ jātaḥ
? tvayi bhaktas tu kīṭo\'pi bhūyāsam ity-ādi vākyair bhaktau tātaryam \|
bhakti-vṛddhy-arthaṁ na mokṣa iti bhāvaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇaṁ viduḥ paraṁ
kāntam iti \| kṛṣṇaṁ paraṁ kāntam eva vidur na tu brahmatayā \| atas
tāsāṁ guṇa-pravāhoparamo guṇa-dhiyāṁ saṁsāriṇāṁ katham ? \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-yuktaḥ parīkṣid ity
anyeṣāṁ parīkṣaṇārtham ivovāca, na cājñānena saṁśayād iti bhāvaḥ \|
paraṁ kevalaṁ kāntaṁ gatiṁ sundaraṁ vā \| yad vā, paraṁ kāntaṁ ramaṇaṁ
jāram ity arthaḥ \| ata eva guṇeṣu tasya saundarya-mādhurya-kāruṇyādiṣv
eva, na tu tattve dhīr buddhir yāsāṁ tāsāṁ guṇa-pravāhaḥ saṁsāras
tasyoparamo nivṛttiḥ kathaṁ bhavati ? sarva-puruṣārtha-cūḍāmaṇir mokṣaḥ
kathaṁ ghaṭate ? tam eva viditvātimṛtyum eti \[śve.u. 3.8\] ity-ādi
śruti-prāmāṇyena bhagavat-tattva-jñānenaiva saṁsāra-nivṛtti-siddheḥ \|
mokṣasya sarvataḥ śreṣṭhatā-mananena daurlabhyam abhipretya \| kiṁ vā,
mokṣasya sādhanaṁ śāstre yad uktaṁ, tad-bhāvam avekṣyāyaṁ praśnaḥ \|

yad vā, paraṁ kāntaṁ kandarpa-koṭi-manoharam ātma-koṭi-preṣṭhaṁ vā \|
ata eva guṇeṣu tasya saundarya-mādhurya-vaidagdhyānurāgādiṣv eva, na tu
sva-svarūpatve dhīr yāsāṁ tāsāṁ tṛṇīkṛta-mokṣaiḥ sad-bhaktair api
sevya-pādānāṁ śrī-kṛṣṇa-preyasīnām atiphalgutamo mokṣaḥ kathaṁ sambhavet
? iti mokṣasyātitucchatā-mananād ayaṁ praśnaḥ \|

mune ! he sarvajña ! iti tad-vṛttaṁ tvayā jñāyata eva, atas tat
parihāras tvayaiva kartuṁ śakyate iti bhāvaḥ \| kintu vastutas tu nātha
yoni-sahasreṣu iti, tvayi bhaktas tu kīṭo\'pi bhūyāsaṁ janma-janmasu
ity-ādi vacanair bhaktānāṁ bhaktāv eva tātparyeṇabhakti-vṛddhy-arthaṁ
janmādi-prārthanāt janmādi-lakṣaṇa-saṁsāroparamo\'nucitaḥ \| ato
nirvedādinā bhakti-puṣṭi-hetu-guṇa-maya-deha-tyāgena
guṇātīta-deha-grahaṇam apy ayuktam eveti sad-guṇa-mayatā-pakṣe
guṇa-dhiyāṁ guṇa-jñānām ity arthaḥ \| guṇānāṁ
śrī-bhagavat-santoṣaṇa-rūpa-lāvaṇyādīnāṁ pravāho yasmin dehe
tasyoparamaḥ kathaṁ syāt ? śrī-bhagavat-sevāyāṁ dehasyāyogyatva-mananāt
\| asamordhvaṁ duḥkha-bharād vā tāsāṁ tādṛśa-deha-tyāgāyogāt \|

yad vā, guṇeṣu śrī-kṛṣṇasya lāvaṇya-saurabhyādiṣu rāsa-krīḍādiṣu vā dhīr
yāsāṁ tāsām api guṇo\'nya-gopīvac chrī-vṛndāvane
vrajāntaḥ-sākṣān-nivāsādi-lakṣaṇaḥ rāsa-krīḍādi-lakṣaṇo vā
saubhāgya-viśeṣas tasya pravāhaḥ \| āvṛttyā nitya-nūtanatayā vā
paramparā tasyoparamaḥ kathaṁ syāt \| sarva-sad-guṇamaya-deha-tyāgena
tad-asiddheḥ ? kiṁ ca, vicārādy-apagamāt tābhis tyajyamānasyāpi
tādṛśa-dehasya tādṛśa-nija-svabhāvena kathaṁ pātaḥ syāt ? ity
arthaḥ\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pari sarvato bhāvena īkṣate
sarveṣāṁ bhāvaṁ jānātīti parīkṣid ity asyāyaṁ bhāvaḥ \| yadyapi svayaṁ
tat-tan-māhātmyaṁ jānāsy eva tathāpy antar-mukha-sandihānānāṁ
sandeha-nirāsārtham artha-viśeṣeṇa sandeha-viśeṣaḥ prapañcitaḥ
bahirmukha-sandihānānāṁ ca sandehāntara-nirasanāya
brahma-jñāna-vāda-maya iva sandehaḥ prapañcitaḥ---rājovāceti kvacit
pāṭhaḥ \| atrāpi sarva-bhāva-vaicakṣaṇya eva rāja-śabdasya tātparyāt
tathaivārthaḥ śrī-munīndreṇāpi tathaiva prativakṣyata iti tatra
bahirmukha-rītiko\'rthaḥ prasiddha eva antarmukha-rītyā tv ayam arthaḥ
\|

nanu, guṇa-mayaṁ dehaṁ jahur ity uktam \| tatra guṇa-śabdena yadi
sattvādi-trayam ucyate, mayaṭ-prayayena vikāraḥ, tataś caheyasya dehasya
svatas tan-mayatva-prāpteḥ \| kiṁ tan nirdeśena tasmāt pūrveṇa
mānasa-sādguṇya-paramparā uttareṇa tu prācuryaṁ vācyaṁ tatredaṁ
pṛcchāmaḥ kṛṣṇaṁ vidur iti yadi ca prāpta-rāsānām anyāsāṁ
nistraiguṇya-dehatā-sūcanārtham āsām eva vā prāptavya-dehasya
tat-sūcanārtham atra guṇamayam iti viśiṣyate, tad api tādṛśasya
dehasyopalakṣaṇatvena mānasa-guṇa-pravāhasyāpi tādṛśatvena labdhiḥ syāt,
tatrāpi pṛcchāma ity āha---kṛṣṇaṁ vidur iti \|

arthaś cāyaṁ---taṁ kṛṣṇaṁ paraṁ kevalaṁ kāntaṁ
sarvāścarya-guṇa-manoharatayā parama-preṣṭhaṁ viduḥ, na tu brahmatayā
nirguṇa-tad-āvirbhāva-viśeṣatayā tarhi tāsāṁ guṇa-dhiyāṁ brahma-niṣṭhāyā
api tyājakatayā prasiddheṣu tadīya-tādṛśa-guṇeṣu dhīr antaḥ-karaṇaṁ,
yāsāṁ tathābhūtānāṁ tad-eka-niṣṭhatvena
tad-guṇaikānubandha-tat-prema-vṛtti-guṇatvād aprākṛta-guṇānām ity arthaḥ
\| tato dehasya tu tāsām asiddhatvād bhavatu nāmoparamaḥ katham
avicchidur atādṛśa-guṇa-paramparāyā uparamaḥ syād ity arthaḥ \|
brahmopāsakeṣv iva na tat-svarūpa-mātrāvirbhāvaḥ, kintu guṇair api saha
tad-āvirbhāvaḥ \| tato brahmopāsakeṣu ye guṇās te prākṛta-sattva-mayā
eveti teṣām eva guṇa-pravāhoparamaḥ sambhavati
nāvirbhūta-bhagavad-guṇānāṁ tad-vidhānām iti vākyārthaḥ \| śleṣeṇa cedaṁ
pṛcchati kṛṣṇaṁ paraṁ kevalaṁ kāntaṁ viduḥ, na tu
bhāva-maya-guṇa-pravāhoparamaḥ guṇa-dhiyāṁ sundaro\'yaṁ vidagdho\'yam
iti mātra-buddhīnām \| mune he sarvajña ! \|\|12\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145)** : atra guṇa-mayaṁ dehaṁ jahur
ity atra rājñaḥ sandehaḥ, **kṛṣṇaṁ vidur**\[bhā.pu. 10.29.12\] iti \| he
**mune**, tāḥ **śrī-kṛṣṇaṁ paraṁ** kevalaṁ **kāntaṁ** nigūḍha-vallabhaṁ
**viduḥ,na tu brahmeti** \| tarhi **kathaṁtāsāṁguṇa-pravāhasyoparamaḥ**
sambhavati ? yasya brahma-bhāvanā syāt, tatra tasya nirguṇasyaivodayād
bhavet prācīna-māyika-guṇa-pravāhoparamaḥ \| tāsu tu kāntatayaiva
bhāvayantīṣu prākṛta-guṇātīta-guṇasyaiva tasyodayāt prākṛta-guṇābhāve'pi
tad-guṇānubandha-guṇatvāt parama-puruṣārthānugatānāṁ teṣāṁ guṇānāṁ
katham uparama ity arthaḥ \|

yad vā, **tāsāṁguṇa-pravāhaḥ katham uparamaḥ** pāramarthiko na bhavati,
yena tato muktiṁ kathayasīti bhāvaḥ \| **brahmatayā**
vedanā-vailakṣaṇyaṁ pratipādayati---**guṇa-dhiyāṁ** brahma-niṣṭhāyā api
tyājake tasya parama-saundaryādi-**guṇe dhīś** ceto yāsām \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athātra parīkṣit sa-vismayaṁ
pṛcchati---kṛṣṇaṁ vidur ity-ādi \| he mune ! tāḥ kṛṣṇaṁ paraṁ kāntaṁ
priyatamatvena viduḥ, na tu brahmatayeśvaratvena \| tat kathaṁ tāsāṁ
guṇa-pravāhoparamaḥ ? yato guṇa-dhiyām ayaṁ me kānta iti guṇe dhīr yāsām
\|\|12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu guṇa-mayaṁ dehaṁ jahur
ity-ukteḥ \| yās tu ruddhās tāḥ dhyānena muktā jātā iti sarveṣāṁ
pratītir jātās tatra jñānād eva hi kaivalyam iti śruteḥ \| tac ca jñānaṁ
kaivalya-viṣayaṁ, na tu guṇa-viṣayaṁ guṇa-viṣayatve\'pi \| etāsāṁ
jāra-viṣayaṁ tat-sad-bhāve sutarāṁ mukti-sambhāvanāpi kuta iti \|
sarveṣām api vaiṣṇavānāṁ mukter heyatvam uktaṁ, kim uta kṛṣṇa-priyāṇām
iti sva-manasi saṁśaya-rahito tāsāṁ nitya-maṇḍala-praveśaṁ jānann api
sarveṣāṁ mukhāprasannatayā sandihāna-citta-vṛttī parīkṣit papraccha \|
praśnaṁ kutaḥ śrī-kṛṣṇa-parīkṣaṇāt sarveṣāṁ hṛd-vṛtti-parīkṣaṇāt
rasa-parīkṣaṇāc ca hetu-trayeṇa parīkṣit na cājñānena vā praśnaḥ, kintu
sarveṣām anurodhenovāca \| paraṁ kevalaṁ kṛṣṇaṁ kāntam
aiśvaryādy-amiśram \| yad vā, kāntaṁ ramaṇīyaṁ jāram ity arthaḥ \| vidur
jñānavatya evaṁ śrūyate jñānināṁ mktiḥ sambhavatīti \| tatra ca
śrī-kṛṣṇas tathā jñānato muktir bhavati, na tu tad astīty āha na tu
brahmatva-jñānavato vā tat sādhanaṁ parasya vā mokṣaḥ sambhāvyate \| na
catad astīty āha---guṇa-dhiyāṁ guṇe śrī-kṛṣṇa-lāvaṇyādau dhīr yāsām \|
yad vā, guṇe rahasi śrī-kṛṣṇena saha ramaṇe dhīr yāsām \| yad vā, guṇe
rāsopayogi-nṛtya-gānādau dhīr yāsāṁ tāsāṁ guṇa-pravāhoparamaḥ guṇo
rāsa-vilāsādis tasyoparamo nirvṛttiḥ katham iti praśnaḥ deha-tyāge svata
eva tat-sambhavāt guṇa-pravāhaḥ rāsa-vilāsādi-pravāhaḥ uparamaḥ katham
etās tu nitya-siddhābhyo\'pi kṛṣṇānandāsvāda-viśeṣeṇa svāditavatyaḥ \|
nitya-siddhānām etādṛśa-viraha-duḥkhābhāvāt vipralambhena rāgautkaṇṭhyaṁ
bhavati \| ujjvalasya sambhoga-vipralambhātmakatvāt tad-upekṣayā
nitya-siddhānāṁ nyūnatvam etāsām uttamatvaṁ deha-tyāgena
rāsa-vilāsāprāpteḥ guṇa-pravāho nyūnatvaṁ katham uktaṁ ca---

> na vinā vipralambheṇa śṛṅgāraṁ puṣṭim aśnute \|
>
> kāṣāyite hi vastrādau bhūyān rāgo\'bhijāyate \|\| iti \|

yadā guṇamayaṁ dehaṁ jahus tadā tam eva paramātmānaṁ saṅgatā ity anena
sāyujya-lakṣaṇaṁ mokṣaṁ prāptā iti sarveṣāṁ pratītir jātā
tad-asambhāvane rāja-praśnaḥ rāsa-vilāsa-bhāvanā-viśiṣṭānāṁ
rāsa-vilāsa-prāptir evocitā sāyujya-brahma-bhāvanā-yuktānāṁ sāyujyam
ucitaṁ na tu rāsa-vilāsa-prāptiḥ \| \"ante yā matiḥ sā gatiḥ\"
prasiddheḥ \|

yad vā, guṇe gauṇe upapatitvāt tasmin guṇa-pravāha-hetau dhīr yāsāṁ
tāsāṁ guṇa-pravāhasya saṁsārasyoparamo nāśo mokṣa iti yāvat \| kathaṁ
ghaṭeta etās tu devya upāsanā-siddhāḥ pūrva-janmani idānīm apīti tat
tvam asīty ādi mahā-vākyālocana-tat-sādhanam antareṇa mokṣaḥ kathaṁ
jātaḥ ? etābhis tu vilāsa-bhāvanā-kṛta-dehaṁ jahur iti deham antareṇa
rāsa-vilāsa-prāptir na ghaṭeteti \| anyathā devatva-sādhakena
kṛtvāgha-pūrveṇa suratvaṁ syāt \| asuratva-sādhakena brahma-droheṇa
devatvaṁ syāt \| ati prasaṅgāt vinirgama-kāmāt mokṣasya tu duravagam
ātma-tattva-nigamāya \[bhā.pu. 10.87.21\] iti śrutibhir heyatvenoktatvāt
\| anyeṣām api vaiṣṇavānāṁ mokṣānām anabhiruces tatra tatra
śrūyamāṇatvāt \| na nāka-pṛṣṭham \[bhā.pu. 10.16.37\] ity-ādinā
kathitatvāc ca kṛṣṇa-priyāṇām etāsāṁ kim uteti praśnaḥ \| he mune ! asya
mananasya bahuśo\'bhyastatvāt \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatratyānāṁ bahiraṅgāṇāṁ
keṣāñcin mukha-darśanenaiva hṛdaya-gataṁ sandeham ālakṣya rājā svayaṁ
śuka-vākyasyābhipretam arthaṁ tat-prasādāj jānann api teṣāṁ
sandeha-nirvartanārtham eva sandihāna ivāha---kṛṣṇam iti \| he mune,
sarvajña ! kṛṣṇaṁ paramātmānam api paraṁ parama-puruṣaṁ kāntaṁ
sva-ramaṇaṁ viduḥ \| brahmatayā tu na viduḥ \| ato guru-dhiyāṁ kṛṣṇena
saha viharāmeti guṇa-viṣayaka-buddhīnāṁ tāsāṁ guṇa-pravāhasyoparamaḥ
kathaṁ tam eva viditvā atimṛtyum eti iti \| ātmānam ātmātmatayā
vicakṣate ity-ādi-śruti-smṛti-vākyaiḥ paramātma-jñānasyaiva
mokṣa-prāpakatvokteḥ \|\|12\|\|

**\...**

\|\| 10.29.13 \|\|

śrī-śuka uvāca---

uktaṁ purastād etat te caidyaḥ siddhiṁ yathā gataḥ \|

dviṣann api hṛṣīkeśaṁ kim utādhokṣaja-priyāḥ \|\|

**śrīdhara-svāmī (bhāvārtha-dīpikā) :** pariharati---uktam iti \| ayaṁ
bhāvaḥ---jīveṣv āvṛtaṁ brahmatvaṁ, kṛṣṇasya tu hṛṣīkeśatvād anāvṛtam \|
ato na tatra buddhy-apekṣeti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaktyā
santata-hari-mahima-saṁsmṛti-samudita-saṁvidā nivṛtti-yogyā muktiḥ, na
tu kāmādinā \| tena svargādi-prāptir eveti \| kṛṣṇa-kāmās tadā gopyas
tyaktvā dehaṁ divaṁ gatāḥ iti vijaya-dhvajenokter nātredaṁ śobhanaṁ
pratibhāti \| kintu, svāmi-caraṇokta eva parihāraḥ suṣṭhu iti \| tad
āha---pariharati uttaraṁ vakti, kiñcid amarṣādināvyakta-vāk \| aho
bhagavan-māhātmye sandihāno'yam iti kruddha ivāha---uktam iti\|

na hy asmad-ādivad bhagavataḥ prākṛta-rūpa ity āha---ayaṁ bhāva iti \|
āvṛtam indriyādi-rūpeṇa pariṇatenājñānena brahmatvaṁ brahma-bhāva
ācchāditaṁ bhasmanā vahnir iva \| ajñānenāvṛtaṁ jñānaṁ tena muhyanti
jantavaḥ \[gītā 5.15\] ity-ādy-ukteḥ \| hṛṣīkeśatvād īśvaratvāt
sarva-jñatvena vaśīkṛta-māyatvāt tat-kṛtāvaraṇaṁ nāsti \| tatas tasmāt
tatra śrī-kṛṣṇe buddhy-apekṣā sākṣāt-para-brahmaivāyam iti jñānāpekṣā
nati bhāva iti \| anāvṛto'gnir yathā prakāśa-dāhādi-kāryaṁ karoti, na tv
āvṛtaḥ, evaṁ jīvānām āvṛta-brahma-rūpatvāt \| tatra tu
brahmātma-rūpa-jñānaṁ dvāri kṛtvaiva mokṣo,
bhagavato'nāvṛta-brahma-rūpatvāt tādṛśa-jñānaṁvināpi mokṣa-pradatvam iti
tātparyam \|

kiṁ ca, preṣṭha-virahaja-kṣobhātiśayāt tābhir deha-dhvaṁso'ṅgīkṛta ity
ākūtam \| purastāt saptama-skandhe etat tava praśnottaram \| dviṣann api
dveṣaṁ kurvann api yathā santataṁ vaira-dhiyā ceto-niveśena siddhiṁ
sāyujyaṁ gataḥ \| adhokṣaja indriya-jñānāviṣaya-sākṣāt-para-brahmaiva
priyo'nurāga-viṣayo yāsāṁ tāḥ \| sopādhiko nirupādhiko vā cetaḥ-pravāhas
tat-prāpti-hetur iti tattvam \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** teṣāṁ
guṇa-pravāhoparamo na bhavaty eveti pūrva-pakṣa eva siddhāntaḥ \|
vakṣyati ca---

yāḥ samparyacaran premṇa pāda-saṁvāhanādibhiḥ \|

jagad-guruṁ bhartṛ-buddhyā tāsāṁ kiṁ varṇyate tapaḥ \|\| \[bhā.pu.
10.90.27\]

iti parama-kāntatvenaiva bhajanaṁ guṇa-pravāhoparamo
guṇa-pravāhopaśamana-kārīti antar-bhūtaḥ siddhāntaḥ kṛtaḥ sarasvatyā \|
tathāpi śrī-śukaḥ siddhāntayati---uktaṁ purastād ity-ādi \|
sākṣepa-vacanena punaḥ punaḥ kathitam api bhavān nāvagacchati \| caidyaḥ
kathaṁ siddhiṁ gataḥ ? sa tu dviṣann api dveṣṭāpi, kim
utādhokṣaja-priyāḥ \| adhokṣajasya śrī-kṛṣṇasya \| priyāḥ siddhiṁ
svābhīṣṭa-tanum \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** śrī-yuktaḥ śuka iti \|
kiñcid amarṣatvādinā avyakta-vāktayā kathanena śuka-tulyatvāt \| evam
agre ca vivecanīyam \| kintu rājānaṁ svābhiprāya-vidaṁ jānann api
tad-vyājena tat-praśna-hetūn hetukān kāñcid uddiśya krudhyann iva
pratyāha---uktam iti \|

tatra prathama-pakṣe bhaktānāṁ saṁsāroparame'pi rājñaḥ śaṅkayā
śrī-bhagavan-māhātmye tāvad asambhāvanotpatteḥ krudhyann iva
pratyāha---uktam iti \| hṛṣīkeśaṁ sarvendriya-vṛtti-pradatvena
paramopakāriṇam api \| yad vā hṛṣī tṛṇa-viśeṣaḥ, tadvat
sūkṣma-dīrgha-viralāḥ \| kiṁ vā, hṛṣyo raśmayas tadvad dīptimanto
bahulāś ca keśā yasya taṁ parama-sundaram ity arthaḥ \| tādṛśam api
kṛṣṇaṁ dviṣann api caidyaḥ śiśupālaḥ siddhiṁ
guṇātīta-saccidānanda-vigraha-prāpti-lakṣaṇām \| yad vā,
nijābhīṣṭa-siddhiṁ punar bhagavat-pārṣada-lakṣaṇāṁ muktiṁ gataḥ prāpto
yathāvad etat purastāt pūrve saptama-skandhe tu tubhyam uktam eva \|

śakaṭādhaḥ śayane śakaṭa-pāta-śakaṭād vimuktatayākṣāt punar jāta ivety
adhokṣajaḥ \| śrī-yaśodā-nandanaḥ priyo yāsāṁ tās tasya vā priyāḥ
siddhiṁ yāntīti, kim u vaktavyam ? ity arthaḥ \| abhiprāyas tair
vyañjitam eva \| ataḥ priyatama-viraha-bhayena tābhir bhaktān abhīṣṭo'pi
janmādi-dhvaṁsaḥ svīkṛta iti siddhāntaḥ \|

dvitīya-pakṣe, caidyo'pi nijābhīṣṭa-siddhiṁ prāptaḥ \| adhokṣaja-priyās
tu punar viraha-bhayenābhīṣṭasya nitya-tat-saṁyogasya siddhiṁ
prāpsyantīti kim u vaktavyam iti \| tathā duḥsaha-virahārti-bhayenaiva
tādṛśa-dehasyāpi tyāga iti parihāraḥ \| aho
janma-trayāsuratva-prāpaka-muni-śāpānte caidyaḥ śrī-kṛṣṇa-priyatvena ca
gopyaḥ siddhiṁ yātā iti kiṁ vaktavyam \|
guṇātīta-saccidānanda-vigraha-prāpti-lakṣaṇāṁ, na tu
videha-kaivalya-rūpāṁ prāptaḥ \| kṛṣṇa-priyās tu tādṛśīṁ siddhiṁ yāntīti
kim uta vaktavyam ? ataḥ prema-viśeṣotseka-kṛtān
preṣṭha-viraha-ja-kṣobhātiśayād bhītābhis tābhir janmanādi-dhvaṁsaḥ
svīkṛtaḥ \| yad uktaṁ guṇātīta-deha-grahaṇaṁ bhaktānām apy ayuktam iti
tatra sa-dainyena bhāvitaṁ bhāva-viśeṣaṁ sarvottama-buddhyā bṛhadbhyo
bhakta-viśeṣebhyo guṇātīta-dehaḥ prema-vivarta-viśeṣābhāvāt prāyo na
rocate \| śrī-bhagavat-preyasīnāṁ tu praṇayenonnata-manasāṁ tatra
nātiśanir iti \|

tṛtīya-pakṣe, hṛṣīkeśaṁ dviṣann api caidyaḥ siddhiṁ nijābhīṣṭasya pūrtiṁ
punar bhagavat-pārṣada-lakṣaṇāṁ prāptaḥ \| ity atra
hṛṣīkeśa-nāma-sāmānyasya śrī-bhagavat-svarūpasya vācakam \|
adhokṣaja-nāma tu prokta-niruktyā viśeṣasya tat-svarūpasya \| atas
tasyāvatārebhyo'vatāriṇaś ca kāmāpy adhikāṁ mādhurīṁ prakaṭayataḥ
śrī-vraja-rāja-kumārasya priyāḥ parama-madhura-prema-śālinyaḥ sarvadā
yathāvad anya-vraja-devya iva vrajāvasthānenābhīṣṭasya vraje
prema-vilāsādeḥ siddhiṁ prāpsyantīti kim u vaktavyam \| etat tu hānam
antardhānatayā lakṣayatā kiṁ vā bhava-tyāgam eva deha-tyāgatayā
vyañjayatā mayā sūcitam api bhavad-vidhair nāvadhāritam iti sarvam
anavadyam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-yuktaḥ śuka iti \|
parīkṣid-vacanasya bahirmukha-pratāraṇa-bubhutsu-sandeha-nirasanārthaṁ
pravṛttim avagatyāpi tad-vyājena bahirmukhān bhartsayann iva kiñcit
sāmarṣatvenāvyakta-vacanatvāt tathaivāha---uktaṁ purastād iti \| siddhim
abhīṣṭāṁ gatiṁ, punaḥ pārṣadatāṁ vairānubandha-tīvreṇa
dhyānenācyuta-sātmyatāṁ, nītau punar hareḥ pārśvaṁ jagmatur
viṣṇu-pārṣadau \[bhā.pu. 7.1.46\] iti saptamāt \| tatas tasya dveṣe'pi
jāte līnatayā sthitair api punaḥ sva-guṇair eva saha tat-prāptir iti
sutarām evādhokṣaja-prīti-viṣayāśrayāṇāṁ tāsāṁ vardhiṣṇu-prematayā
prakaṭais tair eva saha tat-prāptir ity arthaḥ \| mayā tu guṇa-mayaṁ
deham iti svarūpa-śakti-vṛtti-rūpāntar-bahir-deha-prāptyā
sa-mūla-prakṛti-prākṛta-sad-guṇaiḥ saundaryādibhiḥ saṁvalitam apīty eva
vivakṣitaṁ dehasyaiva viśeṣaṇatvād ity arthaḥ \|

praśnasya śleṣatve dvitīyārthe tv ayam uttarasyārthaḥ \| ye yathā mām
\[gītā 4.11\] ity atra tān pratyevānyān guṇān na prakāśayāmi, svatas tu
mama sarve'pi santy eveti vivakṣitam \| atas tādṛśa-bhaktāveśāt
tasyānusandhānābhāve'pi tat-tac-chaktaya eva svāvasare tān prakāśayanti
anyathā dūrato bhajatāṁ kevala-tan-mādhurya-niṣṭhānāṁ tad-aprāptir eva
syāt \| tatra kaimutyena dṛṣṭāntaṁ śṛṇv ity āha---dviṣann apīti \|
anyathā tatrāpy antena mokṣādi-dāyakam aiśvaryaṁ prakāśeteti bhāvaḥ \|
tat-tat-prakāśe nāma-dvayena hetum āha---hṛṣīkeśam iti, adhokṣajeti ca
\| ubhaya-nāma-niruktyā taj-jñānānapekṣatayaiva teṣāṁ siddhaye
tad-guṇa-viśeṣaḥ prakāśata iti darśitam \|\|13\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbha 145) :** tatrottaram---uktam iti \|
purañjanetihāsādivad durūhatvāt svayam uktasya vyākhyānam idam \| evaṁ
hi dṛṣṭānta-balena labhyate \| yathā caidya-śabdenātra kāruṣo'pi
gṛhītaḥ, tau ca jaya-vijayau, tayoś ca---

> dehendriyāsu-hīnānāṁ vaikuṇṭha-pura-vāsinām \|
>
> deha-sambandha-sambaddham etad ākhyātum arhasi \|\| \[bhā.pu.
> 7.13.34\]

iti śrī-yudhiṣṭhira-praśna-dṛśā tv
aprākṛta-vigrahatvenānaśvara-vigrahayor eva satoḥ----

> bhagavān anugāv āha yātaṁ mā bhaiṣṭam astu śam \|
>
> brahma-tejaḥ samartho'pi hantuṁ necche mataṁ tu me \|\| \[bhā.pu.
> 3.16.29\]

iti bhagavad-ukty-anusāreṇa \| itthaṁ jaya-vijayau sanakādi-śāpa-vyājena
kevalaṁ bhagavato līlārthaṁ saṁsṛtāv avatīrya iti
pādmottara-khaṇḍa-gadyānusāreṇa ca sva-bhakta-cittākarṣa-vinodāya
yuddhādi-krīḍā-nimittatayā tasya durghaṭa-ghaṭanā-kāriṇyecchayā eva
vāra-trayaṁ svīyasya aṇimādi-siddhi-maya-parama-jyotir-dehasya
guṇamaya-pārthiva-dehāntara-praveśaḥ\|

ata eva saptame kṛṣṇa-cakra-hatāṁhasau \[bhā.pu. 7.1.45\] ity atra ṭīkā
ca---kṛṣṇa-cakreṇa hatam aṁho yayos tau \| tayoḥ pāpam eva hataṁ na tu
tau ity eṣā \|

tathā tad-artham eva śrī-kṛṣṇecchayaivātrāpi tāsām aprākṛta-vigrahāṇām
eva tad-abhisāra-pratirodha-samaye---

> nāsūyan khalu kṛṣṇāya mohitās tasya māyayā \|
>
> manyamānāḥ svapārśvasthān svān svān dārān vrajaukasaḥ \|\| \[bhā.pu.
> 10.33.37\] itivat \|

tātkālika-kalpito yo guṇamayo dehas tatra praveśaḥ \| imam evāpekṣya
dārṣṭāntike'py uktam jahur guṇamayaṁ deham \[bhā.pu. 10.29.11\] iti,
viśeṣaṇa-vaiyarthyān, na tu svam ity arthaḥ \| tatra ca yathā tayoḥ saha
dveṣābhāsas tasyāpy anusmaraṇasya (sad-veṣasyāpy anusmaraṇasya)
prabhāvena tādṛśopādhi-parityāgāt tato'ntardhāya bhagavat-prāptiḥ, tathā
sutarām eva saprītes tasya prabhāvena tat-prāptiḥ \| atra ca
bhakta-cittākarṣaṇam evaṁ sambhavati---aho tādṛśo'sau śrī-kṛṣṇe
madhurimā yena tāḥ sva-sākṣātkārāya prāṇān api tyājyante smeti
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** praśnānantaraṁ kiñcij
jāta-krodha iva sa-gāmbhīryaṁ pratyuttaraṁ dāsyataḥ śrī-śukācāryasyāyam
āśayaḥ---he rājan ! sādhayiṣyamāṇe hi vastuni sandehaḥ pravartate, na tu
siddhe \| guṇa-mayaṁ dehaṁ tyaktvā nirguṇaṁ deham āsādya taṁ saṅgatā iti
yad uktam \| tat siddhānuvāda eva kṛtaḥ \| na tu mayāropya kathitam \|
tad atra kaḥ sandehaḥ ? kṛṣṇe premaiva tathā sampādayati, na tu
brahma-jñānam \| kiṁ bahunā ? āsāṁ tu premaiva \| yeṣāṁ tasmin dveṣas
teṣām api guṇa-pravāhoparama āsīt \| premṇaḥ punar ayaṁ mahimā \| yad
asau svānukūlaṁ nirguṇaṁ śarīram āpādayati \| etat tu sarvaṁ
śrī-kṛṣṇādhikaraṇatā-mūlam eveti krodhāveśaṁ prakaṭayann āha---uktam
ity-ādi bahubhiḥ purastād evoktam asti \| tathāpi bhrānto'sīty arthaḥ \|
kiṁ tad ity āha---dviṣann api caidyaḥ siddhiṁ
prāk-siddha-pārṣada-bhāvam, na tu kaivalyam \| yathā yathāvad gataḥ, kim
utādhokṣaja-priyāḥ kāntatvena bhajantyo hi tasya priyā bhaviṣyantīti yat
tat kim uta ? ataḥ kāntatvena jñānam eva guṇa-pravāhoparamas tāsāṁ na
punar brahmatvena jñānam \|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā rājñaḥ praśnaṁ samyag
avadhārya, hetu-vādināṁ keṣāñcid hṛd-vṛttiṁ viditvā, kṛta-praśnaṁ
svābhiprāya-vidaṁ rājānaṁ prati sva-mataṁ sa-kṣobhaṁ vyañjayann iva,
hetūkti-nipuṇābhir uttarīkariṣyan kṛṣṇa-priyāṇām īdṛk praśnasyānaucitīṁ
darśayan, tāsāṁ kṛṣṇa-prāptāv
asambhāvanā-viparīta-bhāvanā-nāmānarthāvahatvaṁ prakaṭayan, tāsāṁ
dvi-tri-kṣaṇādinā vyavadhānam aṅgīkṛtyottarayati \|

guṇa-pravāhoparamo rāsa-vilāsa-nivṛttiḥ katham ? iti praśnasyottaraṁ
dvi-tri-kṣaṇa-mātroparame\'pi punar api tato\'py ādhikyena
vilāsa-prāptir jāteti sūcayann āha---uktaṁ purastād ity-ādibhiḥ \|
bhagavan-māhātmye rasa-bhāvanā-yuktān lakṣyīkṛtyāha \| yudhiṣṭhirasya
rājasūyaṁ dviṣato\'pi caidyasya śrī-kṛṣṇena parokṣaṁ praveśaṁ dṛṣṭvāpi
sandihānā bhavatīti \| citraṁ purastāt saptama-skandhe te tubhyaṁ
mayoktam eva \| tat kiṁ tvayā vismṛtam ? iti sānuśayoktiḥ \|

hṛṣīkeśam api indriya-pravartakam api \| api-śabda ubhayatra sambadhyate
\| īśvaratvena tam ajānann dviṣann api caidyo nitya-pārṣada eva
kāla-vilambena yathā siddhiṁ punaḥ pārṣada-rūpatāṁ gataḥ, na tu brahmaṇi
laya-rūpaṁ sāyujyaṁ gataḥ \| yadi vraja-devīnāṁ muktir abhipretā syāt,
tarhi caidyaṁ na dṛṣṭāntīkuryāt \|

adhokṣaja-priyāḥ, kim uteti adhokṣajeṣu antarmukheṣv akṣeṣu indriyeṣu
jāyate āvirbhavatīti tathā \| yad vā, śakaṭādhaḥ-śayāne śrī-kṛṣṇe
śakaṭād vimukte sati vrajeśvarīṁ prati gopībhir uktaṁ---diṣṭyā tava
sutaḥ punar jāta iveti \| tadā yaśodayoktaṁ---na matto jātaḥ, kintu
adhokṣāj jātaḥ, adhokṣaja iti \| tasya adhokṣajasya yaśodā-nandanasya
sva-priyāḥ siddhiṁ tat-svarūpaṁ gatāḥ, kim uta vaktavyam ity arthaḥ \|
nirguṇa-svarūpa-grahaṇam anyeṣāṁ bhaktānām ayuktam iti \|
bhāvanā-tyāgasyaiva deha-tyāgatvena mayā vyañjitatvāt \| ato bhavadbhir
naivaṁ-vidhaḥ praśnaḥ kartavya iti niyamyata iti \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-munīndro'pi nāyaṁ
vastuto rājñaḥ praśna iti manasā jānann eva tvam evaṁ pṛcchan
medhā-śūnya evāsīti tad vyājenānabhijñānena tān bhartsayann āha---uktam
iti \| **purastāt** saptama-skandhe eva **dviṣann api** iti
dveṣa-lakṣaṇa-pratikūla-bhāvenāpi yadi sāyujyaṁ labhyate tarhi
kāma-lakṣaṇānukūla-bhāvasya kā vārtā iti bhāvaḥ \| **hṛṣīkeśam** iti,
nirupādhi-kṛpayā svayam avatīrya brahmādīnām api hṛṣīkair agrāhyo'pi
martya-loke'paramanīcānām api hṛṣīkeṣu dṛṣṭaiḥ tāvad iyaṁ
svācintya-śaktyā viṣayībhūto bhavati, tān uddhartum itīdam apy ekaṁ
tasya kṛpaiśvaryam iti bhāvaḥ \| imās tu **adhokṣajasya** atīndriyasya
tasya **priyāḥ** prīti-viṣayāśraya-bhūtā eva \| atra aghaḥ siddhiṁ yathā
gata iti pratyāsannam aghāsuraṁ hitvā viprakṛṣṭaś **caidyo** yad
dṛṣṭāntitas tena rājānaṁ praty etat sa-rahasyam āha \| caidyasyāpi
dveṣābhiniveśodrekāt muni-śāpa-nibandhana-guṇa-maya-dehasyaivoparamaḥ
antaś-cin-maya-pārṣada-dehas tu tasyānaśvaro nityo vartata eva \| yad
uktam---viṣṇu-cakra-hatāṁhasau \[bhā.pu. 7.1.45\] iti viṣṇu-cakreṇa
hatam aṁha eva yayor na tu tāv iti \| siddhiṁ gataḥ abhīṣṭāṁ gatiṁ
pārṣadatāṁ prāpta ity arthaḥ \| yad uktaṁ---

> vairānubandha-tīvreṇa dhyānenācyuta-sātmatām \|
>
> nītau punar hareḥ pārśvaṁ jagmatur viṣṇu-pārṣadau \|\| iti \|\|13\|\|

**\...**

\|\| 10.29.14 \|\|

nṝṇāṁ niḥśreyasārthāya vyaktir bhagavato nṛpa \|

avyayasyāprameyasya nirguṇasya guṇātmanaḥ \|\|

**śrīdhara-svāmī (bhāvārtha-dīpikā) :** nanu dehī katham anāvṛtaḥ syād
ata āha---nṛṇām iti \| guṇātmano guṇa-niyantuḥ \| bhagavata evaṁ-rūpā
abhivyaktir ato na dehī-sādṛśyam atra vaktuṁ yujyata iti bhāvaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** deha-sambandhenāvṛtatvaṁ
vadato vyāghāto dehāvaraṇasya mūḍhenāpi jñātatvād ity āśaṅkate---nanv
iti \| vastuto bhagavato deha eva nāsti---dehīvābhāti māyayā \[bhā.pu.
10.14.55\] ity atraiva śabdopādānāt \| aśarīraṁ vā vasantam iti śruteś
cety abhipretyāha---nṛṇām iti \| evaṁ-rūpā prākṛta-rūpā divyā
abhivyaktiḥ avatāraḥ, prākaṭyam iti yāvat \| yato
laukika-prabhāva-cid-ghana-mūrtiḥ, ato hetor na dehi-sādṛśyaṁ
prākṛta-jana-sādṛśyam \| atra śrī-kṛṣṇe \| yujyate yuktam \| iti bhāva
iti \| bhakta-janārti-praśamanārthaṁ
pradarśita-līlā-vigrahāneka-koṭi-brahmāṇḍādhīśena nanda-nandanena katham
anyasya tulyatā sambhaved iti tātparyam \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathā kathañcit
sambandhenāpi nijābhīṣṭa-saṁsādhakaṁ bhāva-viśeṣaṁ śrī-bhagavantam eva
vā śrī-bhagavat-prabhāveṇa sarve prapnuvantīty āha---nṝṇām iti dvābhyām
\| niḥśreyasaṁ bhaktiḥ \| tad evārthaḥ phalaṁ tasmai \| yad vā,
niḥśreyasaṁ muktiḥ, tasyārtho bhaktiḥ \| yad vā, niḥśreyasaṁ bhaktir
eva, tasyārthaḥ premā, tasmai, tat-pradānārtham ity arthaḥ \| vyaktiḥ
prākaṭyam \| iti sākṣād-bhagavattvam evābhipretam \| ata eva
bhagavato'vatāriṇaḥ parameśvarasya \| yad vā, nṝṇāṁ
niḥśreyasārthayaiveti \|

atra hetuḥ---bhagavata iti \| anyathā bhrū-vijṛmbha-mātreṇa
brahmāṇḍa-koṭi-saṁhāra-samarthasya bhū-bhāra-kaṁsādi-vadhārthaṁ vyakter
anupapattir ity arthaḥ \| he nṛpeti \| yathā nṝṇāṁ kṣemārtham evetas
tato bhavādṛśasya rājño gamanam iti bhāvaḥ \|

bhagavattvam evāha---avyaktasyety ādibhiś caturbhir viśeṣaṇaiḥ \|
ātma-dānādināpi na vyetīty avyayas tasya \| kutaḥ ? aprameyasya
aparicchinnasyety arthaḥ \| tat kutaḥ ? nirguṇasya māyā-guṇātītasya \|
tac ca kutaḥ ? māyā-guṇānām ātmanaḥ pravartakasya \|

yad vā, nṝṇāṁ niḥśreyasārthāyaiva vyaktir janma, anyathā tu kathañcit
sambhaved ity āha---avyayasya janmādi-vikāra-rahitasya \| kiṁ ca,
aprameyasya, tādṛśasyāpi vyaktau hetuḥ---guṇātmana iti \|
nija-kāruṇyādy-aśeṣa-guṇānāṁ cetayituḥ prakaṭana-parasyety arthaḥ \|
anyat samānam \|

athavā, nanu tarhi kathaṁ para-dārākarṣaṇam ? tatrāha---avyayasya
para-dāra-vinodenāpi na kiñcit tasya vyetīty arthaḥ \| nanu tathāpi
tasya tena kiṁ nāma prayojanam ? tatrāha---aprameyasya durvitarkyasya
tasya līlā kena vitarkayituṁ śakyety arthaḥ \| kutaḥ ? nirguṇasya
guṇātmanaḥ \| nirguṇo'pi san yo guṇānām ātmā āśrayas tasya \|
nirguṇatvāt tad-doṣālepaḥ \| guṇātmatvāc ca śrī-gopībhiḥ saha ratir iti
siddhāntaḥ \|

yad vā, nanu tathāpy asmat-prīty-arthaṁ svayaṁ vicāryocyatām iti cet,
tatrāha---nirguṇasyāpi janasya guṇānām ātmanaḥ pravartakasya
rāsa-krīḍayā jagatām eva parama-prema-siddhyā sarva-sad-guṇa-sampatteḥ
\| etad-abhivyaktir agre śrī-parīkṣic-chuka-saṁvāde praśnottarābhyāṁ
bhaviṣyaty eva \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tad-dhyāna-prabhāva
uktaḥ \| tatra bhagavad-vyakti-samaye tu
bhagavat-pārṣadasyāgantuka-daitya-prabhāvasya caidyasya, tathā
tādṛśa-śrī-bhagavat-premavatīnāṁ tāsāṁ tat-tat-sampādanāya bhagavataḥ
sāhāyyam apy asti kaimutyena kāraṇam ity āha---nṝṇām iti \| nṝṇāṁ
jīva-mātrāṇāṁ niḥśreyasārthāya sarva-sādhana-phalāya
tat-tad-yogyatā-sampat-pūrvaka-sva-līlānanda-prāpti-rūpāya \| taṁ
sādhayitum evety arthaḥ \| vyaktiḥ prākāṭyam \|
tad-arthatvāvadhāraṇārtham āha---bhagavata iti \| anyathā
bhrū-vijṛmbha-mātreṇa brahmāṇḍa-koṭi-saṁhāra-samarthasya
bhū-bhāra-haraṇa-mātrārthaṁ vyakter anupapattir ity arthaḥ \| he nṛpeti
\| yathā nṝṇāṁ kṣemārtham eva itas tato bhavādṛśasya rājño gamanam iti
bhāvaḥ \|

bhagavattvam evāha---avyaktasyety ādibhiś caturbhir viśeṣaṇaiḥ \| nityaṁ
nānā-prakāśair nānā-bhaktebhya ātma-dānādināpi na vyetīty avyayaḥ tasya
\| kutaḥ ? aprameyasya aparicchinnasyety arthaḥ \| tat kutaḥ ?
nirguṇasya māyā-guṇātītasya \| tac ca kutaḥ ? māyā-guṇānām ātmanaḥ
pravartakasya \|

yad vā, nṝṇāṁ niḥśreyasārthāyaiva vyakti-mātraṁ janma, anyathā tu
kathañcit sambhaved ity āha---avyayasya janmādi-vikāra-rahitasya \| kiṁ
ca, aprameyasya tad-arthatve hetuḥ guṇātmana iti
nija-kāruṇyādy-aśeṣa-guṇānāṁ suptānām iva cetayituḥ prakaṭana-parasyety
arthaḥ \| anyat samānam \|

śloka-dvaye'sminn ayaṁ bhāvaḥ \[bhāvārtha-dīpikāyāṁ 10.29.13\] ity-ādau
ṭīkāyāṁ bahirmukha-sandeha-nirāsārthaḥ \| teṣām ayam abhiprāyaḥ \| nanu,
brahmaṇi kāmādikam api ced artha-karaṁ tarhi jīveṣv api
cit-sāmānyenaikyāt brahmatvam astīti paty-ādiṣv api tādṛśaṁ syāt ?
tatrāha---jīveṣv iti \| āvṛtatve hetur vakṣyamāṇa-vaiparītya-rītyā
hṛṣīkādhīna-jñānatvam eveti jñeyam \| tatra svasminn āvṛtatvaṁ bahir
vikṣepāt pareṣūpādhi-mātra-grahaṇāt hṛṣīkeśatvād iti pūrvavan na
hṛṣīka-vaśas tad-udayaḥ \| ataḥ sva-prakāśatā-maya eva tataś cānāvṛtam
eva brahmatvam iti sthite kāmādinā kenāpi tatra pravṛttir bhavatu
vastv-anubhavas tu bhavaty evety arthaḥ \|

nanu dehīti paty-ādivad dehitvena pratīyamāna ity arthaḥ \| siddhāntam
āha---bhagavata eveti \| tat-tad-viśeṣeṇa vailakṣaṇyād ity arthaḥ \|
evaṁ-rūpā anāvṛta-brahma-rūpā na dehi-sādṛśyaṁ kuto dehitvam ity arthaḥ
\| tad-vigrahasyaiva
svarūpa-śakti-siddha-vaicitrika-parama-tattvaika-rūpatvāt \| tac ca
vidvad-anubhava-sevita-tat-tac-chāstra-prāmāṇyāt \| yathā ca
vyākhyātam---nātaḥ paraṁ parama yad bhavataḥ svarūpam \[bhā.pu. 3.9.3\]
ity-ādiṣv iti \|\|14\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145) : nṝṇām**iti sāmānyato jīvānām eva
**niḥśreyasāya** vyaktau satyāṁ bhaktānāṁ tu sutarām evety āyātam \|
anyathā tasya vyaktir eva na sambhaved ity āha---**avyayasyeti** \|
**nirguṇasya** prākṛta-guṇa-rahitasya guṇātmanaḥ \| tatra ye
caiśvaryādayo guṇās te ātmanaḥ svarūpāṇy eva yasya tasya \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evam eva kṛṣṇasya mahimā yad
ayaṁ nṛṇāṁ niḥśreyasārthaṁ prādurbhūtas tena tādṛśīṁ līlāṁ karotīty
āha---**nṝṇām** ity-ādi \| nirguṇasya prākṛta-guṇa-rahitasya guṇātmano
bhakta-vātsalyādi-guṇa-prayatnasya \| ātma-śabdo'tra yatna-vācī
\|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu caidyasya brahma-śāpāl
labdha-daitya-dehasya janma-trayānte punaḥ pārṣada-rūpatāṁ prāptaye
labdha-sambhāvanasya deha-pātam anantaraṁ pārṣada-deha-prāptir ucitā \|
sa etāsāṁ guṇa-maya-deha-tyāgānantaram eva nitya-maṇḍala-praveśaḥ \|
katham iti cet, tatrāha---yena kena
madhura-rasātiriktānyatara-rasa-sānubhāvenāpi sambandhaḥ śrī-kṛṣṇaṁ
prārthayati bahuśo dṛṣṭa-caratvād ity āha---nṛṇām iti
bhagavato\'cintyaiśvarya-svarūpasya icchā-mātreṇāpi
bhū-bhāra-haraṇa-samarthasya śrī-kṛṣṇasyāvatāriṇo\'bhivyaktiḥ \|
sāmānyato bhū-cara-mātrāṇāṁ niḥśreyasena mokṣeṇa sahārthaḥ \|
parama-puruṣārtho bhakti-yogas tat-prāptaye \|

yad vā, niḥśreyasaṁ bhāvas tasyārthaḥ paraṁ premā tat-prāptaye
tat-prāptim ity arthaḥ \| avatāriṇaḥ śrī-kṛṣṇasya bhū-bhāra-haraṇaṁ
mukhyaṁ prayojanaṁ nāsti, kintu yādṛśo bhāvo vrajas-sundarīṣu tādṛśaṁ
bhāvaṁ sarvatra sañcārayitum abhivyaktiḥ, nṛṇām ity upalakṣaṇaṁ
paśu-pakṣi-vṛkṣādiṣv api jñeyam \| tathoktaṁ, gāvas tato goṣṭham upetya
satvaraṁ \[bhā.pu. 10.13.24\] iti, prāyo batāmba munayo vihagā vane'smin
\[bhā.pu. 10.21.14\] iti, aho amī deva-varāmarārcitaṁ \[bhā.pu.
10.15.5\] iti \| teṣv api bhāvasyābhivyaktitvād iti \| bhagavataḥ
svaiśvaryeṇa brahmādīn api vaśayituṁ samarthasya avatāriṇo vyaktir
avatāra-kalā-vibhūtīnāṁ kārya-karaṇārtham āpa \|

he nṛpeti sambodhanam \| yathā śrī-kṛṣṇena nara-mātraḥ
premāmṛta-dānenānanditaḥ, tathā tvayātratyeṣu nara-mātreṣu
bhakti-pravartanena narāḥ pālanīyā iti \| niḥśreyasārthāyeti tādarthe
caturthī \| tatra hetutvena prāṇa-viṣaya-catuṣṭayam avyayasyeti
bhaktebhyo nijāṅga-dāne\'pi vyaya-rahitasya tat kim-artham ātmānaṁ
dadāti \| tatra hetuḥ---guṇātmanaḥ guṇāḥ kāruṇyādayas tais tādātmyaṁ
prāptasya, ata eva kāruṇyenaiva bhaktebhya ātmānaṁ dadāti svabhāvatvād
iti \|

nanv ātma-dāne\'vyayatvaṁ kathaṁ ?
tatrāha---apremayasyātarkyasyāparicchinnasyety arthaḥ\| paricchinnasya
dāne vyayo bhavati \| kiṁ ca, acintyāḥ khalu ye bhāvā na tāṁs tarkeṇa
yojayet iti \| tat kutaḥ nirguṇasya māyā-guṇātītasya ? tatrāpi
hetuḥ---guṇātmanaḥ māyā-guṇa-pravartakasya \|

yad vā, nirguṇasya svayaṁ guṇa-rahitasya guṇātmanaḥ vraja-sundarīṇāṁ
guṇe ātmani svarūpe yasya ātmana ādarśa-sthānīyatve ca tāsāṁ
nṛtya-gānādi-kalā-kauśalyādi-guṇānāṁ pratibimbitatvāt guṇātmakatvaṁ
jātam iti bhāvaḥ \|

yad vā, guṇātmanaḥ vraja-devīnāṁ guṇāḥ saundaryādayaḥ ātmani citte yasya
svayaṁ nirguṇasya ātmārāmasya, ata eva nirguṇatvam avagaṇayya
tad-guṇākṛṣṭatvena tāsāṁ guṇamaya-dehāntardhāpanena śaṅkūpari
divya-cakra-gata-maṇḍala-praveśaḥ kāritaḥ \|

nanu, nirguṇaś cet, katham evaṁ kṛtavān ? tatrāha---aprameyasya,
tarko\'pratiṣṭhānāt iti \| yad vā, nirguṇasyāpi mādṛśasya guṇātmanaḥ
guṇāḥ kīrtanādayas tat-pravartakasya nirguṇasyāpy asmad-ādīn
rāma-krīḍādi-varṇana-guṇeṣu pravartayituṁ tasyābhivyaktir iti bhāvaḥ \|
ata evāvasāne vikrīḍitaṁ vraja-vadhūbhiḥ \[bhā.pu. 10.33.40\] iti
sarva-janaṁ sva-paraṁ kartuṁ rāsa-krīḍā-nirgamanaṁ spaṣṭībhaviṣyatīti \|
ato yathākathañcit sambandha-mātraṁ sarveṣāṁ saṁsārāpagama-hetuḥ, kiṁ
punaḥ kṛṣṇa-priyāṇām iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yataḥ
śreyaḥ-sādhana-hīnām api mayi yat kiñcit sambandha-mātravato janān aham
uddharāmīti manasi kṛtvaiva bhagavatāvatīrṇam ity āha---**nṛṇām** iti
dvābhyām \| **niḥśreyasaṁ** keṣucit sāyujyaṁ keṣucit sālokyādikaṁ
keṣucit premā ca **arthas** tasmai bhrū-vijṛmbha-mātreṇa
brahmāṇḍa-koṭī-saṁhāra-samarthasya bhū-bhāra-bhūta-kaṁsādi-vadhārtham
eva **vyaktir** anyathā nopapadyate iti bhāvaḥ **avyayasya** prati
bhakta-janaṁ svātma-dānenāpi na vyatītya vyayas tasya \| kena prakāreṇa
? iti cet, ata āha---**aprameyasya** pramātum aśakyasya \| kas tatra
tattvaṁ jānātīti bhāvaḥ \| yato **nirguṇasya** prākṛta-guṇa-rahitasya \|
atha ca **guṇātmanaḥ** svarūpa-bhūta-kalyāṇa-guṇamayasya na hi
aprākṛta-cid-ānanda-maya-guṇa-sāgaraḥ pramātuṁ śakyo bhaved iti bhāvaḥ
\|\|14\|\|

**\...**

\|\| 10.29.15 \|\|

kāmaṁ krodhaṁ bhayaṁ sneham aikyaṁ sauhṛdam eva ca \|

nityaṁ harau vidadhato yānti tan-mayatāṁ hi te \|\|

**madhvācāryaḥ (bhāgavata-tātparyam) :** kāminaḥ kāmitvaṁ, krodhinaḥ
krodhitvam eva sarvadā bhavati tan-mayatā \|

> vimuktāv api kāminyo viṣṇu-kāmā vraja-striyaḥ \|
>
> dveṣiṇaś ca harau nityaṁ dveṣeṇa tamasi sthitāḥ \|\| iti ca \|
>
> bhaktyā hi nitya-kāmitvaṁ na tu muktiṁ vinā bhavet \|
>
> ataḥ kāmitayā vāpi muktir bhaktimatāṁ harau \|\|
>
> sneha-bhaktāḥ sadā devāḥ kāmitvenāpsaraḥ-striyaḥ \|
>
> kāścit kāścinn akāmena bhaktyā kevalayaiva tu \|
>
> mokṣam āyānti nānyena bhaktiṁ yogyāṁ vinā kvacit \|\| iti pādme \|
>
> bhaktyā vā kāma-bhaktyā vā mokṣo nānyena kenacit \|
>
> kāma-bhaktyāpsaraḥ-strīṇām anyeṣāṁ naiva kāmataḥ \|\|
>
> upāsyaḥ śvaśuratvena deva-strīṇāṁ janārdanaḥ \|
>
> jāratvenāpsaraḥ-strīṇāṁ kāsāñcid iti yogyatā \|\|
>
> yogyopāsāṁ vinā naiva mokṣaḥ kasyāpi setsyati \|
>
> ayogyopāsanā-kartur nirayaś ca bhaviṣyati \|
>
> tasmāt tu yogyatāṁ jñātvā hareḥ kāryam upāsanam \|\| iti bhadrikāyām
> \|
>
> patitvena śriyopāsyo brahmaṇā me piteti ca \|
>
> pitāmahatayānyeṣāṁ tridaśānāṁ janārdanaḥ \|\|
>
> prapitāmaho me bhagavān iti sarva-janasya tu \|
>
> guruḥ śrī-brahmaṇo viṣṇuḥ surāṇāṁ ca guror guruḥ \|\|
>
> mūla-bhūto guruḥ sarva-janānāṁ puruṣottamaḥ \|
>
> gurur brahmāsya jagato daivaṁ viṣṇuḥ sanātanaḥ \|
>
> ity evopāsanaṁ kāryaṁ nānyathā tu kathañcana \|\| iti vārāhe
> \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato yathā kathañcit tad-āsaktir
mukti-kāraṇam ity āha---**kāmam** iti \| **aikyaṁ** sambandham \|
**sauhṛdaṁ** bhaktim \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato'nāvṛtaṁ brahmaiva
śrī-kṛṣṇo'to hetoḥ \| yathā kathañcit yena kena prakāreṇa \| tatrāsaktir
atiśayena vyāsaṅgaḥ \| kāmam kānta-premāṇam \| krodhaṁ jvalanātmakaṁ,
dveṣam ity arthaḥ \| bhayam ayaṁ me mṛtyur iti hetoḥ sadā
tan-nivṛtty-upāya-cintā \| snehaḥ anurāgaḥ \| aikya-sauhṛde vyākhyāte
eva svāmi-caraṇaiḥ \| ye vidadhate kurvanti te tan-mayatāṁ tat-sāyujyaṁ,
sphuṭīkṛtam etat saptama-skandhe \| tasmāt tvayā sāmānyatas tāvad eṣa
siddhānto'vadhāryatām ity āha---kāmaṁ gopī-janādayaḥ krodhaṁ dveṣaṁ
caidyādayaḥ, bhayaṁ kaṁsādayaḥ, snehaṁ vātsalyaṁ nandādayaḥ, aikyam
ātmārāmāḥ, sauhṛdaṁ vṛṣṇī-pāṇḍavādayaḥ nityaṁ vidadhate \| adhunāpi te
te taṁ taṁ bhāvaṁ kurvantas tan-mayatāṁ yāntīti \| tāsāṁ tāsāṁ līlānāṁ
nityatvaṁ jñāpayati \| tan-mayatāṁ gopy-ādayas tadāsaktatāṁ,
yathā---strīmayaḥ kāmuka iti \| anye sāyujyam \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato harau yathā kathañcit
sambandha-mātreṇāpi sarva-cittākarṣake sarva-doṣa-hare vā \| apy-arthe
eva-śabdaḥ \| kāmādikam api nityaṁ kurvatas te kāmādi vidadhānā janāḥ \|
yad vā, kāmādinā prasiddhā daṇḍakāraṇya-vāsi-munayaḥ keśi-kaṁsādayaś ca
\|

yad vā, te tava yo haris tasminn ity anvayaḥ \| vidadhate iti kvacit
pāthaḥ \| hi niścitam \| tan-mayatāṁ dhyānena hary-eka-niṣṭhām \|

yad vā, sārūpyādi-prāptyā tat-svarūpatāṁ prāpnuvanti \| nityam iti tatra
tatrābhyāsena niṣṭhayā tan-mayatāyām avilambatvaṁ bodhayati \| anyathā
kādācitkatayā tat-tad-āveśābhāvena śīghra-tanmayatvāsiddhiḥ \| sārūpye
ca bhaktābhaktādi-bhedena sukha-viśeṣa-lābha-kevala-duḥkha-dhvaṁsādinā
tathā śrī-vaikuṇṭha-pārṣadatva-siddha-loka-vāsitvādinā
vaiṣṇava-siddhāntānusāreṇa bhedaḥ syād eva \|

yad vā, nṛṇāṁ niḥśreyasārthāyaivety atra hetum āha---hi yataḥ kāmādikam
api kurvantas tanmayatāṁ yāntīti \| anyat samānam \| sauhṛdam iti
dṛṣṭāntaḥ \| veti kvacit pāṭhaḥ \| tataś ca vā-śabda upamārtha eva \|
tathā coktaṁ śrī-nāradena saptama-skandhe---

> kāmād dveṣād bhayāt snehād yathā bhaktyeśvare manaḥ \|
>
> āveśya tad-aghaṁ hitvā bahavas tad-gatiṁ gatāḥ \|\| \[bhā.pu. 7.1.29\]
> iti \|

kiṁ ca---

> gopyaḥ kāmād bhayāt kaṁso dveṣāc caidyādayo nṛpāḥ \|
>
> sambandhād vṛṣṇayaḥ snehād yūyaṁ bhaktyā vayaṁ vibho \|\| \[bhā.pu.
> 7.1.30\]

iti tatra gopya iti bahir-dṛṣṭyā kevalam aupapatya-kāma-mātrāpekṣayā \|
yad vā, tanmayatā-prāpti-mātrāpekṣayaiva kāmādīnāṁ sarveṣām ekatra
gaṇanā \| phalatas tu mahā viśeṣa eveti dik \| etac ca sarvaṁ
śrī-bhāgavatāmṛte vivṛtam evāste, rasāmṛtārṇave ca mahānubhāvais
tat-tad-viśeṣābhivyañjanena vistāritam asti \| atrāpi yathā-sthānam agre
vivaraṇīyam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** astu tāvat
tad-vyakti-samaya-gatānāṁ vārtā, kintu sarvadātanānām apīyaṁ rītir ity
āha---kāmam iti \| tatra kāmaṁ dvividhaṁ gopy-ādīnām iva prema-mayaṁ
sairandhryādīnām iva riraṁsā-mayaṁ ca \| krodhaṁ dveṣaṁ caidyādīnām iva
\| bhayaṁ kaṁsādīnām iva \| snehaṁ vṛṣṭi-pāṇḍavānām iva,
śrīmad-vraja-vāsinām iva vā \| aikyam ātmārāmāṇām iva sauhṛdaṁ
kratha-kaiśikādīnām iva \| tatra bhaya-dveṣau tu nānumatau yaḥ khalu
kalyāṇa-guṇam ātmānaṁ bhīṣaṇaṁ manyate gūḍhaṁ dviṣato'pi tasya bhītasya
tathā matsarādinā sākṣād api dviṣato dhṛṣṭasya bhadrāya kalpate tasmin
kaḥ pāmaraḥ ? tac ca tac ca kuryāt, kintu snehaṁ sauhṛdam eva vā
sarve'pi kuryur iti hi tātparyaṁ tad ittham evoktaṁ śrī-nāradena---
tasmāt kenāpy upāyena manaḥ kṛṣṇe niveśayet \[bhā.pu. 7.1.31\] iti
kenāpīti tatra yogyenety arthaḥ \| atas tatraiva tad uktam---

> yathā vairānubandhena martyas tan-mayatām iyāt \|
>
> na tathā bhakti-yogena iti me niścitā matiḥ \|\| \[bhā.pu. 7.1.26\]
> iti \|

tatra ca śāstrājñā-gauravamaya-bhakti-yogam atikramya bhāva-mārge
heyasyāpi tasya tan-mayatākāritvāya prābalyaṁ dṛśyata iti vyajya
sneha-sauhṛde evānumate tad ittham evoktaṁ dviṣann apīti tadvad aikyaṁ
ca nānumataṁ tatra tādṛśa-tad-guṇāsphūrter iti \| eva-śabdaḥ ekaikataḥ
kṛtārthībhāvāya pāṭhāntare ye vidadhate te hi niścitaṁ tanmayatāṁ
tat-tad-bhāva-samucitāvirbhāvaṁ tad-eka-sphūrtiṁ ceti veti ca pāṭhaḥ
samānārthaḥ \| kintu, śrī-bhagavān khalu bhaktyāham ekayā grāhyaḥ
śraddhayātmā priyaḥ satām \[bhā.pu. 11.14.21\] iti śrī-bhagavad-vākyāt
\|

> yogibhir dṛśyate bhaktyā
>
> nābhaktyā dṛśyate kvacit \|
>
> draṣṭuṁ na śakyo roṣāc ca
>
> matsarād vā janārdanaḥ \|\| \[pa.pu. 6.238.83\] iti
> pādmottara-khaṇḍa-vacanāt \|[^6]

nāhaṁ prakāśaḥ sarvasya yoga-māyā-samāvṛtaḥ \[gītā 7.15\] iti
śrī-gītātaś ca yadyapi dveṣṭṛ-prabhṛtibhis tasya yāthārthyaṁ nānubhūyate
kintu anyathaiveti tathāpi tat-prabhāvāt paramparayāpy uttara-kāle
yāthārthyaṁ sphuratīti krodha-bhaye'py atra gaṇite, kim
utādhokṣaja-priyāḥ \[bhā.pu. 10.29.13\] ity anena kāmas tu
priyatvātiśayād utkarṣita iti vivecanīyam \|\|15\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145) :** tarhy etādṛśa-līlayā kathaṁ
nṝṇāṁ niḥśreyasaṁ bhavati ? ucyate \| etad-bodhanena bhavatīty
āha---**kāmam** iti \| atra tan-mayatā-śabdena tat-pracuratocyate \|
tatra kāma-snehādiṣu tad-anuraktātmateti paryavasānaṁ "strīmayo jālmaḥ"
itivat \| krodha-bhayaikyeṣu te prāyas tat-pralīnateti dugdha-mayaṁ
jalam itivat \| ekasyaiva śabdasya viśeṣaṇa-vaśād artha-bhedaś ca
yujyate, syāc caikasya brahma śabdavad \[ve.sū. 2.3.4\] iti nyāyena \|
"krodha-bhayayor" atra paṭhanam anyeṣu kaimutyāpādanāyaiva, na tu
tad-upadeśa-vivakṣayā \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tena tasmin ye kāmādikam api
kurvanti, te'pi tan-mayatāṁ yānti, kiṁ punaḥ premāṇam ity āha---kāmaṁ
krodham ity-ādi \| kāmaḥ kubjāyāḥ \| krodhaḥ śiśupālādeḥ \| bhayaṁ
kaṁsādeḥ \| snehaḥ pitroḥ \| aikyaṁ vraja-bālānām \| sauhṛdaṁ prema
gopāṅganānām \| tan-mayatām iti yathādhikāraṁ boddhavyam \| kvacit
tan-mātra-mūrtiḥ, kvacil layaś ca \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vraja-devīnāṁ
śrī-kṛṣṇa-prāptau sandihānān parati ima artham anyārthaṇ nidarśanena
dṛḍhīkurvan kṛṣṇa-priyāsu kaimutya-nyāyena sarvotkṛṣṭatvam āha---tatra
bhagavat-prāptau iha sādhakaṁ tāny uktāni tāvat tan-madhye dveṣasyāpi
hetutvaṁ tat-prāptau caidya-dṛṣṭāntatvena dṛṣṭārthakatvam uktam \| evam
anyeṣām api te tat-prāpti-sādhanatvaṁ vakṣan ādya-trikasyānūdyatvam
anta-trikasya vidheyatvam āha \| anūdya-vidheya-bhedena vibhinnānāṁ saha
prayoga-darśanāt \| kāmo'nūdyaḥ sneho vidheyaḥ \| kāmasyādhikaraṇena
sneha-viśeṣa-darśanāt \| evaṁ krodham anūdyam aikyaṁ vidheyaṁ
krodhādhikaraṇena saha aikyaṁ ced bhavati tadā krodha-nivṛtti-darśanāt
\| evaṁ bhayam anūdyaṁ sauhārdaṁ vidheyaṁ yad upādānaṁ bhayaṁ tena saha
sauhārdaṁ ced bhavati tadā bhaya-nivṛtti-darśanāt gṛhaṁ saṁmāṣṭītivat
sambhavaty \"eka-vākyatve vākya-bhedo hi dūṣaṇam\" iti nyāyāt \| kāmam
iti harau sva-mahimnā sarva-doṣa-haraṇa-śīle kāmādikaṁ vidadhataḥ
kurvantas tan-mayatāṁ te yānti, hīti niścitam eva tat \|
caidya-dṛṣṭāntena tatra kāmaṁ strī-bhāvenābhilāṣaṁ kurvanto
daṇḍakāraṇya-munayaḥ svābhīṣṭa-vraje janma śrī-kṛṣṇena saha ramaṇaṁ
prāpuḥ \| krodhaṁ vaira-bhāvena kurvantaḥ caidyādayaḥ svābhīṣṭaṁ punaḥ
pārṣadatvaṁ prāpuḥ \| bhayaṁ kurvantaḥ kaṁsādayaḥ kīṭa-bhṛṅgavad bhāvena
sārūpya-lakṣaṇaṁ mokṣaṁ prāpuḥ \| snehaṁ kurvanto yudhiṣṭhirādayo
dharmāṁśa-rūpāḥ nitya-sevyaṁ yathābhilaṣitaṁ kṛṣṇam eva prāpuḥ \| aikyaṁ
sambandhaṁ kurvanto yādavāḥ devāṁśa-rūpāḥ
svābhilaṣita-siddha-loka-vāsatvādikaṁ prāpuḥ \| sauhṛdaṁ prema-lakṣaṇāṁ
bhaktiṁ kurvanto ye vaiṣṇavās te svābhilaṣitam āśraya-rūpaṁ kṛṣṇam eva
prāpur iti sarvatrābhiṣajyate \| nityaṁ maraṇa-paryantaṁ nirantaraṁ
vyavadhāna-śūnyam ity arthaḥ \| yadyapi kāmādi-ṣaṭke kriyamāṇe
viṣaya-mahimnā saṁsāroparamo bhavaty eva parantu sādhana-bhedāt
sādhya-bhedaḥ \| etat-sādhana-kadambasya kadācit prāptatve tan-mayatvaṁ
na sidhyed iti, na venaḥ katamaḥ ity-ukteḥ \| tad uktaṁ
saptama-skandhe---

> kāmād dveṣād bhayāt snehād yathā bhaktyeśvare manaḥ \|
>
> āveśya tad-aghaṁ hitvā bahavas tad-gatiṁ gatāḥ \|\| \[bhā.pu. 7.1.29\]
> iti \|

nārada-vākya-prāmāṇyāt anye'py evaṁ kurvanto bhagavantam eva prāpnuvanti
bhāvo hi bhava-kāraṇam iti prasiddhyā bhāvasyaivānanyathāsiddham \| kiṁ
ca,

> gopyaḥ kāmād bhayāt kaṁso dveṣāc caidyādayo nṛpāḥ \|
>
> sambandhād vṛṣṇayaḥ snehād yūyaṁ bhaktyā vayaṁ vibho \|\| \[bhā.pu.
> 7.1.30\]

iti kāmādīnāṁ paṅktau sāmānyato yadyapi gaṇanoktā tathāpi punas
tatraivoktaṁ,

> yathā vairānubandhena martyas tan-mayatām iyāt \|
>
> na tathā bhakti-yogena iti me niścitā matiḥ \|\| \[bhā.pu. 7.1.26\]
> iti \|

vairānubandhasyotkarṣṇauktaḥ vairānubandhe vidheye
dveṣābhiniveśasyotkaṇṭhā-darśanād iti \| anyatra
kāmasyādhikaraṇe'bhiniveśasya bāhulya-darśanāt \| śāstrājñā-gaurave
bhakti-mārga-gaurave kāmader apakṛṣṭatvam evāyāti \| tathāpi na tathā
bhakti-yogeneti, abhiniveśāt kathane vairānubandhasyautkṛṣṭatvam uktam
\| tato'pi kāmānubandhe vidheye prākṛta-kārya-viṣayam abhiniveśādhikyaṁ
bhavaty eva atra tv alaukike kāmānubandhe vidheye
yogādināmalaukikābhiniveśāt \| rasa-mārga-vicāre kriyamāṇe
sādhana-ṣaṭka-madhye kāmasyaivotkarṣo viṣayotkarṣāt, anyathā
parama-tattva-vidoddhavena āsām aho caraṇa-rajaḥ prārthanā kathaṁ
kriyate ? kiṁ ca, etāḥ paraṁ tanu-bhṛto bhuvi gopa-vadhva ity abhidhānaṁ
na syāt \|

nanu kāmānubandhasya ced utkarṣas tarhi bhīṣmeṇa katham uktaṁ, prakṛtim
agan kila yasya gopa-vadhvaḥ \[bhā.pu. 1.9.40\] iti
kāmānubandhasyāpakṛṣṭatvaṁ satyaṁ, bhīṣmasya māhātmya-jñāna evādhikāraḥ
svarūpa-niṣṭhatvābhāvāt \| anyathā mādhurya-puñje
śirīṣa-puṣpādhika-saukumārye śrī-vigrahe śastraiḥ prahāro na
sambhāvyate, ato rasa-mārgādikārābhāvād evam uktam, ato na virodhaḥ \|

kiṁ ca, kāmādi-sthāyi-bhāveṣu vicāryamāṇeṣu
śrī-kṛṣṇākhya-vastu-saṁsparśāvyabhicāra-bhāve tasyā eva rater utkarṣaḥ
\| tad uktam---

> kāmaṁ śarīra-sambandha-viśeṣa-spṛhayālutā \|
>
> saṁnidhānāsaṁnidhāna-bhedena sambhavet dvidhā \|\|
>
> taj-janyāyāṁ drutau citte yā syāt śrī-kṛṣṇa-niṣṭhatā \|
>
> sambhoga-viprayogākhya-ratiḥ tāsāṁ kramād bhajet \|\|
>
> krodha īrṣyā-nimittaṁ hi cittābhijvalanaṁ bhavet \|
>
> taj-janyāyāṁ drutau sā tu dveṣa-śabdena kathyate \|\|
>
> bhayaṁ ceto-vyākulatvaṁ svopadravaka-darśanāt \|
>
> upadravaka-nāśārthaṁ tat-prīty-arthaṁ bata dvidhā \|\|
>
> tatrādyaṁ dveṣa eva syāt dvitīyaṁ rati-śabda-bhāk \| \[bhakti-rasāyana
> 2.3-7\]
>
> snehaḥ putrādi-viṣayaḥ pālya-pālaka-lakṣaṇaḥ \|
>
> sevya-sevaka-bhāvo'nyaḥ so'py uktas trividho budhaiḥ \|\|
>
> bhagavad-dāsya-sakhyābhyāṁ miśritaṁ cāparaṁ jaguḥ \|
>
> yā kṛṣṇākāritā citte taj-janya-druti-śālinī \|\|
>
> pālya-pālaka-bhāvena sā vatsala-ratir bhavet \|
>
> sevya-sevaka-bhāvena yā ratiḥ prītir īryate \|\| \[bhakti-rasāyana
> 2.9-11\]
>
> sambandhajā ratir yāti pūrvoktāṁ rasatāṁ dvayī \|\|
>
> ekā vatsala-bhaktyākhyā preyo bhaktis tathāparā \| \[bhakti-rasāyana
> 2.67\]
>
> tad-aikyaṁ prīti-sambhogāt dṛśyate bhoja-vṛṣṇiṣu \|\|

sauhṛdaṁ sauhārdaṁ tac ca bhaktir eva \| tad uktaṁ tṛtīye---

> mad-guṇa-śruti-mātreṇa mayi sarva-guhāśaye \|
>
> mano-gatir avicchinnā yathā gaṅgāmbhaso'mbudhau \|\|
>
> lakṣaṇaṁ bhakti-yogasya nirguṇasya hy udāhṛtam \| \[bhā.pu.
> 3.29.11-12\]

eṣu ṣaṭsu sādhaneṣu ālambanotkarṣāt kāma-jārater utkarṣaḥ \|
śrṅgāra-miśritā bhaktiḥ kāmajā ratir iṣyate \| yathā
vairānubandha-jaratau bhaya-janyāyāṁ ca ratau
vairānubandha-bhaya-tyāga-pūrvakaṁ bhagavat-prāptiḥ \| bhagavato
yādavatvānukaraṇe sambandhasya kāraṇatvaṁ tad-anukaraṇa-puraskṛte
sambandhety ukteḥ \| prākṛta-sambandha-tyāga-pūrvakam eva kāmavat
prāptiḥ \| pālya-pālakatva-puraskṛtaḥ snehaḥ pāṇḍaveṣu sa ca prākṛteṣu
bhāvaṁ tyājayitvālaukikena bhāvena bhagavat-prāpti-hetur jātaḥ bhakter
māhātmyaṁ nāradādiṣu ca dṛṣṭa-caram eveti dik \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt tvayā sāmānyatas
tāvad eṣa siddhānto'vadhāryatām ity āha---**kāmaṁ** gopī-janādayaḥ \|
**krodhaṁ** dveṣaṁ caidyādayaḥ \| **bhayaṁ** kaṁsādayaḥ \| **snehaṁ**
vātsalyaṁ nandādayaḥ \| **aikyam** ātmārāmāḥ \| **sauhṛdaṁ**
vṛṣṭi-pāṇḍavādayaḥ \| **nityaṁ vidadhataḥ** ity adhunāpi te te taṁ taṁ
bhāvaṁ kurvantas **tan-mayatāṁ** yāntīti tāsāṁ tāsāṁ līlānāṁ nityatvaṁ
jñāpayati tanmayatāṁ gopyādayas tad-āsaktatāṁ yathā strī-mayaḥ kāmuka
iti anye sāyujyam \|\|15\|\|

**\...**

\|\| 10.29.16 \|\|

na caivaṁ vismayaḥ kāryo bhavatā bhagavaty aje \|

yogeśvareśvare kṛṣṇe yata etad vimucyate \|\|

**śrīdhara-svāmī (bhāvārtha-dīpikā) :** na ca bhagavato'yam atibhāra ity
āha---na caivam iti \| yataḥ śrī-kṛṣṇād etat sthāvarādikam api vimucyate
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na tatredam āścaryam ity
āha---na ceti \| atibhāraḥ durghaṭaḥ \| evaṁ vismayaḥ guṇa-dhiyāṁ
guṇa-pravāhoparamaḥ katham ? ity evaṁ-rūpaḥ sandehaḥ \| bhavateti \|
garbhād ārabhya śrī-kṛṣṇa-bhaktena tvayā na kartavyo'nyena kriyatāṁ
nāmety āha---yataḥ śrī-kṛṣṇād etaj jagad vimuktaṁ bhavati, yasya
prasādāt paramārti-rūpād asmāt saṁsārān mucyate \| nāpareṇa iti śruteḥ
\| sthāvaraṁ vṛkṣādi \| ata evoktaṁ brahmaṇā[^7]---vṛndāvane kim api
gulma-latauṣadhīnām \[bhā.pu. 10.47.61\] ity-ādi \| ādinā
pāṣāṇādi-grahaḥ \| tat prasiddham ahalyopākhyāne rāmāyaṇe
avatāra-bhede'py avatāriṇo'bhedāt, ya eva rāmaś ca sa eva kṛṣṇaḥ iti
cirañjīva-bhaṭṭokteḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyatrāvatāre vismayaḥ
kartuḥ yujyate, naivātrety āha---na caivam iti \| kṛṣṇe yogeśvareśvare
evaṁ vismayo na ca kāryaḥ \| ca-kāraḥ punar-arthe \| punar na kārya ity
arthaḥ \| yato yaṁ vīkṣya etat taru-gulmādikam api vimucyate \| tasya
kiṁ brahmatayā jñānena ? ataḥ kṛṣṇe parama-kānta-buddhir yathā surasā
śreyaskarī ca bhavati, tathāsmin brahmadhīr iti atra vismayo na kārya
iti mahā-vākyārthaḥ \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam īdṛśo vismayaḥ
sandehaḥ āścarya-buddhir vā punar na kārya ity arthaḥ \| bhavateti
anyena kriyatāṁ nāma, bhavatā tu garbhād ārabhya tan-mahimābhijñena na
kathañcid api kadācid api kārya evety arthaḥ \| ata eva gauraveṇa
bhavateti, na ca tvayety uktam \| vismayākaraṇe hetuḥ---bhagavati
aśeṣaiśvarya-yukte \|

nanu tarhi kathaṁ devakī-garbhato janma ? tatrāha---aje jīvavan na
jāyate, kintu svecchayaiva bhakta-vātsalyādinā svayam āvirbhavatīty
arthaḥ \|

nanu tarhi devaky-ādīnāṁ putratayā kathaṁ pratītir astu ? tatrāha---yogo
durghaṭa-sughaṭanāyāṁ sāmarthya-viśeṣas tasyeśvarāḥ \|
śrī-śiva-sanakādayas teṣām apīśvare \| ataḥ svecchayā svayam
āvirbhāve'pi śakti-viśeṣeṇa śrī-devakyādi-putratāpi sambhaved ity
arthaḥ, acintyaiśvaryāt tasyāḥ \| ata eva yataḥ kṛṣṇe
narākṛti-para-brahmaṇi \|

yad vā, ata eva kṛṣṇe durvitarkyānanta-māhātmyāmṛta-sāgaratayā
suprasiddhe ity arthaḥ \| athavā, bhagavati parameśvare, ato'je jīvavat
prākṛta-janma-rahite, kṛpayā svayam evāvirbhāvāt \| ata eva yogeśvarāṇāṁ
bhakti-yoga-niṣṭhānāṁ śrī-nāradādīnām īśvare bhaktyā sevye
bhakti-viśeṣa-prakaṭanāt \| kiṁ vā, yogeśvarāṇāṁ mahāścarya-śaktimatām
īśvare nijāścaryāśeṣaiśvarya-prakaṭanāt \| tatrāpi kṛṣṇe śrī-gokulotsava
ity arthaḥ \| yataḥ kṛṣṇād etac carācarātmakaṁ sarvam eva jagad
aśeṣa-sādhana-rahitam api tad-icchā-mātreṇa
tadīya-yat-kiñcit-sambandhābhāsa-mātreṇāpi svayam eva viśeṣeṇa mucyate,
śrī-vaikuṇṭha-lokaṁ prāpnotīty arthaḥ \| etac ca
bhāvīndraprasthādi-taru-latādi śrī-vaikuṇṭha-prāpty-abhiprāyeṇa, tathā
ca prathama-skandhe śrī-kuntī-stutau---

> ime jana-padāḥ svṛddhāḥ supakvauṣadhi-vīrudhaḥ \|
>
> vanādri-nady-udanvanto hy edhante tava vīkṣitaiḥ \|\| \[bhā.pu.
> 1.8.40\] iti \|

ata svṛddhā iti punar edhante ity anena ca
śrī-vaikuṇṭha-prāpti-yogyataivābhipretā \| anyat tair vyākhyātam \|

yad vā, nanu bahula-yāga-yogādi-mahā-sādhanena duḥsādhyāpi tanmayatā
kathaṁ yathā-kathañcit kāmādi-sambandhena sidhyet ? tatrāha---na ceti \|
arthaḥ sa eva \| ato'syā rāsa-krīḍāyāḥ śravaṇādau mukty-ādi-parair api
kāma-krīḍā-mayatva-buddhyā nodāsitavyam \| kintu sarvair eva
nijeṣṭa-tad-atīta-siddhaye viśeṣato bhaktaiḥ parama-phalatveneyaṁ sadā
sevyaiveti prāg etat prakaraṇotthāpana-tātparyaṁ dṛḍhīkṛtam iti dik \|

athavā, śrī-vrajendra-vraja-gopītvena bhāgya-viśeṣāt tā api hata-vighnās
tenaiva dehena sadya eva śrī-kṛṣṇaṁ saṅgatās tadānīm eva rāsa-krīḍām
alabhanteti vyākhyeyam \| tathā hi---antar-gṛhe gatāḥ paśair baddhāḥ
paty-ādibhir gṛhāntaḥ-sthāpitāḥ, ata eva katham apy alabdha-vinirgamās
tad-bhāvanā-yuktās tasyāḥ śrī-kṛṣṇena saha rāsa-krīḍāyā bhāvanā-yuktās
tataś ca prakṣīṇa-bandhanā dhyānasya prabhāveṇaiva
suślathī-bhūta-bandhanāḥ satyo guṇa-mayaṁ paty-ādibhir bahudhā
baddhatvāt pāśa-mayaṁ pāśa-pracuraṁ dehaṁ dhyānenaiva jahuḥ \| nāhaṁ
kenāpi baddhāsmi, kintu muktaiveti pratyekaṁ bhāvitavatya ity arthaḥ \|
iti bhāvanā-tyāgenaiva deha-tyāga uktaḥ \| yathā śrī-brahmaṇaḥ
sṛṣṭy-ārambhe tat-tad-bhāvanā-tyāga eva tat-tad-deha-tyāgaḥ, tathā ca
tṛtīya-skandhe tataś ca dhyāna-prabhāveṇa sadya eva prakṣīṇa-bandhanaṁ
paty-ādibhiḥ kṛtaṁ pāśair niyantraṇam \|

kiṁ vā, dvāra-bandhādi-pratibandho yāsāṁ tathā-bhūtāḥ satyaḥ, viśeṣaṇe
tātparyam---dehasya pāśamayatāṁ jahur ity arthaḥ \| tataś ca
paramātmānam api taṁ śrī-nanda-kiśora-rūpam eva saṅgatāḥ \| tatra
hetuḥ---jāra-buddhyā viśiṣṭā iti \|

yad vā, paramātmānaṁ parama-priyam ity arthaḥ \| ayaṁ jāra-buddhau
hetuḥ, anyathā tādṛśa-priyatamatāsiddheḥ \| dhyāna-prabhāvam
āha---dhyānenaiva duḥsaho yaḥ preṣṭha-viraha-tīvra-tāpas tena dhutaṁ
nirastaṁ tucchīkṛtam aśubhaṁ jagatām aśeṣa-duḥkhasyādhikyāt \| anyat
samānam eva \|

tataś ca, yā mayā krīḍatā rātryāṁ \[bhā.pu. 10.47.37\] ity asyāyam
arthaḥ \| patyādibhir baddhatvād vraja āsthitā api paścān
mad-vīrya-cintayā anālabdha-rāsā nāprāpta-rāsā babhūvuḥ \| kintu āpū
rāsam eveti \|

śrī-parīkṣit-praśnasya cāyam arthaḥ---kānta-buddhyā dhyānena guṇeṣu
śrī-kṛṣṇasya kāruṇyādiṣu, na tu guṇātīta-rūpe dhīr yāsām iti dhyānasya
nyūnatā sūcitā, tathāpi patyādibhir bandhanārthaṁ prayuktāyāḥ
pāśa-paramparāyā uparamo nivṛttiḥ katham ? iti śrī-śukadevaś ca, yathā
kathañcid dhyānena saṁsāra-bandhād api vimuktiḥ syāt \|
śrī-kṛṣṇa-priyatamānāṁ tāsāṁ tad-dhyāna-viśeṣeṇa pāśa-bandhanān muktir
jāteti kiṁ vaktavyam iti kaimutika-nyāyenaiva \| dveṣādinā dhyānād apy
abhīṣṭa-siddhim āha---uktam ity-ādinā \| anyat susaṅgatam eva \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ceti anyena kriyatāṁ nāma
bhavatā garbhād ārabhya tan-mahimābhijñena na kārya evety arthaḥ \| ata
eva bhavateti gauraveṇoktaṁ, na tu tvayeti vismayākaraṇe hetu-viśeṣaḥ
bhagavati aśeṣaiśvarya-yukte \| nanu tarhi kathaṁ devakī-garbhato janma
? tatrāha---aje jīvavan na jāyate, kintu svecchayaiva
bhakta-vātsalyādinā svayam āvirbhavatīty arthaḥ \| bhagavattvād eva
yogeśvareśvare tatrāpi kṛṣṇe sarvataḥ paripūrṇāvirbhāva ity arthaḥ
\|\|16\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145)** : na ca śrī-gopikādīnāṁ ye
kāmādayo bhāvās tad-anusaraṇenānye kṛtārthā bhavantīti citram ity
āha---**na ceti** \| kiṁ vaktavyam ? ekeṣāṁ vimuktir jagato'pi
sambhavatīty āha---**yata** iti \| eke tu prakaṭa-līlāyām ārādhana-pākād
āgantukasya evaitāḥ, na tu nitya-siddhavat sac-cid-ānanda-dehaṁ prāptāḥ
\| tato na doṣa iti varṇayanti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ krodhāveśaṁ vihāya
śiṣya-vātsalyād upadiśati---na caivam ity-ādi \| punar evaṁ vismayo na
ca kāryaḥ \| naivaṁ kārya ity arthaḥ \| bhavatā
śrī-kṛṣṇa-prabhāva-jñānāṁ pautreṇa \| kutra ? kṛṣṇe, anyatra varaṁ
sandehaḥ kriyatām \| kīdṛśe ? aje sva-prakāśe, bhagavaty
acintya-paramaiśvarye, yogeśvarāṇām apīśvare kartum akartum
anyathā-kartuṁ samarthe \| etena tasmin brahma-jñānenāpi na kiñcid
bhavati \| kānta-jñānenāpi tad-aṅga-saṅga-maṅgalatvaṁ bhavatīty
anyathā-kartṛtve yogeśvareśvaratā, yata etat taru-gulmādikam api
vimucyata iti mukti-kartṛtve yogeśvareśvaratā, abhaktānāṁ
kṛtārthatā-karaṇe akartṛtve yogeśvareśvaratā \|\|16\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tathāpi vismita-mukhaṁ
rājānaṁ tam ālakṣya sopālambha-vacanena vismayam apākaroti---na caivam
iti \| ato\'sambhāvanā-viparīta-bhāvanāviṣṭā bhakty-abhāvād vismayaṁ
kurvantu nāma, bhavato\'nucitam etat \| śrī-kṛṣṇa-māhātmyasya bahuśaḥ
śruta-pūrvatvāt dṛṣṭa-caratvāc ca bhavatā kṛṣṇe evaṁ-vidho vismayo na
kāryaḥ \|

kīdṛśe bhagavati ? acintyaiśvarye svaiśvareṇa saṁsāra-hetunāpi
kāma-krodhādīn guṇa-pravāhoparama-hetūn vidhātuṁ samarthe \| tad uktaṁ
śrī-mukhena---

> na mayy āveśita-dhiyāṁ kāmaḥ kāmāya kalpate \|
>
> bharjitāḥ kvathitā dhānā prāyo bījāya neṣyate \|\| \[bhā.pu.
> 10.22.26\] iti \|

anubhavānanubhave yadi cet tvayā vismayaḥ kriyate, tadā hy anyo\'pi
kariṣyati anubhavānanubhavād eveti \|

punaḥ kīdṛśe ? aje \| yadi śukra-śoṇita-sambandhena prākṛta-jīvavat
śrī-kṛṣṇasyāpi janma bhavet, tadā vipratipatti-pūrvaka-praśnaḥ syāt \|
tat tu nāstīty āha---yato aje prākṛta-janma-rahite devakyāṁ
vatsala-rasālambana-bhūtāyāṁ nitya-mātṛtvena siddhāyāṁ janma svīkriyata
eva \| svecchayā bhakta-vātsalyenāvirbhavati \| yaśodā-nandaneti
devakī-nandaneti svarūpam ajatvaṁ dharmaḥ \| bahisthāpyataḥ
praveśa-ghaṭanārtham uktam \| yathā bahir ānanda-pūrṇatvena sthitiḥ,
tathānanda-rūpe devakī-garbhe praveśo\'bhilāṣiṇeti \| ato\'je vismayo na
kāryam \|

nanu, devakī-nandane prasiddhe\'jatvaṁ katham ? iti cet,
tatrāha---yogeśvareśvare iti \| yogas tu aghaṭita-ghaṭanā-sāmarthyam \|
tena yoga-balena bhogārtham anekāni śarīrāṇi kṛtvā
bhagavat-prasāda-labdha-sāmarthyāḥ santo yoginaḥ kāya-vyūhena bhogaṁ
bhuktvā svābhilāṣitāṁ gatim āpnuvanti \| teṣāṁ yogas tv āgantuko
dharmaḥ, bhagavaty anāgantuka ity etāvān eva viśeṣaḥ \| bhagavāṁs tu
tad-dharma-viśiṣṭo\'pi, anyeṣāṁ yoga-phala-dātā yogam āpadyatas
tad-dehānām alaukikatvaṁ sampādanena nitya-maṇḍala-praveśe vismayo na
kārya iti \|

punaḥ kīdṛśe ? kṛṣṇe \| kṛṣir bhū-vācaka- ity ādy-arthas tu yaugikaḥ,
rūḍhas tu yaśodā-stanandhaye \| rūḍhir yogam apaharatīti nyāyāt \|
yaśodā-sambandhenaiva vrajaukasas tu snehādhikyaṁ sūcitam \| sarve
sarveṣu sva-sambandhiṣu snigdho bhavantīti prasiddhiḥ \| iyaṁ līlā
nirdoṣa-pūrṇa-guṇa-vigrahe kṛtā \| etad-anubhavāyogyeṣu vismaye
vidyamāne\'pi bhavatā vismayo na kārya iti \|

etat sambandha-vaibhavam āha---yataḥ śrī-kṛṣṇād dhetoḥ etat
sthāvarādikam api vimucyate \| ayaṁ bhāvaḥ---ko\'nurājan nidriyavān iti
\| indiryavat tenādhikāre sati, yan na bhajana-kriyā dṛśyate, tayā ced
anartha-nivṛttir iti siddhāntasya na kācid vipratipattiḥ dṛśyate \|
dṛṣṭārthakatvena tadā vismayo na kāryaḥ \| yamalārjunādau
śrī-kṛṣṇa-sambandhasyānanyathā-siddhatvena dṛṣṭa-caratvāt \|
śrī-mukhenāpy uktam---aho amī deva-varāmarārcitaṁ \[bhā.pu. 10.15.5\]
iti bahuśaḥ śrutatvāc ca \| śrī-śukaḥ svānubhūtaṁ kathayitvā rājānam
apahata-vismayaṁ kṛtavān iti \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ceti \| anyena
**vismayaḥ** kriyatāṁ nāma, atrārthe **bhavatā** tu garbhād ārabhya tan
mahimābhijñena **na kāryaḥ** gocārakatve'pi bhagavati devakī-putrate'py
aje gopa-strī-lāmpaṭye'pi yogeśvarāṇām apīśvare kṛṣṇe śarvāvatāriṇi ya
etat sthāvarādikam api **vimucyate** iti [śrī-svāmi-caraṇāḥ]{.mark} \|
yad vā, tal-līlā-parikarād bhinnam api jagad adhunāpi
tat-tat-kāma-snehādi-bhāvam anusmṛtya vimucyate guṇa-pravāhān muktaṁ
bhavati \|\|16\|\|

**\...**

\|\| 10.29.17 \|\|

tā dṛṣṭvāntikam āyātā bhagavān vraja-yoṣitaḥ \|

avadad vadatāṁ śreṣṭho vācaḥ peśair vimohayan \|\|

**śrīdhara-svāmī (bhāvārtha-dīpikā) :** prastutam[^8] āha---tā dṛṣṭveti
\| vācaḥ-peśair vāg-vilāsaiḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakṛtam
anusarati---prastutam iti \| vadatāṁ śreṣṭhaḥ
caturmukha-śatamukha-sahasramukha-vyāsādi-śreṣṭhaḥ \| tāḥ gopyaḥ \|
peśo'ṅge dīptau helāyāṁ cūrṇane puṁsi iti mādhavaḥ \|
upekṣā-prārthanā-bodhaka-dvy-arthaka-vākyair vimohayann avadat \|
tatropekṣā-dyotakair viśeṣeṇa mohayan āmugdhā iva kurvan \|
prārthanā-gamakais tu viśeṣeṇa snehavatīḥ kurvann iti viśeṣaḥ \| avāca
iti chede lajjayā kim apy avadantīr iti peśaiḥ saundaryair ity arthaḥ
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tā veṇu-gītākṛṣṭāḥ
parama-vihvalā vrajasya yoṣitaḥ sarva eva nava-taruṇīḥ \| yad vā, vraja
eva sthātuṁ yogyāḥ, na hi bahirvanāntar āgantum ity arthaḥ \| tathāpi
nijāntikam evāyātāḥ prāptaḥ, na tu lajjādinā dūrataḥ sthitāḥ \| dṛṣṭvā
avadat \| svāgatam \[bhā.pu. 10.29.18\] ity-ādinā vakṣyamāṇam \|
kim-artham ? vācaḥ-peśair vāg-vilāsair viśeṣeṇa mohayan cittaṁ haran,
sva-viṣayakaṁ kāmaṁ nitarāṁ vardhayitum ity arthaḥ \| tac cāgre vyaktaṁ
bhāvi \|

nanu, vāg-vilāsa-mātreṇa kathaṁ vimohanaṁ syāt ? tatrāha vadatāṁ
śrī-caturmukha-sahasramukhādīnāṁ vāgmināṁ śrī-vyāsādīnāṁ vā kavīnāṁ
madhye śreṣṭhaḥ \| kutaḥ ? bhagavān sākṣāt sarvaiśvarya-yuktaḥ \| yad
vā, vacaḥ peśair bhaṅgī-viśeṣaiḥ \| ekaiva vāk samupekṣā-mayī sat
prārthanā-mayī ceti mitho virodhy ubhaya-koṭi-sparśād eva
kaitava-paripāṭī-pāṭavair ity arthaḥ \|
sākṣād-dharmādi-bodhana-paratve'pi nijātyanta-riraṁsā-tātparyeṇa
sva-viṣayaka-bhāva-viśeṣa-dṛḍhī-karaṇāt \| tatra hetuḥ---vadatāṁ śreṣṭha
iti \|

yad vā, rantuṁ manaś cakre \[bhā.pu. 10.29.1\] iti, jagau kalaṁ
vāma-dṛśāṁ manoharam \[bhā.pu. 10.29.3\] ity-ādinā tasya tābhiḥ saha
riraṁsā vyaktaiva \| evaṁ manasy anyad vacasy anyad eva
dharmādi-para-vāg-vilāsaiś ca vacasy anyad evety evam avahitthayā tā
vimohayan, vākyārtha-nirdhāraṇāśakteḥ \| vastutas tu
vācaḥ-peśaiḥsaundaryair ity ukti-paripāṭī-mātram eva tat, na tu tādṛśo
bhāva iti bodhayaty eva \|

yad vā, sarvatrāntarbhūto'pi śabdārtho draṣṭavyaḥ \| tathā hi,
vraja-yoṣitaḥ sahaja-nija-prema-parā api, tatrāpi tās tathā-bhūtā api,
tatrāpi tadānīṁ tatra nijāntikam āyātā api, sākṣād dṛṣṭvāpi svayaṁ ca
bhagavān sarvajñatvena tāsāṁ bhāvabhijño'pi, vācaḥ-peśaiḥ kapaṭa-vākyair
vimohayan parama-vaikalyaṁ prāpayann avadat \| kim-artham ? vadatāṁ
narmokti-caturāṇāṁ madhye śreṣṭhaḥ, narma-viśeṣārtham ity arthaḥ \|

yad vā, vācaḥ-peśais tāsāṁ vāg-vilāsair hetubhis tac-chravaṇārtham ity
arthaḥ \| yad vā, peśair nija-saundaryair vimohayann avadat \| kutaḥ ?
akāra-praśleṣeṇa avāco lajjayā kim apy avadantīr ity arthaḥ \| atas
tāsāṁ pratyukti-śravaṇānandāyety arthaḥ \| kutaḥ ? vadatāṁ śreṣṭhaḥ,
ukti-bhaṅgī-kuśalānāṁ svata eva parokti-cāturī-śravaṇa-rasikatvād ity
arthaḥ \| anyat samānam \| evaṁ sarvathā vastuto mitho
bhāva-vivṛddhy-artham eva jñeyam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ
parama-rasamaya-rāsa-līlā-prasaṅge'sminn antarāyānaucitye'pi sarveṣām
eka-cittatā-sampādanārtham evedṛśaḥ praśno bhavatā kṛtaḥ \| mayāpi
bhavad-anurodhenaiva siddhānta-prakriyeyaṁ vyañjiteti vyañjayan punar
aprārthito'pi svayam utkaṇṭhayā sahasā prastutam evāha---tā
veṇu-gītākṛṣṭāḥ parama-vihvalāḥ, tad eva darśayati vrajasya yoṣitaḥ
vraja eva sthātuṁ yogyāḥ nahi bahirvanam āgantum ity arthaḥ \| tatrāpi
nijāntikam evāyātāḥ prāptaḥ, na tu lajjādinā dūrataḥ sthitvā, dṛṣṭvā
avadan vācaḥ peśair vāg-vilāsaiḥ \| te ca dvividhāḥ śābdikā ārthikāś ca
\| pūrve tu
sulalita-varṇa-vinyāsa-sugama-subhaga-samuccāraṇa-smita-valita-śrī-mukha-locana-cillī-cālana-viśeṣādayaḥ
\| uttare rasa-bhāvālaṅkāra-vastu-rūpāḥ \| ete'pi caturvidhā
upekṣā-bhaṅgi-mayāḥ prārthanā-bhaṅgi-mayāḥ
tad-yugalārtha-sandhāpana-mayāḥ vāstavārtha-mayāś ca \|

tathā ca sati vimohayann iti hṛta-cittāḥ hṛta-vivekāś ca kurvann ity
artho yathāyatham ūhyaḥ \| tatra pūrvatvaṁ
śābdika-prārthanā-maya-vāstavārthamayeṣu uttarottaratvaṁ cānyayoḥ \|
tatra ca śābdikāḥ svabhāvena viśeṣatas tu bhāvena ārthikeṣu upekṣā-mayāḥ
svasminn utkaṇṭhā-vardhanārtham eva, na tūpekṣārthaṁ kṛtāḥ \| rantuṁ
manaś cakre \[bhā.pu. 10.29.1\], jagau kalaṁ vāma-dṛśāṁ manoharam
\[bhā.pu. 10.29.3\] ity uktatvāt \| ata evaitat pakṣe vāk-peśa-mātrato,
na tu tātparyata ity arthaḥ \|

evaṁ manasy anyad vacasy anyat ity avahitthayā tāsām utkaṇṭhayā
viṣaṇṇatā-sampādanaṁ, tena ca viveka-haraṇam iti \| tatrāpi
prārthanā-mayā nijautsukya-mātra-hetukāḥ \| tad-yugalārtha-sandhāpanaṁ
tu narma-kautukartham iti \|

tathā vacane yogyatāṁ kaimutyenāha---vadatāṁ śreṣṭhaḥ
nikhila-vāg-vaidagdhī-vidāṁ variṣṭhaḥ, yato bhagavān
svābhāvika-tādṛśa-jñānādibhiḥ sarvātiśāyī \|

yad vā, sarvatrāntarbhūto'pi śabdo draṣṭavyaḥ \| tathā hi vraja-yoṣitaḥ
sahaja-nija-prema-paratvena prasiddhā api, tatrāpi tās tādṛśaṁ
prema-vikāraṁ prāptā api, tatrāpi tadānīṁ nijāntikam āyātā api, sākṣād
dṛṣṭvāpi svayaṁ ca bhagavān sarvajñatvena tāsāṁ bhāvabhijño'pi vācaḥ
peśaiḥ kapaṭa-vākyair vimohayan parama-vaikalyaṁ prāpayann avadat \|
kim-artham ? vadatāṁ narmokti-caturāṇāṁ madhye śreṣṭhaḥ,
narma-viśeṣārtham ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha prakṛtam āha---tā
dṛṣṭvety ādi \| bhagavān avadat \| vadatāṁ vāgmināṁ śreṣṭhaḥ \| kim
kurvan ? vācaḥ-peśair vācām avayair vimohayan, avayavā
nānā-prakāra-bhāvāḥ \| piśa avayave ity asmāt \| te ca
svīkāra-tāṭasthya-parihārādibhir bhedaiḥ \| niṣedhe vidhiḥ \| vidhau
niṣedha ity-ādi-viparīta-lakṣaṇārthaḥ \|\|17\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ prāsāṅgikaṁ parisamāpya
prastutam āha---tā iti \| yā veṇu-nāda-mādhuryeṇa tan-nāmnā āhūtāḥ,
duhantya ity-ādi gṛha-karma hitvā, śuśrūṣantyaḥ iti dharmaṁ hitvā,
añjantya iti daihika-saṁskāraṁ hitvā, kevalaṁ premṇaiva saṅgatā
vraja-yoṣita ity anena pañca-vidhānām āgamanam uktaṁ
cāturī-viśeṣānabhijñā antikaṁ samīpam āgatāḥ, cāturī-viśeṣe\'vahitthayā
dūrataḥ sthitir bhavet, tat tu nāstīti sa-sambhramāgamanena jāyate \|

kiṁ ca, mohitāsu cāturī-viśeṣo nādeti \| tā dṛṣṭvā avadat \| kim avadat
? ity apekṣāyāṁ manaś cakra ity atra mānasa-līlāyāṁ yac cintitaṁ pūrvaṁ
tad adhunā provāca \| kiṁ kurvan ? vācaḥ peśair vimohayan \|
vāg-vilāsaiḥ viśeṣeṇa mohaṁ prāpayan pūrvaṁ veṇu-nādena mohitāḥ, idānīṁ
bhāva-parikṣārthaṁ sthūṇa-nikhanana-nyāyena tam eva bhāvaṁ dṛḍhīkariṣyan
tāvad-vacanenaiva svāntikam eva vipralambham utpādya,
madhura-rasa-paripāṭī śikṣayituṁ rukṣa-mudrayā svāgatam ity ādy uvāca \|

nanu, veṇu-nādenāsmān āhūyādhunā bhāva-parīkṣārtham eva yathārthena
vacanena nivartayatīti tāsāṁ manasi kathaṁ na bhavet ? tatrāha---vadatāṁ
vāgmināṁ śeṣādīnāṁ madhye śreṣṭhaḥ \| tatra hetu-garbhaṁ viśeṣaṇam
āha---bhagavān \| vacanena vipralambham utpādya rasaiśvaryeṇa
paripoṣayitum anekāsu ekenaiva vigraheṇa sva-vilāsaṁ sañcārayituṁ
samarthaḥ \|

yad vā, vācaḥ peśaiḥ bahir dharma-bodhakaiḥ bhaya-pradarśanena
nivartana-paraiḥ riraṁsā-pracchādakair antas
tad-uddīpana-vibhāva-pradarśakaiḥ mama dharmādy-upekṣā-pūrvakaṁ
rasādhikaraṇa-poṣakaiḥ kapaṭa-pāṭava-digdhair ity arthaḥ \| manasy anyad
vacasy anyad iti vimohanābhiprāyaḥ grahaṇa-śaktyā prāpayan \|

yad vā, peśaiḥ nijāṅga-sauṣṭhavair vimohayan iti kartavyatā-śūnyā
kurvan, ata eva tad-vapuṣas tejaḥ-puñjena pratāḍitākṣitvāt yugapat
samagra-mukha-śobhā-grahaṇāśaktyā prathamaṁ
caraṇāravindārpita-locanatvād vāca adho-vadanāḥ \|

yad vā, mukhe rukṣa-mudrām ākalayya tāvat kim api vaktum apārayantīḥ \|
yad vā, anyāveśenāgamana-vaśāt śvāsādhikyena vācaḥ
namanādi-tādṛg-vyavahāram api kartum aśaknuvantīḥ \| yad vā, dṛṣṭiṁ
paricitya kiṁ vadiṣyatīti avāco maunam avalambamānāḥ praty avadat
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāsāṅgikaṁ virodhaṁ
samādhāya-prastutam āha---**tā** veṇunādākṛṣṭā **vadatāṁ**
kāla-deśa-pātraucityena vacana-cāturyavatāṁ madhye **śreṣṭhaḥ** \|
**peśair** avayavaiḥ piśa avayave ghañ-antaḥ prayogaḥ \| vāco'vayavā
vācya-lakṣya-vyaṅgya-bodhakā ye rūkṣāḥ snigdhāś ca aṁśās tair
**vimohayan** veṇu-nādena mohitā api tā viśeṣeṇa mohayitum atra tāḥ
prati rūkṣoktyaiva bhagavatas trayo manorathāḥ setsyanti prīti-viṣayasya
kāntasya mamaudāsīnye dṛṣṭe'py āsāṁ prīti-leśo'pi na hrasatīti prītiḥ
śuddhatāṁ loke darśayiṣyāmīti \| tathā samprayoge vaiparītyam
ivādya-nāyikā-dharmam avahitthā-mayaṁ vāmyam ahaṁ grahīṣyāmi \|
nāyaka-dharmautsukya-prakaṭana-mayaṁ dākṣiṇyam etā grāhayiṣyāmīti \|
milane'pi vaiparītyaṁ racayiṣyāmīti \| tathā parama-lajjāvatīnāṁ
yuvatīnāṁ svābhāvikyā avahitthayā saṅgopitāny apy āntaraṇāni vacanāni
prakṛti-viparyāsa-prāpaṇayā śroṣyāmīti \| yadyapi kāminīnāṁ
kucādy-avayava-vṛndaṁ vastrāvṛtatvena gūḍham eva camatkāra-kārakam iva
tāsām antarīṇam autsukyam api bahir vāmyenāvṛtam eva camatkāra-kārakaṁ
rasajñā manyante, na tūdghāṭitaṁ tad api kadācit kaścin nāyakaḥ
sambhogyāyā nāyikāyā anāvṛtāny evāṅgāni yathā didṛkṣate, tathaiva
vāmyānāvṛtam āntarīṇam autsukya-vacanaṁ ca śuśrūṣate, kintu
puruṣāntarasya sva-vayasyāder api sannidhau na didṛkṣate, nāpi
śuśrūṣate, tathaiva kṛṣṇo'dṛṣṭa-carān āvṛta-gopī-sarvāṅgaḥ samprati
tāsāṁ vāmyānāvṛtam āntarīṇaṁ vacana-vṛndaṁ śuśrūṣate iti \| ata eva
priya-narma-sakham api sva-saṅginaṁ tadānīṁ na cakāreti jñeyam
\|\|17\|\|

**\...**

\|\| 10.29.18 \|\|

śrī-bhagavān uvāca---

svāgataṁ vo mahā-bhāgāḥ priyaṁ kiṁ karavāṇi vaḥ \|

vrajasyānāmayaṁ kaccid brūtāgamana-kāraṇam \|\|

**śrīdhara-svāmī (bhāvārtha-dīpikā) :** sarvāḥ sa-saṁbhramam āgatā
vilokya sa-bhayam ivāha---**vrajasya** iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bho **mahābhāgāḥ** ! vo
yuṣmākaṁ vane **su**ṣṭhu **āgamanaṁ** jātaṁ kim ? api tu na, ato
**vaḥpriyaṁ kiṁ karavāṇi** ? na mayā kim api kartuṁ śakyam \| *sarvā*
gopyaḥ *sa-sambhramaṁ* sa-sādhvasaṁ yathā *sa-bhayaṁ* pratyucyate
tathāha---**vrajasya** iti \| **vrajasya** kiṁ svit **anāmayaṁ**
kleśo'bhāvo'sti ? evaṁ sambhrameṇa **āgamane kāraṇaṁ brūta** ity
apekṣāyām \|

prārthanāyāṁ tu mama **mahad-bhāga**-rūpā madīya-bhāgya-rūpā vā mahaty
ābhā kāntir yasyāḥ, sā mahābhā rādhā, tāṁ gacchanti sakhī-bhāveneti
tathā \| yad vā, mahyate pūjyate mayeti **mahā** rādhā, tasyā **bhā**
dīptir āgatā yāsu, tāḥ \| **vaḥ** **su**ndaram **āgamanaṁ** jātam \|
vraja-gata-paty-ādi-bhītim ālakṣyāha---**vrajasya** vraja-sambandhinīnāṁ
vaḥ, **anāmayam** abhayam \| te śrāntā māyā-mohitāḥ suptāḥ
**svāgamana-kāraṇam** āśaṅkitaṁ **brūta** \| yad vā, **āgamanasya**
**kaṁ** sukhaṁ tad eva **araṇaṁ** yasya taṁ māṁ kiñcit sambhāṣaṇaṁ
kuruteti gūḍho'rthaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tatrādau svīkāram
āha---**svāgatam** iti sukhenāgatam atyanumodanena svīkāraḥ \| he
**mahābhāgāḥ** ! **vo** yuṣmākaṁ **priyaṁ kiṁ karavāṇi** ? bhavatīnām
anurāgocitaṁ mayā kiṁ kartavyam ? tad aham ṛṇīva iti ca svīkāra eva \|
tāṭasthyam āha---**vrajasya** ity-ādi **āgamana-kāraṇaṁ brūta**
\|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prathamam
avahitthayaudāsyam avalambamānaḥ sādaram āha---**svāgatam** iti \|
**vo** yuṣmākaṁ śobhanam āgamanaṁ vṛttam ity arthaḥ \| yad vā, yuṣmābhiḥ
suṣṭhu āgataṁ kim ? **mahān bhāgo** bhāgyaṁ pātivratyādi-lakṣaṇaṁ yāsāṁ,
tāsāṁ sambodhanam \| ato **vo** yuṣmākaṁ **kiṁ priyaṁ karavāṇi** ? api
tu na kiñcit kartuṁ śaknomi ity arthaḥ \| yad vā, **kiṁ karavāṇi,** tad
ājñāpayantu ity arthaḥ \| mahā-bhāgānāṁ priyācaraṇena mamāpi
dharma-viśeṣo bhāvīti bhāvāḥ \|

etat sarvaṁ svata evaudāsīnyaṁ gamayaty eva, loke prāyo
gauraveṇaivaitādṛśa-praśna-pravṛtteḥ \| ata eva pūrvaṁ yajñapatnīḥ praty
apy evam evoktam \| kevalaṁ tāsu tatra brāhmaṇītvena paramādarād āsyatām
\[10.23.25\][^9] iti, āsu tu vrajāṅganātvena prakṛtyaiva priyatvāt,
**priyaṁ vaḥ** iti viśeṣaḥ \| yad vā, **vaḥ kiṁ priyaṁ karavāṇi** iti
sākṣān mukhoktyā tābhyo'py āsu paramaudāsīnyam eva sūcyate \|

vastutas tu etāsāṁ tādṛśāgamanaṁ dṛṣṭvā
parama-prītyaivāha---**svāgatam** ity-ādi \| **mahā-bhāgā** iti
rāsa-krīḍayā mahā-lakṣmīto'tisaubhāgya-viśeṣābhiprāyeṇa \| kiṁ vā,
sarva-parityāgena tad-ekāpekṣayā tāsām āgamanāt svasya ca
tādṛśatvābhāvena svasmād api mahattva-vivakṣayoktam \| atas tāsāṁ
prema-para-vaśaḥ sann āha---**priyam** iti \| tac ca
priya-jana-vaśīkaraṇa-caturasya vidagdha-śiro-mukuṭa-maṇeḥ svābhāvikam
eveti dik \| ata eva yajñapatnīṣūkter āsu viśeṣaḥ \| **priyaṁ va** iti
yukta eveti \|

atraikaikaiva-vāk samupekṣā-mayī samprārthanā-mayī cety uktaṁ, tatra
samupekṣāmayītvaṁ prapañcitaṁ, samprārthanāmayītvaṁ śleṣa-rūpeṇa
kathyate \| tathā hi---he **mahābhāgāḥ** ! mahān bhāgo bhāgyaṁ yāsāṁ
**vo** yuṣmākaṁ **svāgatam** \| yato mahābhāgāḥ \| īdṛśī jyotsnī
tatrāpīdṛśaṁ vanaṁ tatrāpīdṛśo'nuvartī jano'yam anukūlaḥ \| tatrāpīdṛśaṁ
vo nava-yauvanādi iti mahad bhāgyam eva \| ato yuṣmākaṁ kiñcit **priyaṁ
karavāṇi** \| yad vā, **va** ity asya antya-padenānvayaḥ, nijeṣṭaṁ kiṁ
karavāṇi, kim api sādhayiṣyāmīti \|

yadyapy artha-śleṣoktau samyag akṣarārthe saṅgatir nāpekṣyate, tathāpi
viduṣāṁ satāṁ prītaye kathañcid yatemahi \| evam ādau sadācāra-rītyā
samāgata-janeṣu vaktuṁ yogyam uktvā sarvā eva yugapat sa-sambhramam
āgatā vīkṣya svayam api kaitavena sabhaya-sambhramam eva
pṛcchati---**vrajasya** iti \| **anāmayaṁ** maṅgalam \| **kaccit**
praśne \|

nanu---caturasiṁha ! tathā sati gopādayo'py āgatāḥ syur iti cet ? satyam
\| tarhi aṅganā-viṣayakaḥ keṣām api daityādīnām upadravo nūnaṁ bhaved
iti dhūrtatayā āśaṅkyeva sāṭopam āha---**brūta** iti\| **nijāgamanasya
kāraṇaṁ** hetuṁ prayojanaṁ vā \|

athavā, tad-ukty-abhiprāyānirdhāreṇa lajjayā vānuttarās tā vīkṣya
śoka-vegenāmaṅgalasyāśrāvyatvena vā kiñcid avadantīr matveva kiñcid
anyad eva cotthāpayan sa-vaiyagryam iva pṛcchati---**vrajasya** iti \|
evaṁ sarvam agre'py āśaṅkādikaṁ kaitavenaiveti jñeyaṁ, tathāpy avadantīḥ
prasanna-mukhīś cālokyāśvastatām abhinayan salajjam ivāha---**brūta**
iti \| śakra-kṛta-durvṛṣṭy-ādineva mat-pārśve'tra rātrau prāyaḥ sarvāsām
īdṛś**āgamana-kāraṇaṁ** mad-durvitarkyatvād yūyam eva svayaṁ **brūta**
ity arthaḥ \|

vastutaś ceyaṁ narma-bhaṅgir eva \| śleṣārthaś cāyaṁ---kiṁ ca, yuṣmākam
āgamanenaiva vrajasya maṅgalaṁ vyaktam \| ata **āgamanakaṁ** yuṣmākam
āgamana-sukham ad eva **araṇaṁ** śaraṇaṁ yasya taṁ māṁ kiñcit kiṁ
**brūta** \| mayā sahālāpaṁ kiṁ kariṣyatha ? ity arthaḥ \| yad vā,
avyayānām anekārthatvāt **kaccit** kiñcid **brūta** ity arthaḥ
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prathamam avahitthayaudāsyam
avalambamānaḥ sādaram āha---**svāgatam** iti \| **vo** yuṣmākaṁ,
śobhanam āgataṁ vṛttam ity arthaḥ \| yad vā, **vo** yuṣmābhiḥ suṣṭhu
āgataṁ **kaccid** iti praśne \| **mahān bhāgo** bhāgyaṁ
pātivratyādi-lakṣaṇaṁ yāsāṁ tāsāṁ sambodhanam \| ato **vo** yuṣmākaṁ
**kiṁ priyaṁ karavāṇi,** api tu na kiñcit kartuṁ śaknomi ity arthaḥ \|
yad vā, **kiṁ karavāṇi** tad ājñāpayantv ity arthaḥ \| mahā-bhāgānāṁ
priyācaraṇena mamāpi dharma-viśeṣo bhāvīti bhāvaḥ \|

pūrvaṁ yajñapatnīḥ praty apy evam evoktaṁ, kintu tatra āsyatām
\[10.23.25\] iti gauravaṁ vidhāya kiṁ kartuṁ śaknomi, api tu na kim
apīti kevalam audāsyam \| atra tu **priyaṁ kim** iti śleṣeṇa
sākāṅkṣatvam apīti viśeṣaḥ \| vastutas tu etāsāṁ tādṛśāgamanaṁ dṛṣṭvā
parama-prītyaivāha---**svāgatam** ity-ādi \| **mahā-bhāgā** iti
sarva-parityāgena tad-ekāpekṣayā tāsām āgamanāt svasya ca
nānā-priya-janāpekṣayā tādṛśatvābhāva-mananena svasmād api
prema-mahattva-vivakṣayoktam \| **bhāgo**'tra bhajanam \|

atas tāsāṁ prema-para-vaśaḥ sann āha---**priyam** iti \| tac ca
priya-jana-vaśīkaraṇa-caturasya vidagdha-śiromaṇeḥ svābhāvikam eveti dik
\| tad ittham eva paratra ca vastuta ity-ādikam iti-śabda-paryanto
vāstavo'rtho jñeyaḥ \|

tad-anantaraṁ tu narmādi-mayo jñeyaḥ \| tathā hi, svāgatam ity-ādinā
narmaṇā sad-ācāram ivāśritya samāgata-janeṣu vaktuṁ yogyam uktvā sarvā
eva yugapat sa-sambhramam āgatā vīkṣya svayam api kaitavena
sa-bhaya-sambhramam iva pṛcchati---**vrajasyeti** \| **anāmayaṁ**
maṅgalaṁ kaccit \|

nanu, catura-siṁha ! tathā sati gopādayo'py āgatāḥ syur iti cet ? satyam
\| tarhi aṅganā-viṣayakaḥ keṣām apy upadravo nūnaṁ bhaved iti dhūrtatayā
āśaṅkyeva sāṭopam āha---**brūteti**\| **nijāgamanasya kāraṇaṁ** hetuṁ
prayojanaṁ vā \|

athavā, tad-ukty-abhiprāyānirdhāraṇena lajjayā cānuttarās tā vīkṣya,
manye śoka-vegenāmaṅgalasyāśrāvyatvena vā kiñcit na vadatheti vyañjayan
kiñcid anyad eva cotthāpayan sa-vaiyāgryam iva pṛcchati---vrajasyeti \|
evaṁ sarvam agre'py āśaṅkādikaṁ kaitavenaiveti jñeyaṁ \| tathāpy
avadantīḥ prasanna-mukhīś cālokyāsvastatām abhinayan salajjam
ivāha---brūteti \| bhavatu mad-durvitarkatvaṁ, yūyam eva svayaṁ brūtety
arthaḥ \|

atraikaikaiva vāk samupekṣā-mayī samprārthanā-mayī cety uktam \|
tatrāsyāḥ samupekṣāmayītvaṁ prapañcitaṁ, samprārthanāmayītvaṁ kathyate\|
idam eva śleṣārthatayāgre'pi pratiślokaṁ lekhyam \| tathā hi---he
**mahā-bhāgāḥ** ! mahān bhāgo bhāgyaṁ yāsām īdṛśī jyotsnī, tatrāpīdṛśaṁ
vanaṁ, tatrāpīdṛśaṁ vo nava-yauvanādi, tatrāpīdṛśo'nuvartī jano'yam
anukūlaḥ iti mahad eva bhāgyam iti \| tatreṣṭa-praśna-rūpaṁ
prārthanā-sopānam āha---**kaccit vo** yuṣmākaṁ **svāgataṁ** ? prārthanām
āha---**vo** yuṣmākaṁ **kiṁ priyaṁ karavāṇi** \| ato bhavatīnāṁ yat
hṛd-gataṁ kim api priyam asti, tad eva mama prārthanīyam ity arthaḥ \|
tatra niruttarā vīkṣya punaḥ prārthanārthaṁ sopānāntaram
āha---**vrajasyeti** \| prārthanām āha---**brūteti** \| mā lajjateti
bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** ukti-pratyuktimad-vākyaṁ
saṁlāpa iti kīrtyate \[u.nī. 11.85\] \| sa yathā---**svāgataṁ vo
mahābhāgā** ity-ādikam, vyaktaṁ bhavān vraja-bhayārti-haro'bhijātaḥ
\[bhā.pu. 10.29.41\] ity-ādy-antam \| atra śrī-kṛṣṇa-vākyeṣu
prathamo'rthas tāsu veṇv-ādi-mohitāsv api vāmyam ācarantīṣu
saṅga-prārthanā-rūpaḥ \| dvitīyas tu parihāsāya tad-bhāva-parīkṣaṇāya ca
tad-āgamana-kāraṇa-sva-saṅga-pratyākhyāna-rūpaḥ \| tathaiva tāsāṁ
vākyeṣv api tat-prārthanā-pratyākhyāna-rūpaḥ \| ata eva
pārasparika-samāna-vaidagdhī-mayatvād atitarāṁ rasaḥ puṣyate \|
**svāgatam** iti ubhayatra samānam eva \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svāgatam ity-ādikam
uttara-pratyuttaram \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatrādau svīkāra-pūrvakam
āha---**svāgatam** ity-ādi \| he **mahā-bhāgāḥ**!
parama-saubhāgya-bhājaḥ \| svāgataṁ sukhenāgatam \| **priyaṁ kiṁ
karavāṇi vaḥ**, vo yuṣmākaṁ kiṁ karavāṇi yuṣmākam anurāgocitaṁ priyam
īśvaro'py ahaṁ kartum asamartha eva, tenāhaṁ va ṛṇīveti svīkāraḥ \|
tāṭasthyam āha---**vrajasyānāmayaṁ kaccit** ? **āgamana-kāraṇaṁ brūta**,
kim artham āgatāḥ stha, tat kathayata \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tāvat tāsāṁ bhāva-parīkṣārthe
svāgatam ity-ādi-vākyāny āha \| vraje pañca-vidhā
gopyaḥ---nitya-siddhāḥ, upāsanā-siddhāḥ, daṇḍakāraṇya-muni-rūpāḥ,
śruti-rūpāḥ, devāṅganāś ca \| kramaśaḥ padya-yugmena pṛthag yūthe
mukhyāḥ praty āha \| tatra nitya-siddhāḥ prati svāgatam iti
padya-dvayena, upāsanā-siddhāḥ prati mātara iti padya-dvayena,
muni-rūpāḥ prati tad yāteti dvābhyāṁ, śruti-rūpāḥ prati **bhartuḥ
śuśrūṣaṇam** iti dvābhyāṁ, devāṅganāḥ prati asvargyam \[26\] iti
dvābhyām \| evaṁ daśa vākyāni bhavanti \|

audāsīnyam akāmatvaṁ sāpekṣatvaṁ sakāmatā ekasminn eva vākye tu
tātparyaṁ hi caturvidham ādya-dvayena bhavati \| vipralambho tu tāpakṛt
antya-dvayena bhavati \| sambhogas tāpa-śānti-kṛt---bho **mahābhāgāḥ**
parama-saubhāgyatvasya **vo** yuṣmākaṁ **svāgataṁ, priyaṁ** svasminn
āgata-prāptam eva \| ataḥ paraṁ **kiṁ priyaṁ vo** yuṣmākaṁ **karavāṇi**
\| pūrṇānāṁ kṛtenālam ity arthaḥ \| kiñcid aparyāptaṁ cet, tarhy
ājñāpayantv ity arthaḥ \| ādara-viśeṣeṇaudāsīnyaṁ vyañjitaṁ, nāsmākaṁ
kāma-viśeṣo'sti bhavatīnāṁ priyācaraṇam eva dharma-viśeṣa-prāptir iti
akāmatvaṁ sūcitam \|

yad vā, vāstavo'rthaḥ svayam eva \| he **mahābhāgāḥ** ! mahān bhāgo
bhāgyaṁ yāsāṁ tāḥ \| yad vā, mahān bhāgo bhajanaṁ yāsāṁ tāḥ \| yad vā,
mahatī cāsau bhā prītis tāṁ gatā iti \| paty-ādi-tyāgenāgatānāṁ mukheṣu
pratibhā-viśeṣodayāt, yataḥ pratibandham avagaṇayyyāgatāḥ \| **vo**
yuṣmābhiḥ **svāgataṁ** sve sva-sthāne ramaṇa-sthāne āgatam \| **vo**
yuṣmākaṁ **kiṁ priyaṁ karavāṇi** ? veṇu-nāda-śravaṇānantaram evāgatāḥ,
tat suṣṭhu kṛtam \| ataḥ paraṁ yathecchaṁ ramaṇaṁ bhaviṣyatīti sūcitam
\| ataḥ sāpekṣatvaṁ sakāmatvaṁ sūcitam \|

evaṁ tāsām āgamanam anumodya sambhramam ālakṣyāha---**vrajasya** iti \|
**vrajasya** bhavatīnāṁ nivāsa-sthānasya **anāmayaṁ** nirupadravaṁ
maṅgalam iti yāvat \| **kaccid** iti komala-praśne sarvasya ced
upadravo'bhaviṣyat, tadā sarve vṛddhā yuvāno bālāś cāgatānāmayatve
lajjām ālakṣya tām apanudann āha---**āgamana-kāraṇaṁ brūta** kathayata
\| mama śakyaṁ cet, tadā śāntiṁ vidhāsye \| no cet, tadā vyābudhya
gamyatām iti \| atra mama kaścit svārtho nāsti, kāmo'pi nāsti \|
vyañjanayā vāstavam artham āha---**vrajasya** sarvasya bhavatīnāṁ
pati-putrāder anāmayam ārogyam upadravakatvābhāvo vartate \| **kaccid**
iti sandeha-pūrva-praśne mayā cāturī-viśeṣeṇa tathaiva kṛtam, yathā
kaścid atra nāgamiṣyatīti \| śaṅkā cet kathayata, saṅkocena akathayantīḥ
praty āha \| **āgamana-kāraṇam** āgamane kāraṇam abhīṣṭa-viśeṣaṁ
**brūta**, yena ramaṇābhilāṣeṇāgatāḥ tat sarvaṁ mukhena kathayata, tad
ahaṁ sarvam eva sampādayiṣye \|

yad vā, **anāmaya**-praśnena vānurāgeṇa tūṣṇīṁ-bhāva-sthityā
mukha-prasattyā ca upadravābhāvam ākalayyāha \| **āgamana-kāraṇam**
āgamane tathā yat **kaṁ** sukhaṁ, tasya **araṇaṁ** śaraṇam āśrayaḥ, taṁ
māṁ prati **brūta** \| yad vā, **āgamanena** sthityā yat **kaṁ** sukhaṁ
tatra **araṇam** āśrayaḥ sthalam iti tāvat, tad **brūta** \| vane vā
puline vā jale vā vihariṣyatheti kathayata, tathaiva sampādayiṣye \|
vyañjanā-vṛttyā tan-manoratha-[pūrṇaṁ pratiśrutīty]{.mark} arthaḥ \|
sāpekṣatva-sakāmatve darśite \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha strī-puṁsāṁ
rasajñānāṁ milane tāvad iyaṁ rasa-rītir yat pumāṁso ratautsukyām
āviṣkurvate, striyas tu tatrāsahiṣṇavaḥ kupyantīty atas tām eva
rasa-rītiṁ prathamam āśritya kṛṣṇa āha---**svāgataṁ vo** yuṣmākaṁ
**kaccit** sukhamayam āgamanaṁ vṛttam ? yato yūyaṁ **mahā-bhāgāḥ**
janmārabhya duḥkhasya mukhaṁ bhavatībhiḥ kadāpi na dṛṣṭam iti bhāvaḥ \|

yad vā, nāyaṁ praśnaḥ, kintu pratyuktiḥ \| ato yuṣmākaṁ \[**svāgataṁ**\]
śobhanam āgamanam adya vṛttam \| yad atrāgataṁ tat samyak kṛtam, yato
**mahā-bhāgā**, bhāgyavatīnāṁ hi sarvāḥ kriyā eva saphalībhavantyaḥ,
svasya parasya ca sukhadā bhavantīti bhāvaḥ \| ato **vaḥ kiṁ priyaṁ
karavāṇi** ? adhunā rātrāv atra nirjane vane ekākinā yūnā mayā yuvatīnāṁ
vo yat priyam ātithyaṁ kartuṁ śakyaṁ syāt, tad **brūta** \|
yuṣmat-priya-cikīrṣau mayi sāralyena sva-priyaṁ kṛpayā spaṣṭaṁ
vaktavyam, yathā niḥsandehaṁ tatrāhaṁ pravarteyeti bhāvaḥ \|

tataś ca, bho mahā-sāhasika lampaṭa ! asmān api pativratāḥ yad evaṁ
vaktum utsahase, tat kiṁ dharmato rājataś ca na bibheṣi ? iti samucitaṁ
pratyuttaram aprāptavatā **priyaṁ kiṁ karavāṇi** ? ity asya
vyañjite'ṅga-saṅga-rūpe'rthe sammati-lakṣaṇaṁ lajjā-hetukaṁ maunam eva
dṛṣṭavatā bhagavatā vicāritaṁ---yady etābhiḥ sva-samucitaṁ vāmyam adya
nāṅgīkriyate, tarhi mayāpi sva-samucitam autsukyaṁ na bahiṣkaraṇīyam,
kintu vāmya-miśram eva \| tataś ca sambhoga-bhede samprayoge yathā
vaiparītyam api cāru bhavati, tathaiva sambhoga-bhede sammilane'pi
vaiparītyam api cāru bhavatu \| kintv āsāṁ
mahā-mohana-veṇu-nāda-mādhvīka-pānotthātivaivaśyād eva
prakṛti-viparyāyaḥ, tata eva dākṣiṇyaṁ mama tu vaivaśyābhāvāt
tad-anurodhād eva kṛtrimaṁ vāmyaṁ bahir eva kāryam, antas tu svābhāvikam
autsukyam asty evety ādikaṁ vicārya ca vāmya-padavīm āroḍhuṁ
sabhaya-sambhramaṁ pṛcchati---**vrajasya** iti \| **kaccid
vrajasyānāmayaṁ** maṅgalaṁ na jāne sāmprataṁ vraje kaścid indrādi-kṛta
upadravo vartate, yataḥ sarvā eva bhavatyo bhītāḥ pālāyya sva-trāṇārthaṁ
mad-antikām āyātā iti bhāvaḥ \| tataś ca keyam adyatanasya
dhūrtatā-laharīti mithaḥ sasmita-savismayāvalokaṁ vitarkayantīṣu tāsv
aho yuṣmākaṁ maunenaivāvagamyate, nopadravaḥ \| tarhi **brūta** kim
artham āyātāḥ, ahaṁ tu nābhyūhituṁ samartha iti bhāvaḥ \|\|18\|\|

**\...**

\|\| 10.29.19 \|\|

rajany eṣā ghora-rūpā ghora-sattva-niṣevitā \|

pratiyāta vrajaṁ[^10] neha stheyaṁ strībhiḥ sumadhyamāḥ \|\|

**śrīdhara-svāmī (bhāvārtha-dīpikā) :** lajjayā manda-hasitam
ālakṣyāha---**rajany eṣā** iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopāṅganānāṁ
*manda-hasitaṁ* smitam \| **rajanī** vyabhicāri-janānurañjany apy
**eṣā** **ghorāṇāṁ** bhayadānāṁ rūpaṁ prakṛto yasyāṁ sā \| tad
evāha---**ghora-sattvā** vyāghrādyāḥ, tair **niṣevitā** \| yad vā,
rātri-caratvād **ghora-sattvā** rākṣasā vā\| **strībhiḥ**
bhīru-svabhāvābhiḥ \| yad vā, **ghora-sattvair** asmābhiḥ
yaṣṭi-kambala-dhāribhiḥ **niṣevitā** \| **sumadhyamāḥ** !
kṣīṇa-kaṭi-pradeśāḥ ! na gopa-yogyā iti sambuddhy-abhiprāyaḥ,
prārthanā-param idam \| tāṁs tyaktvā māṁ sevadhvam ity abhiprāyaḥ \|

dvitīyo'rthaḥ---udita-pūrṇa-candrā janānurañjanī ghora-rūpā \|
**aghora-sattvā** yoginaḥ, tair jana-sambādhābhāvān **niṣevitā** \|
tasmād **vrajaṁ prati na** **yāta iha stheyam** \| anyatra tiṣṭhantu
nāma mat-pārśve **strībhir na stheyaṁ** mamābāla-brahmacāritvena
strī-saṅga-parihārāt \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** niṣedhe vidhim
āha---**rajany eṣā ghora-rūpā** ity-ādi \| **eṣā rajanī ghoraiḥ sattvair
niṣevitāḥ** \| ata iyaṁ rātrir bhayaṅkarī, tasmād **iha na stheyam** \|
**vrajaṁ yāta** ity avasthāne niṣedhaḥ \| tatraiva vidhy-arthaś
ca---tathā hi, **eṣā rajanī** **aghora-rūpā** **aghoraiḥ** **sattvair**
hariṇādibhir eva **sevitā**, na tu vyāghrādibhiḥ \| **pratiyāta vrajaṁ
na, iha stheyaṁ,** he **sumadhyamāḥ** ! **strībhiḥ** strī-nāmībhir
lakṣmībhir bhavatībhir iti \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : eṣā** pratyakṣā \|
pratyakṣatvam evāha---**ghoraṁ** svarūpaṁ yasyāḥ sā, tāmasatvāt \| kiṁ
ca, **ghoraiḥ sattvaiḥ** prāṇibhir **ni**tarāṁ **sevitā** vyāptā \| ataḥ
**pratiyāta**, nivṛttya gacchata, nātra vilambo yukta ity
āśayenāha---**na** iti \| **iha** vane \| kiṁ ca, he **sumadhyamāḥ** !
sundarībhir asmin bhayānaka-kāle bhaya-sthāne ca sthātuṁ na yujyata
eveti bhāvaḥ \| anyat tair vyañjitam eva \|

yad vā, nanu rasika-śekhara ! bhavān iva vayam apy atra vihartuṁ puṣpādy
āhartuṁ vā āgatāḥ sma iti cet, tatrāha---**rajanī** iti \| **eṣā
rajany** eva, na tu dinam \|

nanu, rātri-vilāsin ! tataḥ ko nāma doṣaḥ ? tatrāha---**ghora** ity-ādi
svabhāvato bhaya-janikā, tatrāpi **ghora-sattvair niṣevitā** \| yad vā,
he kamala-locana ! jyotsnīyaṁ rātriḥ \| tatrāha---**ghora-sattva-** iti
\| ataḥ strībhir **iha** vane **na stheyam,** sthātuṁ na yogyam iti
**vrajaṁ pratiyāta** \|

śleṣeṇa yūyaṁ yūthaśo bahvyo vraja-puruṣa-samūhaṁ sva-sva-patīn iti
yāvat **pratiyāta** bhajata, ekākinā mayā bahvīnāṁ
priyācaraṇasyāśaktyatvāt \| ato'tra **na stheyam** iti narma-viśeṣaḥ \|

nanu bhīru-pravara ! ghora-sattvebhyo'smākaṁ na bhayam ?
tatrāha---**sumadhyamāḥ** ! he kṛśa-madhyāḥ ! kṛśāṅgīnām abalānāṁ
baliṣṭhebhyo bhayaṁ syād eveti bhāvaḥ \| vastutaś caitat tāsāṁ
sva-viṣayaka-bhāvasya draḍhī-karaṇārthaḥ \| kiṁ vā,
narmaṇotkaṇṭhā-vivardhanārthaṁ vā \| śleṣārtha-pakṣe ca
**ghora-sattvādinā** atra na ko'py āyāsyatīti bhāvaḥ \|

kiṁ ca, **eṣā** udita-pūrṇa-candramā janān rañjayatīti **rajanī** \|
a-kāra-praśleṣeṇa **aghora-rūpā** \| tamo'pagamāt \| yad vā, śāntā
āsanna-śuddha-sāttvika-puṇya-māsa-kārttika-sambandhāt \| iti
rāsa-maṅgala-yogyatety arthaḥ \|

kiṁ ca, **ghorai** rasa-vidhānakatvena bhaya-janakaiḥ **sattvair**
yuṣmat-paty-ādibhir dinavan **niṣevitā** \| yad vā, **aghorair**
vṛndāvana-svabhāvena mitho mitratva-prāptyā bhayājanakair eva
**sattvaiḥ** sarva-prāṇibhiḥ \| kiṁ vā, **aghoraiḥ sattvair**
hariṇa-mayūrādibhir eva rati-janakaiḥ \| yad vā, **ghoraṁ** duṣṭānāṁ
bhaya-janakam \| kiṁ vā, **aghoraṁ** keṣāñcid api janānāṁ bhayājanakaṁ
**sattvaṁ** balaṁ yasya mameti bālāśvāsanārtham \| kiṁ vā, **aghoraṁ**
śāntaṁ sukhadaṁ svabhāvo yasya, tena mayā **nisevitā** iti
nija-vaidagdhī-vijñāpanam \| ataḥ sarvathā **vrajaṁ na pratiyāta** \|
**iha eva stheyaṁ** yuṣmābhiḥ \| kutaḥ ? **strībhiḥ,** tatrāpi he
**sumadhyamāḥ** ! parama-sundarībhir ity arthaḥ \| ato mad-antika evātra
sthātuṁ yujyata evety artha iti \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : eṣā** pratyakṣā iti \| tāsāṁ
tarka-vāgmitām āśaṅkya draḍhayati---tataḥ kula-vadhūnāṁ bahir vanādāv
āgamanaṁ nocitam iti bhāvaḥ \|

nanu samuditya bahvīnām āgamanaṁ na doṣa-bhāk \| yadi ca doṣa-bhāk,
tarhi vraje'pi kim eṣā rajanī nāsti ? tatrāha---**ghora**- iti \|
**iha** vana eva **ghoraṁ rūpaṁ** tāmasa-svabhāvābhivyaktir yasyāḥ, na
tu vraje, ihāsahāyatvāt tatra sa-sahāyatvād iti bhāvaḥ \| tathā **iha
ghoraiḥ** prāṇibhir **ni**tarāṁ **sevitā** vyāptā ca \| ato **vrajaṁ
pratiyāta**, nivṛttya gacchata, nātra vilambo yukta ity
āśayenāha---**na** iti \|

nanu tarhi katham atra bhavatā sthīyate ? tatrāha---**strībhiḥ** iti na
tu striya iva puruṣā alpa-sattvā iti bhāvaḥ \| kiṁ ca, he
**sumadhyamāḥ** ! iti \"yatrākṛtis tatra guṇā vasanti\" iti nyāyena
sundarīṇāṁ guṇavatīnāṁ ca bhavatīnām atrāvasthānaṁ na yuktam iti bhāvaḥ
\| anyat taiḥ \|

yad vā, nanu rasika-śekhara ! bhavān iva vayam apy atra vihartuṁ puṣpādy
āhartuṁ vā samāgatāḥ sma iti chadmanā tāsām avasthitim
āśaṅkyāha---**rajanī** iti \| **eṣā rajany** eva, na tu dinam \|

nanu, rātri-vilāsin ! tataḥ ko nāma doṣaḥ ? tatrāha---**ghora**- iti \|
he kamala-locana ! jyotsnīyaṁ rātriḥ \| tatrāha---**ghora-sattva**- iti
\| śleṣeṇa, yūyaṁ yūthaśo bahvyo **vrajaṁ** tatra sthitān sva-patīn
**prati yāta** bhajata, ekākinā mayā bahvīnāṁ priyācaraṇasyāśakyatvāt \|
ato'tra **na stheyam** iti narma-viśeṣaḥ \|

nanu bhīru-pravara ! ghora-sattvebhyo'smākaṁ na bhayam \|
tatrāha---**sumadhyamāḥ** ! he kṛśa-madhyāḥ ! tanu-madhyatvāt kṛśāṅgīnām
abalānāṁ baliṣṭhebhyo bhayaṁ syād eveti bhāvaḥ \|

vastutaś caitat tāsāṁ sva-viṣayaka-bhāvasya vyañjanārthaḥ \|
narmaṇotkaṇṭhā-vardhanārthaṁ ca śleṣārthaś cāyaṁ bhaya-sambhāvanayā ca
nijābhīṣṭaṁ mā nivartayatety āha prathamārdhena \| **eṣā**
udita-pūrṇa-candrā janān rañjayatīti **rajanī** **ghora-rūpā**
ity-ādikayos tasmāt atra na ko'py āyāsyatīti bhāvaḥ \| tasmāt **iha**
mama vīrasyaiva sannidhau **stheyam** \|

yad vā, **aghora-rūpā** tamo'pagamāt **aghorair** vṛndāvana-svabhāvena
mitho mitratva-prāptyā bhayājanakair eva **sattvaiḥ** sarva-prāṇibhiḥ
divasa-prāyatvād asyā jyotsnyā **aghoraiḥ sattvair**
bhramara-kokilādibhir eva vā **niṣevitā** \|

yad vā, **ghoraṁ** duṣṭānāṁ bhaya-janakam a-kāra-viśleṣaṇe aghoraṁ
keṣāñcid api bhayājanakaṁ vā **sattvaṁ** balaṁ yasya mama, tena
**niṣevitā** iti bālāśvāsanārthaṁ \|

tac chrutvā pṛṣṭha-vartinīḥ sakhīḥ sa-smitaṁ parāvṛtya paśyantīḥ
pratyāha uttarārdhena \| ataḥ sarvathā **vrajaṁ prati** **na yāta** \|
**iha** eva **stheyaṁ** yuṣmābhiḥ \| kutaḥ ? **strībhiḥ** strī-jātīnām
īdṛśa-sthāna eva sthātuṁ yogyatvād ity arthaḥ \| tatrāpi ca, he
**sumadhyamāḥ** ! parama-sundarītvān mad-antika evātra sthātuṁ yujyate
evety artha iti \|\|19\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) : rajany eṣā** \| yadi kathañcid
āgatā eva tad ādhunā tu rajanyā **ghora-rūpāditvāt** **vrajaṁ prati na
yāta**, yātuṁ nārhatha \| kintu **strībhir** yuṣmābhir **iha** mama
vīrasya sannidhāv eva **stheyaṁ** sthātuṁ yogyam iti \| **sumadhyamā**
iti punar gamane khedam api darśitavān \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** parihāsa-pūrvaka-niṣedhe
vidhim āha---**rajany eṣā** ity-ādi \| **eṣā rajanī ghora-rūpā**, yato
**ghoraiḥ sattvaiḥ** prāṇibhir **niṣevitā** \| tasmād gṛhaṁ
**pratiyāta** \| **iha strībhir na stheyam,** striyaḥ sthātuṁ nārhanti
\| athavā, **strībhiḥ** saha yayā **na stheyam** \| yūyaṁ cen na
gacchata, tadāham eva gamiṣyāmīti tatrāvasthānaṁ prati niṣedhaḥ \| gṛhaṁ
**pratiyāta** iti vidhiḥ \|

punar niṣedha-vidhyor vidhi-niṣedhāv atraiva \| **rajany eṣā
aghora-rūpā**, candrikā-viśadatvāt, **aghoraiḥ** śāntair mṛgādibhiḥ
**sattvair niṣevitā** \| tasmād bhayābhāva evātra \| tena **gṛhaṁ na
pratiyāta**, **iha** vṛndāvane **strībhir** bhavatībhiḥ **stheyam** \|
itaḥ paraṁ vṛndāvana eva stheyam \| gṛhaṁ mā gantavyam ity arthaḥ \| he
**sumadhyamāḥ** ! yad vā, **strībhiḥ** strīṇāṁ madhye ībhiḥ lakṣmībhiḥ,
strīṇāṁ lakṣmībhir iti vā \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : ghora-rūpā** ghoraṁ bhayaṅkaraṁ
rūpaṁ yasyās tāmasa-bhāvatvāt \| **ghorair** bhayaṅkarair hiṁsrair ity
arthaḥ \| taiḥ **sattvaiḥ** prāṇibhir balibhiḥ **niṣevitā** \| ato
**vrajaṁ pratiyāta** gacchata \| svayam eva samādhatte **iha** vane
**strībhiḥ na stheyaṁ** sāmānyato bhīru-svabhāvābhir api kiṁ punar
yuvatībhir bhavatībhiḥ \| tatra sābhiprāyaṁ sambodhayann āha---he
**sumadhyamāḥ** ! kṛśodaryaḥ ! dine'py atrāvasthānaṁ nocitaṁ bhavatīnāṁ,
kiṁ punaḥ rātrāv iti \|

kiṁ ca, yuṣmākam āgamanaṁ dṛṣṭvā mamāpy **eṣā rajanī ghora-rūpā** jātā
\| yuṣmat-saṅgataṁ māṁ yadi kaścit paśyet, tadā ko veda kiṁ syāt ? iti,
vijane vane niṣkāmasyodāsīnasyaivaṁ-sthitir ucitā, na tu sakāmasya
kṛśāṅgīnāṁ bhavatīnāṁ sa-sāhasāgamanaṁ dṛṣṭvā **eṣā rajany** api
rañjana-kartry api mama ghora-rūpā jātā \| yūthaśo militānāṁ bhavatīnāṁ
sāntvanasyāśamatvāt, ato niṣkāmasyodāsīnasya mama bhavatībhiḥ saha
rahasi sthitir ucitā na bhavati \| niṣkāmatvam udāsīnatvaṁ ca sūcitam \|

**sumadhyamā** iti padenedaṁ labhyate \| **ghora-sattva-niṣevitā** api
sundarībhiḥ niṣeviteti citraṁ virodha-lakṣaṇaṁ yā sāpekṣa-sakāmatve
sūcayan rātrer evoddīpana-vibhāvatvam āha---**eṣā** paridṛśyamānā
**rajanī** rañjayatīti rajanī sakāmānocitam iti \|

kīdṛśī ? a-kāra-praśleṣeṇa---**aghora-rūpā** candra-kiraṇair diva iva
prakāśyamānatvāt \| yad vā, mādṛśānām aghora-rūpāpi yuṣmat-paty-ādīnāṁ
ghora-rūpaiva pratīyate, yataḥ ko'py atra nāyāsyatīti niḥśāṅkaṁ
viharateti dyotitam \|

kiṁ ca, **ghoraiḥ** svarūpeṇa bhayaṅkaraiḥ svabhāvena śāntaiḥ
**sattvaiḥ** prāṇibhiḥ **niṣevitā** \| tad uktam atraiva---yatra
naisarga-durvairāḥ sahāsan nṛ-mṛgādayaḥ \[10.13.6\] iti \| ity anena
ramaṇa-pratibandhaka-prāṇi-rāhityaṁ sūcitam iti \| yad vā, **aghoraiḥ
sattvaiḥ** pārāvatānyabhṛt-sārasa-śuka-sārikādibhiḥ **niṣevitā** iti
uddīpana-vibhāva-pradarśanam \| yad vā, **aghoraiḥ sattvaiḥ** śāntidaṁ
kāma-tāpa-nivartakaṁ satyaṁ balaṁ yasya, tena para-kāminā mādṛśena
**niṣevitā** \| yad vā, **ghoraiḥ** rājasaiḥ **sattvair**
yuṣmat-sadṛśair mahā-sāhasikair **niṣevitā** \| ato **vrajaṁ na
pratiyāta** \|

kutra sthātavyam ? iti cet, tatrāha---**iha** rahasi **strībhiḥ
stheyam**, kiṁ punaḥ parama-vidagdhābhir bhavatībhiḥ ! iyat vyañjanayā
ramaṇaṁ dyotitaṁ, svasya kāmatva-sāpekṣatve sūcite \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : \"**hanta hanta !
kula-dharma-dhairya-lajjādikaṁ dhvaṁsayitvā pratidinam asmān
upabhuñjāno'yam adya veṇu-nādenākṛṣyānīya kāraṇaṁ pṛcchati !\" ity
apāṅga-cālanair eva parasparam ācakṣāṇāsu tāsu, \"satyaṁ
deva-pūjopayogi-rajanī-vikāśi-puṣpāharaṇārtham āgacchāmaḥ\" iti kiṁ
latāsv apāṅga-nikṣepeṇa brūdhve, ayuktam idaṁ kāla-deśa-pātrānaucityād
āha---**rajanī** iti \| **eṣā** candrikā-bahulāpi **ghora-rūpā**
rātritvād eveti valli-mūla-pallavādiṣu sūkṣma-sarpa-vṛścikāder
durlakṣyatvāt puṣpāharaṇasya kālo'yam anucitā iti bhāvaḥ \|
**ghora-sattvā** vyāghrādayaḥ, tair **niṣevitā** iti kāla-sambandhena
vṛndāvana-deśo'py ayam anucita iti bhāvaḥ \| tasmād **vrajaṁ pratiyāta**
\|

nanu, kṣaṇaṁ viśrāmya yāsyāmaḥ ? tatrāha---**neha strībhiḥ stheyam** iti
\| kāla-deśa-sambandhena yuṣmal-lakṣaṇāni pātrāṇy apy anucitānīti bhāvaḥ
\| tatrāpi he **sumadhyamā** iti yūyaṁ sundaryo yuvatayaḥ sthaḥ \| ahaṁ
ca sundaro yuvaivātrāsmi \| yadyapi yūyaṁ parama-sādhvya eva, \"ahaṁ ca
kṛṣṇo brahmacārī\" iti gopāla-tāpanī-śruti-prāmāṇyena brahmacāry eveti
sahāvasthāne'pi na kaścid doṣaḥ, tad api manaḥ khalv aviśvāsyaṁ yuṣmākaṁ
mama ca\" iti bhāvaḥ \| evaṁ vyañjitam antarautsukyaṁ śliṣṭārthenāpi
spaṣṭībhavati \| tad yathā, āgamana-kāraṇaṁ lajjayā na brūdhve cen, mā
brūta, tad ahaṁ jānāmy eva \| tasmāt tattvaṁ śṛṇutety ata
āha---rañjayatīti **rajany eṣā** candrikā-mayatvād **aghora-rūpā,**
tasmād eva **aghora-sattvair** mṛgādibhir eva
vṛndāvana-svabhāvenāhiṁsratvād vyāghrādibhir api **niṣevitā** iti
tenātra na bhetavyam iti bhāvaḥ \|

yad vā, nātra sva-sva-paty-ādibhyo bhetavyaṁ yato
**ghora-sattva-niṣevitā** iti te'tra nāgamiṣyantīti bhāvaḥ \| ato
**vrajaṁ prati na yāta,** **iha** mad-antike **stheyam** \| kutaḥ ?
**strībhiḥ** kiṁ ? strī-mātram eva svāntike sthāpayasīty ata āha---he
**sumadhyamā** iti saundarye tāruṇye ca sati yāḥ striyaḥ
śobhana-madhya-deśā bhavanti, tābhir bhavatībhir eva nānyābhiḥ
**stheyam** iti bhāvaḥ \| evam upekṣamayā apekṣāmayaś cārthāḥ
kṛṣṇoktīnāṁ jñeyāḥ \|\|19\|\|

**\...**

\|\| 10.29.20 \|\|

mātaraḥ pitaraḥ putrāḥ bhrātaraḥ patayaś ca vaḥ \|

vicinvanti hy apaśyanto mā kṛḍhvaṁ bandhu-sādhvasam \|\|

**śrīdhara-svāmī (bhāvārtha-dīpikā) :** kiṁ ca, **mātara** iti \|
**vicinvanti** mṛgayante \| **bandhūnāṁ sādhvasaṁ** kṛcchraṁ **mā
kṛdhvaṁ** mā kurutety arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad apy āha---iha
sthitau bhavad-bandhūnāṁ kleśo bhaved ity āha---*kiṁ ca* iti \|
**mātaraḥ** sneha-vaśāt, **pitaro** nindā-bhayāt, **putrā** bālāḥ
stanyādi-hetoḥ, **bhrātaro**'pi nindā-bhayād eva, **patayo**
vyabhicāra-śaṅkayā \| bhītir bhīḥ **sādhvasaṁ** bhayam ity amaraḥ \|
**bandhūnāṁ** madhye **sādhoḥ** sādhutvasya **asaṁ** kṣepaṁ *mā kuruta*,
na hi sādhvīnāṁ rātrau bahir gamanam ucitam iti bhāvaḥ \| *ity artha*
iti---**sādhvasa**-parigāmitvāt parasmaipada-prayogeṇārthaḥ kārya iti
tātparyam \|

prārthanāyāṁ tu te **apaśyanto** **vicinvanti** iti
**bandhu**-bhaya-prayuktaṁ **sādhvasaṁ mā kṛḍhvaṁ**, mā kurudhvaṁ, yatas
te mohitāḥ \| kiṁ ca, atrāgatāḥ yuṣmān mat-pārśve paśyeyuḥ, tadā
yuṣmākaṁ mama ca lajjā-bhayaṁ syād eva \| **apaśyanto mā vicinvanti,**
ato **bandhubhyo bhayaṁ mā kuruta** \| māṅ ubhayatrānveti \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : mātaraḥ pitaraḥ** iti
kumārīḥ prati, **pataya** iti ūḍhāḥ prati, **putrā** iti puṣṭa-putrāḥ
prati, apatyavatīnāṁ dehāntareṇa gatatvāt **apaśyanto mā vicinvanti**,
te tu tatrasthā evety evaṁ jānanti mat-prabhāvād eveti boddhavyaṁ---svān
svān dārān vrajaukasaḥ \[bhā.pu. 10.33.38\] iti vakṣyamāṇatvāt \| ato
**bandhubhyaḥ sādhvasaṁ mā kṛḍhvam** iti mā-śabdaḥ
kākākṣi-golaka-nyāyenobhayatra yojyaḥ \| athavā, **bandhu-sādhvasam
akṛḍhvaṁ** chinnavatyaḥ, kṛñ hiṁsāyām iti siddham \|
**bandhu-sādhvasaṁ** nāsty evety arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, puruṣa-siṁha !
parama-balīyasas tavāntike sthitānāṁ naḥ kuto bhayam ? ity āśaṅkya
sa-śaṅkam āha---**mātara** iti \| ādau sneha-viśeṣāt **mātaraḥ**, tatas
tāsāṁ vane bahu-paribhramaṇāśaktyā snehena kalaṅka-bhayena ca
**pitaraḥ**, vivāhita-kanyā-viṣayakāpekṣā-viśeṣābhāvena teṣāṁ śaithilye
sati **putrāḥ,** putra-tulyāḥ \| mātṛ-doṣeṇa lajjā-viśeṣotpatteḥ,
mātṛ-jāra-saṅgopanārthaṁ dhārṣṭya-parihārārthaṁ vā bālyena
bahu-paribhramaṇāśaktyā vā teṣāṁ teṣāṁ śaithilye **bhrātaraḥ**,
svabhāvataḥ parama-snigdhatvāt, teṣām api lajjādinā kathañcic chaithilye
**patayo vicinvanty** eva, patnī-guṇa-doṣa-bhāgitvāt \| evam anveṣaṇe
teṣāṁ yathottaraṁ śraiṣṭhyaṁ, tena ca patīnām avaśyam āgamanam
abhipretam \| yad vā, kāścin **mātaraḥ**, kāścit **pitaraḥ** ity evaṁ
yathā-sthitam \| kiṁ vā, ukta-yuktyaiva snehādinā kutrāpi **mātaraḥ**,
kutrāpi **pitara** ity evaṁ te sarva eva **apaśyanto** gṛheṣu vaneṣu vā
anālokayanto **vicinvanti**, itas tato mṛgayante \| **hi** vitarke \|

ato yadi kadācit te atrāgatā mat-pārśve yuṣmān paśyeyuḥ, tadā yuṣmākaṁ
mama ca lajjā bhayaṁ ca syād eveti bhāvaḥ \| ato'trāvasthityā
nija-**bandhubhyo** mamātmanaś ca **sādhvasaṁ** bhayaṁ **mā kṛḍhvaṁ**
notpādayata \|

yad vā, he mahā-mantrābhijña ! te'tra sudurgama-vana-madhye nāgamiṣyanti
\| āgatā api na drākṣyanty eva \| tatrāha---yuṣmākam aprāptyā
vyāghrādibhyo yuṣmākam aniṣṭa-śaṅkayā **bandhūnām** bhayaṁ śaṅkāṁ
notpādayata, \"sādhavo bandhu-vātsalāḥ\" iti nyāyāt \| atas teṣu snehena
ca nivartadhvam iti bhāvaḥ \|

yad vā, vo yuṣmām māpur mad-vīrya-cintayā \[bhā.pu. 10.47.37\]
ity-ādivat mā māṁ cāpaśyanto yuṣman-mātrādayo vicinvanti \| nanu
nirbhaya-siṁha ! vicinvantu paśyantu vā, tataḥ kim ity
atrāha---**bandhu**-bhayam **akṛḍhvam** \|
avaśya-kṛtyatāpekṣayātīta-nirdeśaḥ, kuruta ity arthaḥ \| anyathā strīṇāṁ
svātantry-āpattyā bahu-doṣotpattir iti bhāvaḥ \|

athavā, suvrata ! tvat-pārśva-sthitā na kutaścid api bibhima ity āśaṅkya
cakṣur-mudraṇa-pūrvakaṁ sābhinayam āha---**iha** mat-pārśve **strībhir
na stheyam**, ābāla-brahmacāritvena mama strī-saṅga-parihārād ity arthaḥ
\| aho bata ! śiva śiva ! bālānāṁ vṛddhānāṁ vā kadācit sahavāse doṣo'pi
kila na ghaṭeta, yūyaṁ ca nava-yauvanārūḍhā ity āha---he **sumadhyamā**
iti\|

nanu, mahā-kapaṭa-paṭo ! gṛheśv asmābhiḥ saṅgo bhavato bahudhā bhavaty
evety āśaṅkya āha---**iha** iti \| **iha** nirjane vane samaye ca
pradoṣe iti doṣa-viśeṣaṁ śrī-mukha-bhaṅgī-viśeṣeṇa sūcayati \|
ato\'tredānīṁ yuṣmat-saṅgān mama duṣkīrtir eva bāḍhaṁ syād iti sarvathā
prayātaiveti \|

nanu supratiṣṭha ! na ko'pi jñāsyatīti duṣkīrter mā bhaiṣīḥ,
tatrāha---**mātara** iti \| ato nūnam atrāgatā drakṣyanty eveti bhāvaḥ
\| ato mad-**bandhūnāṁ** mad-duṣkīrter bhayaṁ mā sampādayata\| yad vā,
vo **mātrādayo** yuṣmākaṁ gṛhebhyo nirgamādinā mat-pārśve gamanam
āśaṅkya **mā** māṁ tatra kutrāpy **apaśyanto vicinvanti** \| sāmīpye
vartamānā, viceṣyanty evety arthaḥ \| tataś cātrāyātais tair mayi
yuṣmābhiḥ sahite duṣṭe yuṣmad-dhetuka-mad-duṣkīrtyā yuṣmān prati
kruddhebhyo mad-bandhubhyo bhayaṁ kurutety arthaḥ \| anyat samānam \|

vastutas tu tebhyo bhayābhāvaṁ ca tāsāṁ draḍhayatīti dik \| śleṣārthaś
cāyam \| evārthe **hi**-śabdaḥ \| andhā iva **apaśyanta** eva
**vicinvanti**, ato bahu-mārgaṇenāpi na drākṣyanty evety arthaḥ \| yad
vā, apy-arthe **hi**-śabdaḥ \| andhā iva **apaśyanto**'pi **vicinvanti**
kim ? kākvā naivety arthaḥ \| bhavatībhis teṣām upekṣaṇāt, ato
bandhubhyo bhayaṁ mā kuruteti \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, puruṣa-siṁha !
parama-balīyasas tavāntike sthitānāṁ naḥ kuto bhayam ? ity āśaṅkya
sa-śaṅkam āha---**mātara** iti \| atra **mātaraḥ pitaro bhrātara** iti
kumārikā dṛṣṭvā bhaṇitaṁ \| vyūḍhatayā pratītā dṛṣṭvā tu **patayaḥ
putrā** iti yad uktaṁ, tat khalu parihāsārthaṁ kalpanā-mātram iti
sthāpayiṣyate \| **ca**-śabda ukta-samuccaye \| **hi** niścaye \| ato
yadi kadācit teṣv eko'py atrāgato mat-pārśve yuṣmān paśyet, tadobhayeṣām
api lajjā-bhaye syātām iti bhāvaḥ \| ato'trāvasthityā
nija-**bandhubhyo** mamātmanaś ca **sādhvasaṁ** bhayaṁ **mā kṛḍhvaṁ**
notpādayata \|

yad vā, he mahā-mantrābhijña ! te sudurgama-vana-madhye nāgamiṣyanti \|
āgatā api na drākṣyanty eva tatrāha---yuṣmākam aprāptyā **bandhūnām**
aniṣṭa-śaṅkāto bhayaṁ notpādayata, \"sādhavo bandhu-vātsalāḥ\" iti
nyāyāt \| atas teṣu snehena ca nivartadhvam iti bhāvaḥ \|

athavā, śloka-dvaye'smin pratyāvṛtyedaṁ vyākhyeyaṁ---he suvṛtta
\[suvrata\] ! tvat-pārśva-sthitā na kutaścid api bibhima ity āśaṅkya
cakṣur-mudraṇa-pūrvakaṁ sābhinayam āha---**neha** iti \| mat-pārśve
**strībhir na stheyam**, ābāla-brahmacāritvena mama strī-saṅga-parihārād
ity arthaḥ \| aho bata ! bālikānāṁ vṛddhānāṁ vā kadācit sahavāse doṣo'pi
kila na ghaṭeta, yūyaṁ tu nava-yauvanārūḍhā ity āha---he **sumadhyamā**
iti \|

nanu, mahā-kapaṭa-paṭo ! vraje'smābhiḥ saṅgo bhavato bahudhā bhavaty eva
? tatrāha---**iha** iti \| **iha** nirjane vane samaye ca pradoṣe iti
doṣa-viśeṣaṁ śrī-mukha-bhaṅgī-viśeṣeṇa sūcayati \| ata **iha** idānīṁ
yuṣmat-prasaṅgāt, mama duṣkīrtir iti vā pāṭhaḥ kīrtir eva bāḍhaṁ syād
iti sarvathā prayātaiveti \|\
\
nanu supratiṣṭha ! na ko'pi jñāsyatīti duṣkīrter mā bhaiṣīḥ,
tatrāha---**mātara** iti \| ato nūnam atrāgatā drakṣyanty eveti bhāvaḥ
\| ato mad-**bandhūnāṁ** mad-duṣkīrter bhayaṁ mā sampādayata\| anyat
samānaṁ \|

vastutas tu tebhyo bhayotpādanena vaṁśī-vādana-sthānād dūre
sugupta-sthāne netuṁ tathoktam iti \| śleṣārthaś cāyaṁ---na cātra
sva-sva-bandhu-janāgamanam āśaṅkyaṁ, yataḥ **mātara** ity-ādi \| evārthe
**hi**-śabdaḥ \| gahana-vane asminn andhā iva **apaśyanta** eva
**vicinvanti**, ato bahu-mārgaṇenāpi na drākṣyantīty arthaḥ \| ataś ca
**bandhubhyo** bhayaṁ mā kuruteti \|\|20\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** na ca mat-sannidhāv avasthāne
bandhubhyo bhetavyam ity āha---**mātara** iti \| **bandhubhyaḥ sādhvasaṁ
mā kṛḍhvaṁ** yatas te **mātrādayo** bandhavo rātrāv asmin **apaśyanta**
eva **vicinvanti** \| tato nāsti teṣām atrāgamana-sambhāvaneti bhāvaḥ \|
**putrā** devaraṁ-manyādi-putrāḥ sapatny-ādi-putrā vā \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punaḥ pratiyāta gṛham ity
uktasya yuktiṁ vakti---**mātara** ity-ādi \| **mātaraḥ pitara** iti
kumārīḥ prati, **putrāḥ** puṣṭa-putrāḥ, **bhrātaraḥ pitaraś** ceti
yathā-tathā-mūḍhāḥ prati \| athavā, pitaraḥ putrā iti
paraspara-sāpekṣatayā pitṛṇām eva putrā iti boddhavyam \| yathā pitā
putraś cāgata iti pitur eva putro'dhigamyate, tena
pitṛ-śabda-sannikṛṣṭa-putra-śabdena vaimātreya-bhrātādhigantavyaḥ \|
bhrātṛ-śabdena sahodara iti ca \| **apaśyantaḥ** santo **vicinvanti**,
tasmād **bandhu-sādhvasaṁ mā kṛḍhvam,** mā kurutety arthaḥ \|

na gṛhaṁ pratiyāteti pakṣāntare yuktiḥ \| **vo** yuṣmākaṁ
**mātrādayo'paśyantaḥ** santo **mā vicinvanti** \| mama
yoga-māyā-prabhāvāt paśyanta eva vartante \| kathaṁ viceṣyantīty arthaḥ
\| manyamānāḥ sva-pārśva-sthān \[bhā.pu. 10.33.38\] iti vakṣyamāṇatvāt
\| tasmād **bandhu-sādhvasam akṛḍhvam** na kuruta, a-kāraḥ praśleṣaṇīyaḥ
\| abhāve nahy a no nā iti kevalasya a-kārasya niṣedha-vācakatvam
\|\|20\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** upāsanā-siddhāḥ yūtha-mukhyāḥ
pratyāha---**mātara** iti \| **ūḍhā** mātṛ-gṛhe sthitās
tat-sneha-paravaśā api veṇu-nāda-mādhuryeṇa kṛṣṭāḥ
prativadati---**mātaro** yuṣmān **vicinvanti** sneha-viśeṣāt, gṛheṣv
**apaśyantyo** vane'py āyāsyanti \| tadā rasa-bhaṅgo bhaviṣyati \| tāsāṁ
vaneṣu paribhramaṇāśaktim ālakṣya kula-kalaṅka-bhītyā **pitaro**'pi itas
tato **vicinvanti** \| vyūḍhāpi bhartṛ-gṛha-gamanābhāvāt
**vicinvanto**'pi kutrāpi bhavatīr aprāpya vane'py āyāsyanti tadā mahān
anartho bhavitā \| prauḍhāḥ praty āha mātur upekṣaṇam ākalayya---**putrā
vicinvanti**, teṣāṁ paribhramaṇa-vaiphalyam ālakṣya **bhrātaro
vicinvanti** \| bhrātṛ-gehād āgatāḥ patīnāṁ gṛheṣu sthitās tata evāgatāḥ
prati vadati---**patayo** bhavatīr **vicinvanti**, \"patnī-pāpāni
bhartuḥ\" iti kalaṅka-bhiyā ca sarvatrānveṣyanti \| anyeṣām āgamanaṁ
kādācitkaṁ, patīnām āgamanaṁ tv āvaśyakaṁ sambhāvitam iti \|
ato'trāgatya man-nikaṭe bhavatīr dṛṣṭvā vraja-rāja-pārśve gatvā yadi
nivedayeyuḥ, tadā mama mahatī lajjā bhavet \| tadā ca yuṣmāsv api ko'pi
visrambhaṁ na kariṣyati yuṣmad-dhetu-duṣkīrter mama bhayaṁ yad dhetukaṁ
kula-kalaṅkād bhavatīnāṁ bhayam iti \| ato mama yuṣmākaṁ ca kṣemāya
vane'vasthānam asāmpratam eva \| ato **bandhūnāṁ sādhvasaṁ** bhayaṁ
kutra gatā iti **mā kṛḍhvaṁ** mā kuruta \| bhayam avigaṇayya bhavatīnām
atrāvasthānenodāsīnasyākāmasya ca mama kiṁ prayojanābhāvāt \|

ayaṁ śabdottho'rthaḥ sāpekṣatva-sakāmatva-pakṣe'rthottham artham
āha---yuṣmākaṁ **mātrādayo vicinvanti** anveṣayanti \| vāg-bhaṅgyā
śleṣārthaṁ prāha---**vicinvantu,** kiṁ teṣām anveṣaṇena ? mayā tu
tādṛśānusandhānasya kṛtatvāt, yathā yuṣmān mātrādayaḥ paśyanto'pi andhā
iva paribhramiṣyanti \| atra nāyāsyanti yato bhīti-sahitā ratir na
sukha-pradā \| ato nirbhayāḥ satyo mayā saha viharateti sūcitam \|
anyathā mamaudāsīnye mātrādayo'trāgatā bhaveyuḥ \| tasmād arthottham
ukta iti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, rātrāv api vane'pi
yuvatīnām api saṅghaśo na gamane doṣo na janair udbudhyate, satyam \|
tad api bandhavo bhavatīr aniṣṭāśaṅkayā sāmpratam avaśyam anviṣyanti \|
atas tān mā vyākulayatety āha---**mātara** iti \| **vo** yuṣmān
**vicinvanti** mṛgayante \| tatra **putrāḥ** dvitrimāsyā eva
nānveṣaṇa-parāḥ, pāyayantyaḥ śiśūn payaḥ \[bhā.pu. 10.29.6\] iti
krandanti \| vatsā bālāś ceti pūrvāparoktas tad api bhagavatā svasmiṁs
tad-viśeṣa-jñānābhāvam abhinītavataivoktam ity adoṣaḥ \| ato **bandhūnāṁ
sādhvasaṁ** yuṣmad-adarśanottaṁ bhayaṁ **mā kṛḍhvaṁ** notpādayata\|

pakṣe, **apaśyantyo vicinvanty** eva, na tv atidūre'tiniviḍe vane'smin
vo na drakṣyanti \| ato **bandhubhyas** tebhyaḥ sakāśād bhayaṁ **mā
kṛḍhvaṁ** svacchandena mayā saha rātrāv atra vilasateti bhāvaḥ
\|\|20\|\|

**\...**

\|\| 10.29.21-22 \|\|

dṛṣṭaṁ vanaṁ kusumitaṁ rākeśa-kara-rañjitam \|

yamunānila-līlaijat-taru-pallava-śobhitam \|\|

tad yāta mā ciraṁ goṣṭhaṁ[^11] śuśrūṣadhvaṁ patīn satīḥ \|

krandanti vatsā bālāś ca tān pāyayata duhyata \|\|

**śrīdhara-svāmī (bhāvārtha-dīpikā) :** īṣat-praṇaya-kopenānyato
vilokayantīḥ praty āha---**dṛṣṭam** iti \| **rākeśasya** pūrṇa-candrasya
**karai rañjitam** \| **yamunā**-sparśino'**nilasya līlā** manda-gatiḥ,
tayā **ejantaḥ** kampamānās **tarūṇāṁ pallavāḥ**, taiḥ **śobhitam**
\|\|21\|\| **satīḥ** ! he satyaḥ ! \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyato* vanam \|
upekṣāyām---bhavatībhir **vanaṁ dṛṣṭam** \| kimbhūtam ? **kusumāni**
sañjātāny asyeti hāso lakṣyate, bhavatīnām anucitācāraṁ vīkṣya vanam api
hasatīti bhāvaḥ \| tato'pi parāvṛtyākāśa-datta-dṛṣṭīr daivam
upālambhantīr ivālakṣyāha---**rāka-** iti \| **rākeśo**'pi
vanenaika-rasaṁ yogaṁ kṛtvā hasaty eva \| punar atikopena
yamunābhimukhīr ālakṣyāha---**yamunā** iti \| yamunāpi
samīra-kampita-nīra-**taru-pallava**-cālana-cchalena neha stheyam
\[bhā.pu. 10.29.19\] ity upadiśatīti bhāvaḥ \|
pakṣe'tīva-śobhana-ramaṇopayogi sthalam idaṁ, tato ramaṇaṁ kuruteti
dyotayati \|\|21\|\|

yato yuṣmān **apāśyanto** bandhavo bhayam āpnuvanti, tato hetor yūyaṁ
**mā ciraṁ** śīghraṁ **goṣṭhaṁ yāta** \| tān **vatsān pāyayata,** gavāṁ
pārśve tyajata \| **bālāṁś** ca duhyata svāṅga-rasaṁ teṣu pūrayata \|
daivādikatvaṁ duher ārṣam \| pakṣe, **mā**-śabdasya sarvatrānvayaḥ\|
**goṣṭhaṁ mā yāta** \| kiṁ-bhūtaṁ ? **ciraṁ** cirānubhūtam ity arthaḥ \|
**patīn mā śuśrūṣadhvaṁ** yatas te suptāḥ \| **vatsā mā krandanti,**
atas tān **mā pāyayata** \| **bālāś** ca **mā krandati,** tān api **mā
duhyata** ity anena dhvanitam atraiva ramadhvam iti \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : dṛṣṭaṁ vanam** ity-ādi
\| kusumitatva-rākeśa-kara-rañjitatvādinā punar uddīpana-vibhāvaṁ
pratipādya **tat** tasmād **yāta mā ciraṁ** vilambo kāryaḥ \| eṣa ca
vidhiḥ \|

eṣa niṣedhārthaḥ---**tat** tasmāt **mā yāta**, **goṣṭham aciraṁ** tat
kālaṁ vilambena tu yāsyathaḥ \| **śuśrūṣadhvaṁ patīn mā** iti sarvatra
yojyam \| **mā patīn** gṛha-patīn **śuśrūṣadhvaṁ** priyatamaṁ tu māṁ
śuśrūṣadhvaṁ yato bhavatyaḥ satīḥ satyaḥ prathamārthaṁ dvitīyā \| satyo
hi mām eva bhajanti \| yad vā, patīn asmān iti, sarvotkṛṣṭatve
bahu-gauravatve bahu-vacanam \| athavā, uddīpana-vibhāvo vanaṁ dṛṣṭaṁ,
ālambana-vibhāvas tv aham api dṛṣṭaṁ, tad yāta yātuṁ cet śakyate, tadā
yāteti sākṣepoktiḥ \| duhyatety antaṁ bālāś ceti parakīyā iti boddhavyam
\| māṁ dṛṣṭvāpi gṛhādi-sambandho'dyāpi na dūrībhūta ity asantam api
gamana-manoratham udbhāvya kautukatvenākṣipati \|\|21-22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kusumitam**
ity-ādi-viśeṣaṇair dṛśyatoktā \| yad vā, īṣat-praṇaya-kopato
vanāvalokanena ca **yamunā** iti vivecanīyam \| tatra **yamunā** iti
tat-sambandhena śaityam, **līlā** iti māndyam \| vanasya kusumitatvena
svata eva saugandhyam ity anilasya guṇa-trayam ūhyam \| anyat tair
vyañjitam \|

yad vā, nanu mahā-mohana-vākyādy-atikrameṇa te'smābhir upekṣitā eveti
kuto bhayam ? iti cet, tarhi tādṛśa-prayatnena rātrāv āgamanasya kiṁ
nāma prayojanam ? iti sakaitavaṁ kṣaṇaṁ dhyātvā, "āṁ jñātaṁ, diṣṭyā
pūrṇa-candra-rātrau madīya-śrī-vṛndāvana-śobhā-nirīkṣaṇārtham āgatam iti
\| bhavatu, tac ca sampannam eva" ity sa-sāntvam abhinayenāha \|

yad vā, nanu gṛha-bandhv-ādy-upekṣayā śrī-vṛndāvana-candraṁ
śrī-kālindī-vihāra-līlāṁ cānubhavitum āgatāḥ sma iti kuto bhayam ? iti
cet, satyam \| tarhi parama-śobhā-yukta-vṛndāvanasya tatrodita-candrasya
tathā sundara-kālindī-vihāri-vāta-gati-līlāyāś ca darśanam idaṁ diṣṭyā
sampannam evety aṅguly-ādinā darśayan sa-līlam āha---**dṛṣṭam** iti \|
arthaḥ sa eva\| vastutas tu sākṣāt tathā tādṛśa-vanādi-pradarśanena
kāmam eva vivardhayati\|

śleṣārthaś cāyam---etat-pakṣe **dṛṣṭam** iti dvābhyām \| īdṛśaṁ
sarva-guṇa-yuktaṁ **vanaṁ** dṛṣṭam eva, **tat** tasmāt **ghoṣaṁ mā
yāta** \[22\] ity anvaya iti \| yad vā, etādṛśe vane sākṣād-dṛṣṭe'pi
rātrau ratau vilambanam ayuktam eveti \| tad-yogya-yamunā-tīraṁ prayāma
iti \|\|21\|\|

**tat** tasmāt vana-śobhā-darśanena nija-manoratha-pūraṇāt sadoccair
gīta-dadhi-mathana-gavādi-rāvair ghoṣayati śabdaṁ karotīti \| śleṣeṇa,
sarveṣāṁ sarva-vṛttaṁ ghoṣayatīti **ghoṣaḥ**, taṁ gopāvāsaṁ **yāta** \|
**mā ciram** acirād evety arthaḥ \| yad vā, tatra vilambaṁ mā kurutety
arthaḥ \| kim-artham ? **patīn śuśrūṣadhvaṁ** sevadhvam \| kutaḥ ?
**satīḥ** ! he satyaḥ ! anyathā sādhvītva-bhaṅgāpattiḥ \| ato mat-pārśve
yuṣmākam avasthānam ayuktam iti bhāvaḥ \|

nanu, parama-sevya-tvat-sevām asahamānāḥ sadāsūyāvanto duṣṭatarās
te'smābhiḥ parityaktā eva, patnītvam api tvat-pādābjayor
nirmañchanīkṛtya dūrataḥ kṣiptam ity āśaṅkya sa-karuṇaṁ pakṣāntaram
āśrayan vatsādiṣu snehaṁ janayati---**krandanti** iti \| atas tān
**bālān pāyayata** dugdhaṁ, vatsārthaṁ ca **duhyata** dugdhaṁ gā ity
arthaḥ \| vatsebhyo bāleṣu sneha-viśeṣāt teṣāṁ paścān nirdeśaḥ \| evaṁ
sarvatra nivartanārthaṁ pūrva-pūrvasmād vākyād uttarottarasya
gariṣṭhatvam ūhyam \| **pāyayata** ity asyādāv uktis tasya drutam
avaśya-kāryatvāt \|

yad vā, gopa-cūḍāmaṇe ! **vatsān** gopair go-dohanena pāyayiṣyanty eveti
\| ata āha---**duhyata** gāḥ\| go-dohane svata eva vatsānāṁ bālānāṁ ca
tad-dugdhasyaiva pānaṁ bhāvīty arthaḥ \|

atredaṁ tattvam---śrī-kṛṣṇaika-priyā bhagavatyas tā gopyaḥ kathañcit
kāścij jāta-vivāhā api nāma-mātreṇaiva patimatyo vividha-vyājena patīn
vañcayantyas taiḥ saha grāmya-dharmābhāvena ajātāpatyā eva \| kevalaṁ
paty-ādīnām āgraheṇa nijautsukya-viśeṣeṇa vā tāsv eva kāścit para-putrān
puṣṭa-putratayā pālayantīti svataḥ stanyābhāvena tān go-dugdham eva
pāyayantīti \| vastutas tu sarvam etan narmaṇaiva \| ata eva **satīr**
iti \|

śleṣārthaś cāyam---tat tasmāt bandhubhyaḥ sādhvasābhāvāt
vana-śobhādi-rati-sāmagrī-sad-bhāvāc ca, a-kāra-praśleṣeṇa **aciraṁ**
śīghraṁ **mā yāta** \| yadi yātha, tadā vilambena rātry-anta eva
yāsyathety arthaḥ \|

yad vā, **ciraṁ** cirantano'svātantryādi-duḥkha-pradatvena
bahuśo'nubhūto yo **ghoṣaḥ**, taṁ **mā yāta**, punar na yāsyathety
arthaḥ \| **ca**-kārān **mā**-śabdasyāgre'pi sarvatra sambandhaḥ \|
patīn mā śuśrūṣadhvaṁ, satīś ca sādhvīr mā śuśrūṣadhvaṁ na sevadhvam,
tat-padavīm api na yātety arthaḥ \| svātantryādi-sukha-bhaṅgād iti
narmaiva \| vatsādayo na krandanty eva, gopādibhir go-dohanādinā
payaḥ-pāna-siddheḥ \| atas tān na pāyayiṣyatha, na tu dhokṣyatety
anya-kṛtyābhāvena svātantryaṁ sūcitam \| yad vā, itaḥ-prabhṛti
pati-śuśrūṣādi-karmasu na pravartsyathety arthaḥ \| tenāpi kathañcid api
yuṣmākaṁ dharma-vighāto nāstīty āha---**satīḥ** ! he sādhvyaḥ ! iti
tattvatas teṣāṁ patitvābhāvāt mad-bhajanāc ca \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tāsāṁ praṇaya-kopena
yad anyato darśanaṁ tad-anyathotprekṣyate--- dṛṣṭam iti tad yāteti
pareṇānvayaḥ \| kusumitam ity-ādi-viśeṣaṇair dṛśyatoktā \| tatra
ceṣat-praṇaya-kopato vanāvalokane **dṛṣṭaṁ vanam** ity uktaṁ, tata
ūrdhvāvalokane ca **rākeśa-kara-rañjitam** iti tataḥ
kālindī-tīrāvalokena tu **yamuneti** vivecanīyam \| anyat taiḥ \|

yad vā, nanu mahā-mohana-vākyādy-atikrameṇa te'smābhir upekṣitā eveti
kuto bhayam ? iti cet tarhi tādṛśa-prayatnena rātrāv atrāgamanasya kiṁ
nāma prayojanam ? iti sa-kaitavaṁ kṣaṇaṁ dhyātvā \"āṁ jñātaṁ, diṣṭyā
pūrṇa-candrāyāṁ rātrau madīya-śrī-vṛndāvana-śobhā-nirīkṣaṇārtham āgatam
iti \| bhavatu, tac ca sampannam eva\" ity aṅguly-ādinā darśayan
sa-līlam āha---**dṛṣṭam** iti \| arthaḥ sa eva\| vastutas tu sākṣāt
tathā tādṛśa-vanādi-pradarśanena bhāvam eva vivardhayati \|

śleṣārthaś cāyaṁ---na kevalaṁ tad-bhayābhāva evātra, api tu
parama-sukha-nidhānatvam apīti bhāvoddīpanāya svayaṁ
darśayati---**dṛṣṭam** iti \| īdṛśaṁ sarva-guṇa-yuktaṁ **vanaṁ dṛṣṭam**
eva, **tat** tasmāt **ghoṣaṁ mā** **yāta** ity anvaya iti \|\|21\|\|

**tat** tasmāt vana-śobhā-darśanena nija-manoratha-pūraṇāt, sadoccair
gīta-dadhi-manthana-gavādi-śabdair ghoṣayati śabdāyate iti **ghoṣaḥ** \|
śleṣeṇa tu sarveṣāṁ sarva-vṛttaṁ ghoṣayatīti taṁ gopāvāsaṁ **yāta** \|
\"goṣṭham\" iti kvacit pāṭhaḥ \| tatraiva bhavatīnāṁ sarvā sāmagrīti,
tad eva gantuṁ yujyata iti bhāvaḥ \| **mā ciram** acirād evety arthaḥ \|
yad vā, tatra vilambaṁ mā kurutety arthaḥ \| kim-artham ? **patīn
śuśrūṣadhvaṁ** sevadhvam \| kutaḥ ? **satīḥ** ! he satyaḥ ! anyathā
sādhvītva-bhaṅgaḥ syāt \| ataḥ para-puruṣasya mama pārśve yuṣmākam
avasthānam ayuktam iti bhāvaḥ \|

nanu, parama-sevya-tvat-sevām asahamānāḥ sadāsūyāvanto duṣṭatarās
te'smābhiḥ parityaktā eva, pativratātvam api tvat-pādābjaṁ
nirmañchanīkṛtya dūrataḥ kṣiptam ity āśaṅkya sa-karuṇam iva pakṣāntaram
āśrayan vatsādiṣu snehaṁ janayati---**krandanti** iti \| atas tān
**vatsān pāyayata**, bālārthaṁ ca **duhyata** dugdhaṁ dohayety arthaḥ \|
etac ca tat-tat-sannidhāna-mātra-viśrambhita-tat-priya-gavādy-apekṣayā
\|

atredaṁ tattvam---tāḥ khalūddiśya sa vo hi svāmī bhavati \[go.tā.u.
2.27\] iti gopāla-tāpinyāṁ, śriyaḥ kāntāḥ kāntaḥ parama-puruṣaḥ
\[bra.saṁ. 5.67\] iti brahma-saṁhitāyāṁ, daśākṣarādi-mantrāś ca, tathā
śruty-āgamādau, kṛṣṇa-vadhvaḥ \[bhā.pu. 10.33.8\] iti cātraiva
śrī-kṛṣṇaika-kāntānāṁ parama-lakṣmīṇāṁ tāsām anyatra vivāho na
sambhavati \| tat-pratītiś ca tāsām utkaṇṭhā-vardhanārthaṁ, yoga-māyām
upāśritaḥ \[bhā.pu. 10.29.1\] ity-ādau tad-arthaṁ nirdiṣṭayā
yoga-māyayaiveti gamyate \| yaiva khalu tat-pratirūpa-kalpanayā
tat-patiṁ-manyās tān vañcayati \| vakṣyate ca, nāsūyan khalu kṛṣṇāya
\[bhā.pu. 10.33.37\] ity-ādi \| tatas taiḥ sahāṅga-saṅgābhāvenājātāpatyā
eva kevalaṁ sneha-viśeṣeṇa yātṛ-bhrātṛ-prabhṛti-putrān yān pālayanti eva
putrā ity ucyante \| teṣām api loke putratayā vyavahārād viśeṣatas tathā
pālyamānatvāt, śrī-baladeva-sāmbāv apy uddiśya, sa-sutaḥ sa-snuṣaḥ
prāyāt suhṛdbhir abhinanditaḥ \[bhā.pu. 10.68.52\] iti śrī-śukenāpi
prayuktatvāt \| ataḥ stanyābhāvena go-dugdham eva tān pāyayantīti **tān
pāyayata duhyata** ity ucyate \| ata eva munināpy uktaṁ---pāyayantyaḥ
śiśūn payaḥ \[bhā.pu. 10.29.6\] iti \| atra **śiśūn** ity eva **paya**
ity eva ca, na tu sutān stanam iti \| yadi ca tāsām udarajā eva te syuḥ,
tadā rāsa-nṛtya-nāyikānām ādi-rasa-nāyikānāṁ ca tāsāṁ vairūpyeṇa tasya
rāsa-nṛtyasya rasasya ca vairūpyaṁ syāt \|

mātaraḥ pitaraḥ putrāḥ \[bhā.pu. 10.29.20\] ity atra śrī-bhagavad-vākye
keṣāñcid rātrāv api vane'pi mātrādi-vicetṛtvena kāsāñcid
ardha-jaratītvam apy āyāti \| tatra punar atīva tat syāt, tat tu
śrī-vaiśampāyanasyāsammatam---yuvatīr gopa-kanyāś ca rātrau saṅkālya
kālavit \[ha.vaṁ. 2.21.18\] ity anena \| tathā tad idaṁ tāsām
ālambana-rūpāṇām uddīpana-sauṣṭhavam api varṇayatā śrīman-mundīndreṇa na
mataṁ---bhagavān api tā rātrīḥ \[bhā.pu. 10.29.1\] ity ādāv
uddīpana-sauṣṭhavenālambana-rūpāṇāṁ tāsāṁ sauṣṭhavam anusmṛtya, rantuṁ
manaś cakre \[tatra\] iti ca gamitam \| vakṣyate ca tāsāṁ sauṣṭhavaṁ
śrī-bhagavantam apekṣyāprauḍhatvaṁ ca--- madhye maṇīnāṁ haimānāṁ
mahā-marakato yathā \[bhā.pu. 10.33.7\] ity anena, vyarocataiṇāṅka
ivoḍubhir vṛtaḥ \[bhā.pu. 10.29.43\] ity anena, taḍita iva tā
megha-cakre virejuḥ \[bhā.pu. 10.33.8\] ity anena ca \| tasmāt
śrī-bhagavatā tāsāṁ putratayā nirdeśas tu parihāsa-para eva, na tu
doṣodgāra-paraḥ, vācaḥ peśair vimohayan \[bhā.pu. 10.29.17\] iti \| ataḥ
prahasya sadayaṁ gopīr \[bhā.pu. 10.29.43\] ity atra parihāsasya
sphuṭataratvaṁ dṛśyate \| yata eva mātaraḥ pitaraḥ putrāḥ \[bhā.pu.
10.29.20\] ity-ādikaṁ ca kalpanā-mayam eva jalpitaṁ, parihāsaṁ vinā tu
doṣodgāre, nindāmi ca pibāmi ca iti nyāyena tāsāṁ svīkāre
parama-vairasyam eva ca syāt \| āstāṁ tāvat tāsāṁ svayaṁ doṣodgāraḥ,
tādṛśasyālambana-doṣasyāstitva-mātre'pi parama-rasa-vyāghātaḥ syāt\|

tac cānyatrāpi san-nāyake kavibhir varṇanīyatvena svīkṛtena sambhavati,
kim uta parama-puruṣottame mahā-kavi-varga-varṇanīye
līlā-rasa-viśeṣa-varṇanārtham avatīrṇe tasmin \| vakṣyate ca---bhajate
tādṛśīḥ krīḍā yāḥ śrutvā tat-paro bhavet \[bhā.pu. 10.33.36\] iti,
siṣeva ātmany avaruddha-saurataḥ sarvāḥ śarat-kāvya-kathā-rasāśrayāḥ
\[bhā.pu. 10.33.26\] iti ca \| tasmāt **patayo**'py āsāṁ
māyā-mātra-pratītāḥ, **putrāś** ca gauṇārthā iti \|

śleṣārthaś cāyam---**tat** tasmāt bandhubhyaḥ sādhvasābhāvāt
vana-śobhā-rati-sāmagrī-sad-bhāvāc ca **aciraṁ** śīghraṁ **mā yāta** \|
yadi yātha, tadā vilambena rātry-anta eva yāsyathety arthaḥ \|
**ca**-kārān **mā**-śabdasyāgre'pi sarvatra sambandhaḥ \| **patīn mā
śuśrūṣadhvaṁ**, **satīś** ca sādhvīr **mā śuśrūṣadhvaṁ**, tat-padavīm
api na yātety arthaḥ \| svātantryādi-sukha-bhaṅgād iti narmaiva **vatsā
bālāś ca** **mā krandanti**, tasmāt **tān mā pāyayata, mā duhyata** iti
ca svātantryaṁ sūcitam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbha 332) :** nijārāma-darśanayā tāsāṁ bhāvam
uddīpayati---**dṛṣṭaṁ vanam** iti \|\|21\|\| nigamayati---**tad yāta**
iti \| yasmād rajany eṣā ghora-rūpā \[bhā.pu. 10.29.19\] ity-ādiko
hetuḥ, **tat** tasmāc **cira**-kālaṁ vyāpya **ghoṣaṁ mā yāta** \| aciram
adhunaiva mā yāteti vā \| tatas tatra gatvā **patīn** yuṣmat-patitvena
kḷptān tān api **mā śuśrūṣadhvam** \| he **satīḥ** ! satyaḥ !
paramottamāḥ ! ye ca **vatsādayas** te ca **mā krandanti,** tatas tān
**mā pāyayata,** tad-arthaṁ **mā duhyata** ceti \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punar **yāta gṛham**, na
yāteti pakṣa-dvayam eva lakṣyīkṛtyāha---**dṛṣṭaṁ vanam** ity-ādi
sārdhena \| **vana**-śobhā-didṛkṣayā yad āgatāḥ, tad **dṛṣṭam** \|
**vanaṁ** kīdṛśam ? **kusumitam** ity-ādi-viśeṣaṇa-trayam \| **tasmād
ghoṣaṁ yāta, mā ciram**, vilambo mā kārya ity arthaḥ \| tatra gatvā kiṁ
kāryam ? tatrāha---**patīn śuśrūṣadhvam** \| patīn iti pāntīti pataya
iti yogārthatvād yathā-tathaṁ pālaka-mātre boddhavyam \| anyac
ca---**krandanti** **bālāś** ca **vatsāḥ,** tān **pāyayata**, paścād
**duhyata** ity arthaḥ \| **bālā** iti vatsa-viśeṣaṇam \| he satīḥ !
sādhvyaḥ !

pakṣe, **dṛṣṭaṁ vanam** ity-ādinā uddīpana-vibhāvaḥ prakaṭīkṛtaḥ \|
**tat** tasmād **ghoṣaṁ mā yāta**, **patīn mā śuśrūṣadhvam** \|
**bālāś** ca **vatsā mā krandanti** \| **tān** mā **pāyayata**, mā
**duhyata** cety arthaḥ \| **ciram** eva **na yāta**, ihaiva sarvadā
tiṣṭhatety arthaḥ \| prati-kriyaṁ mā-śabdo yojyaḥ \|\|21-22\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** śabdotthārtha-pratītyā
vāstavam artham ajānatīḥ, ūrdhvādho dṛṣṭi-prasaraṇenānyato vilokayantīḥ
kiñcit saṁrambha-kṣubhita-dṛṣṭīḥ praty āha---**dṛṣṭam** iti \| atimudrām
ākalayya īṣat-praṇaya-kopena itas tato vilokamānā dṛṣṭvā
anyathotprekṣaṇaṁ nirvārya, nūnaṁ gṛheṣu paty-ādi-śuśrūṣayā vyākulatvena
duḥkham anubhūya vṛndāvana-vilokanautsukyatayāgatā eva tarhi kṣaṇaṁ
vana-darśanena hṛdayaṁ nirvāpayantu ity āha tīryak-prekṣaṇena
vana-darśanaṁ sambhāvyāha, nirdhāritam ivārthaṁ vadati---**vanaṁ
dṛṣṭaṁ** tac ca **kusumitaṁ** śobhātiśayoktiḥ sūcitā \|

ūrdhvāvalokana-manmathotprekṣyāha---**rākeśa-kara-rañjitam** iti \|
kālindī-pradeśa-stha-vṛkṣa-khaṇḍeṣu prasarantīr dṛṣṭīr
anyathotprekṣamāṇam āha---**yamuna** iti \|
**yamunā**-saṁvāsino'**nilasya** līlānāyasa-kṛtiḥ, tayā **ejantaḥ**
kampamānās **taru-pallavāḥ,** taiḥ **śobhitam** \| vṛkṣā api bhavatīm
atrāvasthānam anucitaṁ manyamānā aṅguli-tulyaiḥ pallavair eva
nivārayanti vana-darśana-viṣayiṇī utkaṇṭhopasampannaiva, ataḥ paraṁ
**gṛhaṁ yāta** iti vana-nirīkṣaṇāyāgatā bhavatīr atrāvasthāpayato
mamodāsīnasyānaucitīyam iti \|

sāpekṣatva-pakṣe'rthas tu---sa evabhiprāyas tv anya eva ramaṇārthaṁ ced
agatāḥ, tarhi uddīpana-vibhāvaṁ paśyatety āha---**dṛṣṭam** iti \|
**vanaṁ dṛṣṭaṁ** kākvā praśnaḥ \| vanaṁ viśinaṣṭi---**kusumitaṁ** \|
bhavatīnām āgamanaṁ dṛṣṭvā vanasyāpi bhāva-viśeṣeṇa romāñcitatvam iva
jātaṁ, kiṁ punar mama ? iti bhāvaḥ \| anenāgre kariṣyamāṇam
ākalpa-śayyā-vyañjanādi-racanaṁ sūcitam iti \|

**vanaṁ** kīdṛśaṁ ? **rākeśasya karaiḥ** kiraṇaiḥ **rañjitaṁ,**
candrasyāpi asmad-ramaṇānukūlyaṁ darśitaṁ, **karaiḥ** hastaiḥ hi
mārdavena kānti-viśeṣa-yojitam \| anena vanasyojjvalatvaṁ
tamo-nāśakatvaṁ sūcitam \|

punaḥ kīdṛśam ? **yamunā**-sambandhino'**nilasya līlā**, tayā
sañcalanaṁ, tena **ejat** kampamānā **tarūṇāṁ pallavāni** \| dhuvane
kara-dhūnanam iva śikṣayantaḥ \| yad vā, īdṛśaṁ sukhaṁ nānyatrāstīti
gatāgataiḥ darśayanta iva **vanaiḥ pallavaiḥ śobhitam** anena
śarada-rtuḥ śaityena ca yuṣmad-āgamanena mat-sambandhena ca vṛkṣeṣv api
sattvika-bhāvaḥ sūcitaḥ \| īdṛśaṁ sarva-sad-guṇa-viśiṣṭaṁ **vanam**
iṣṭam evāto vraje gamanam ayuktam iti tātparyārthaḥ \|\|21\|\|

idānīṁ muni-rūpāḥ yūtha-mukhyāḥ prati padya-dvayenāha---**tad yāta** iti
\| vana-darśanena manoratha-pūrtiś cej jātā, tarhi **goṣṭhaṁ** vrajaṁ
**yāta** \| nanu vrajaṁ tyaktaivāyātāḥ \| punas tatraiva gamanena kiṁ
prayojanam ? iti cet, tatrāha---vraje dharmārtha-kāma-lābho bhaviṣyatīty
upadiśann āha---he **satīḥ** ! satyaḥ ! pati-śuśrūṣaṇaṁ tyaktvāyātāḥ,
ato dharma-hānir jātā \| dharma-mūlā kāma-prāptiḥ, dharme naṣṭe
kāma-hānir api jātā \| dugdha-hāny-artha-nāśo'pi jātaḥ \|
stanandhaya-tyāgenopalālanādi-sukha-nāśo'pi jātaḥ \|
etac-catuṣṭaya-prāpty-arthaṁ vrajaṁ **yāta** \| **mā ciraṁ** vilambo na
kāryaḥ \| yās tu patīn tyaktvāgatāḥ, tā yūyaṁ **patīn śuśrūṣadhvam** \|
yās tu dohaṁ hitvāgatāḥ, tāsāṁ **vatsā** baddhā eva **krandanti** \|
yāsāṁ stanandhayā atṛptāḥ **krandanti**, **tān duhyata** dohayatety
arthaḥ \| atṛptā **bālāḥ krandanti**, **tān** stanaṁ **pāyayata** \|
udāsīnasya mama nikaṭe sthityā dharmādi-hānir bhaviṣyati, tatra gatānāṁ
sarvaṁ sampatsyata iti rahasyopadeśaḥ svasya sāpekṣatvam \|

pakṣe vyaṅgyārtham āha---he **satīḥ** ! satyaḥ ! mukhya-patyau
snigdhatvāt pāribhāṣika-patiṁ tyaktvāgatatvāc ca, etāsāṁ sādhvītvaṁ
jñātam \| pūrvaṁ narmaṇā niṣedham uktam \| idānīṁ vāstavam artham
āha---**tat** tasmāt **ciraṁ** bahu-kāla-paryantaṁ **goṣṭhaṁ mā yāta**,
kintu mayā sahātraiva ramadhvam \|

yad vā, **ciraṁ** bahu-kāla-paryantaṁ mām āyāta prāpnuvata \| yad vā,
**aciraṁ** śīghraṁ **goṣṭhaṁ** vrajaṁ **mā yāta**, gamane doṣasya
bahuśo'nubhūtatvāt, rātry-ādi-duḥkham anubhūyāgatatvāt \| anyathā
duḥkhaṁ tad avaśyam eva bhaviṣyati \| yadi paty-ādīnāṁ saṅkocaḥ, tadā
pūrṇaṁ ramaṇaṁ vidhāya rātri-śeṣe yāsyatha \| **mā**-śabdasya
sarvatrānvayaḥ \| **patīn mā śuśrūṣadhvaṁ,** mad-rūpeṇa teṣāṁ bahuśaḥ
prātikūlyānubhavasya siddhatvāt \|

nanu krandato vatsān bālān tyaktvāgatāḥ, atas tat-smaraṇe ramaṇasya
viphalatvaṁ bhaviṣyati ? iti cet, tatrāha---**vatsā bālāś** ca **na
krandanti**, tad-arthasyānyathā-siddhatvāt \| gopair eva go-dohanasya
kṛtatvāt, payaso'pi tad-apekṣitatvāc ca, tac-cintā na kāryā \| bālānāṁ
sāntvanasya vṛddha-dhātrī-prabhṛtibhir eva kṛtatvāt, atas tac-cintā na
kāryā \| spaṣṭārtham āha---**tān bālān payo mā pāyayata**, **vatsān mā
duhyata** mā dohayata, tasyārthasya svata eva siddhatvāt \| ato
niḥśaṅkaṁ mayā saha ramatety arthaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tā lajjayā
parito vilokayantīr āha---**dṛṣṭam** iti \| \"āṁ jñātaṁ
vana-darśanārtham āgatāḥ\" iti tataś ca tāsām ūrdhvāvalokane saty
āha---**rākeśa** iti \| yamunā-dig-avalokane
satyāha---**yamunā**-sparśino'**nilasya līlā** manda-gatiḥ, tayā
**ejantaḥ** kampamānās **tarūṇāṁ pallavāḥ** puṣpitais taiḥ **śobhitām**
ity abhīpsitaṁ vanādi-darśanam api nirvyūḍham, ato mā vilambadhvam iti
bhāvaḥ \|

pakṣe, vṛndā**vanam** idaṁ sarvotkṛṣṭaṁ, tatrāpi pūrṇa-candrā rajanī,
tatrāpi caturdikṣu **yamunā**, tatrāpi
śaitya-māndya-saugandhyavanto'**nilā** ity uddīpana-vibhāvā ete \|
ālambana-vibhāvaś cāhaṁ varta evety adya yuṣmākaṁ rasikatā parīkṣitā
bhaviṣyatīti \|\|21\|\|

**tat** tasmān **mā ciraṁ yāta**, api tu śīghram eva yātety arthaḥ \|
**satīḥ** pativratāḥ api **śuśrūṣadhvaṁ** tad-dharma-grahaṇārthaṁ tā api
bhajanīyā eveti bhāvaḥ \| iti paroḍhā uktā kumārīḥ prāha---**vatsā**
gavāṁ **krandanti**, **tān duhyata** dohayata \| municarīḥ
prāha---**bālāḥ krandanti**, **tān pāyayata** \|

pakṣe, **tat** tasmāc **ciraṁ** samastām api rātrim abhivyāpya **mā
yāta**, mayā saha ramadhvam iti bhāvaḥ \| **patīn sādhvīś** ca **mā
śuśrudhvaṁ**, vidhātrā dattasyaitādṛśa-saundaryasya yauvanasya ca
vaiyarthya-prāpaṇānaucityād iti bhāvaḥ \| evaṁ **mā dohayata mā
pāyayata** mad-anurāgiṇīnāṁ bhavatīnāṁ kiṁ taiḥ ? iti bhāvaḥ \|\|22\|\|

**\...**

\|\| 10.29.23 \|\|

athavā mad-abhisnehād bhavatyo yantritāśayāḥ \|

āgatā hy upapannaṁ vaḥ prīyante mayi[^12] jantavaḥ \|\|

**śrīdhara-svāmī (bhāvārtha-dīpikā) :** saṁrambha-kṣubhita-dṛṣṭīḥ praty
āha---**athavā** iti \| **yantritāśayā** vaśīkṛta-cittāḥ \|
**upapannaṁ** yuktam \| **prīyante** prītā bhavanti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *saṁrambhaḥ* kopāveśāḥ,
tena *kṣubhita-dṛṣṭīr* bhrāntekṣaṇāḥ \| **athavā** iti nipāta-dvayaṁ
sambhrame maṅgale vā \| **mayi** viṣaye **jantavo** jīva-mātrāṇi \| ato
ramadhvam iti pakṣaḥ\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punas tāṭasthyam
āha---**athavā** ity-ādi \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mayi** yaḥ **abhisnehaḥ**
prīti-viśeṣaḥ, tasmād iti madhura-premākhyaḥ puṁ-strī-bhāva-viśeṣo
nirastaḥ \| ata eva saudāsyam āha---**hi** yataḥ sarve'pi prāṇino mayi
prītiṁ kurvantīti \| **mad-abhisnehād** iti sākṣād-uktyā tam api
ślathayati \| ata eva gauraveṇa **bhavatya** iti \|

yad vā, nanu priyaṁvada-pravara ! tarhy asmākam abhīṣṭaṁ sampādyatām \|
tatrāha---**prītim** eva **kurvanti** iti prīter bhakti-viśeṣatvād
aṅga-saṅga-karmaṇālam iti bhāvaḥ \| anyat tair vyañjitam \|

yad vā, aho bata parityaktā eva, te sarve \| tat kiṁ punas
tan-nāma-grahaṇena ? ity āśaṅkya sa-ślāghaṁ pakṣāntaram āha---**athavā**
iti \| arthas tathaiva \| yad vā, mama yo yuṣmābhir abhisnehas tasmāt
tenety arthaḥ \|

a-kāra-praśleṣeṇa **ayantritāśayāḥ** parama-sādhvītvāt \| yad vā,
**mad-viṣayakābhisnehena ayantritāśayāḥ** \| pātivratyena para-puruṣe
sneha-viṣayāyogāt \| evam ubhayathā bhāva-viśeṣo nirastaḥ, tathāpy
**āgatā** yat \| anyat samānam \| vastutas tv evam audāsīnyaṁ
cāturya-bhaṅgyā bhāva-vivardhanārtham eva \|

śleṣārthaś cāyam---aho paramānurakāsv api bhavatīṣu kim
uddīpana-garbhaiḥ prārthanair ity āha---**athavā** iti \|
**abhi**-śabdena **snehasya** samyaktvoktyā madhura-premaiva lakṣyate \|
sāmānyataḥ sarve'pi prāṇino mama **prīyante** yataḥ, ataḥ sarvottamā
gopyo bhavatyo mad-**abhisnehād yantritāśayā** vaśīkṛta-cittāḥ satyaḥ \|
kiṁ vā, paty-ādi-bhayenāsvacchandā api **mad-abhisnehād** dhetor
**āgatā** yat, **tad upapannam** eva, sarvato'pi
viśiṣṭa-mad-viṣayaka-prītimattvāt\| ata eva ādareṇa **bhavatya** iti \|
ato'dhunā mayā saha svacchandaṁ ramadhvam iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
saṁrambha-kṣubhita-dṛṣṭīs tā nivartayitum iva
jantu-mātra-sādhāraṇatā-nirdeśenātikṣobhayann āha---**athavā** iti \|
pakṣāntaram idaṁ, dṛṣṭaṁ vanam \[21\] ity-ādi nirasanāpekṣayā \|
**mayi** yo'**bhisnehaḥ** prīti-sāmānyātiśayaḥ, tasmāt iti \|
raty-arthaḥ puṁ-strī-bhāva-viśeṣo na gṛhītaḥ, viśeṣeṇābhāvāt \| ata eva
sahaudāsyam āha---**hi** yataḥ sarve'pi prāṇino **mayi** prītiṁ
kurvantīti \| **mad-abhisnehād** iti sākṣād-uktyā tam api śithilayati \|
ata eva gauraveṇa---**bhavatyaḥ** iti \| anyat taiḥ \|

yad vā, aho bata parityaktā eva te sarve, tat kiṁ punas
tan-nāma-grahaṇena ? ity āśaṅkya sa-ślāghaṁ pakṣāntaram āha---**athavā**
iti \| arthas tathaiva \| vastutas tu evam audāsīnyaṁ cāturya-bhaṅgyā
bhāva-vivardhanārtham eveti \|

śleṣārthaś cāyam---evaṁ yadyapy anya-prayojanāyāgatāḥ, tathāpi
mat-prārthanayā kiyantaṁ kṣaṇam atra viśrāmyateti \| evam uktvā
pakṣāntaram āha---**athavā** iti \| **abhi**-śabdena **snehasya**
samyaktvoktyā raty-ākhya-bhāva eva sūcyate \| tataś ca yadi vā
**mad-abhisnehād** **āgatāḥ**, tarhi tad etad **upapannaṁ** yuktam evety
arthaḥ \| tatra hetuḥ---**jantavaḥ** prāṇi-mātrāṇi, mama mat-sambandhe,
**prīyante mayi** prītā bhavantīty arthaḥ \| tatas tādṛśa-bhāvavatīnāṁ
vā kā vārteti bhāvaḥ \| ata eva premādareṇa bhavatya iti \| ato'dhunā
mayā saha svacchandaṁ ramadhvam iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** yadi svayam eva bhavatyo
mad-anurāgeṇaivāgatā na tatra mat-prārthanāpekṣāpi, tadā tad atīva
yuktam ācaritam ity āha---**athavā** iti \| **mama** mayi \| yadi
**jantu**-mātrāṇy eva **mayi prīyante,** tadā bhavatīnāṁ kāminīnāṁ
kānta-bhāvātmaka eva saḥ sneho bhaved iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punar vrajaṁ yāta ity
asyaivānukūlaṁ vadati---**athavā** ity-ādi \| na vanādi-didṛkṣayā
samāgatāḥ sma \| tad-darśanārtham eva **āgatāḥ** sma iti cet, tad
**upapannam** eva, **mad-abhisneha-yantritatvaṁ** hi sādhūnām eva, yataḥ
**prīyante mayi jantavaḥ** \| prāṇi-mātram eva mayi prīyate, kiṁ punar
bhavatyaḥ \| tan mad-darśanaṁ tu **upapannam** eva \| samprati ghoṣaṁ
yāta ity arthaḥ \|

pakṣāntare---**bhavatyo mad-abhisnehād yantritāśayā** iti jānīmaḥ,
tenāgatāś ca \| ato'taḥ paraṁ yad ucitaṁ tad-upapannaṁ bhaviṣyaty eva \|
yato **mayi jantavaḥ prīyante**, prītā eva bhavanti, tad yūyaṁ yat prītā
bhaviṣyatha, tat kim iti \| mā ghoṣaṁ yāta ity arthaḥ \|\|23\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu
paty-ādi-sneha-tyāga-pūrvakaṁ tvayy anuraktatvāt tvāṁ sevitum āgatāḥ \|
tvaṁ tu katham asmān nivartayasi ? iti yathā-śrutārtha-grahaṇena
saṁrambheṇa rukṣa-mudrām avalambamānāḥ praty āha,
**jantu**-mātra-sādhāraṇya-nidarśanena svasya audāsīnyam
āviṣkaroti---**athavā** iti \|

nanu katham asmān atrāhūya viḍambayasi ? iti cet, tatrāha---**athavā**
iti \| pakṣāntaram \| **mad-abhisnehād atrāgatāḥ, bhavatya** iti
gauravoktiḥ, **mayi** yo'**bhitaḥ snehaḥ,** tasmāt paty-ādiṣu yaḥ
snehaḥ, tasmād ākṛṣya mayy arpitatvāt \| ata eva **yantritāśayā**
vaśīkṛta-cittāḥ \| ataḥ parama-sādhvītvāt, na tu ramaṇārtham āgatāḥ \|
athavā, evaṁ vo **mat** man-nimittam, **abhi** niḥśaṅkaṁ, yathā tathā
**snehād** vā **āgatāḥ** \| yato'**yantritāśayā** asvādhīna-cittāḥ
satyaḥ \| ata eva citta-niyamanam upadiśati, citta-niyamena kṛte sati
para-puruṣe mayi bhāva-viśeṣam udayena satītva-bhaṅgo na bhaviṣyatīti
bhāvaḥ \| pūrvaṁ manaso'niyamane yaj jātam eva, adhunā **mad abhi** mama
sammukham **āgatāḥ,** **snehāt yantrito** baddha **āśayaś** cittaṁ
yāsāṁ, tāḥ \| tad **vo** yuṣmākam **upapannaṁ** yuktam eva jātam \|
yataḥ kenāpi na pratibaddhāḥ \|

yad vā, **vo** yuṣmākam api **upapannaṁ** yuktam eva \| yasya yasmin
prema-viśeṣaḥ, tad-antike tasya gamanam ayuktaṁ na bhavatīti
svasyākāmatvaṁ vyañjayati---yato **mayi jantavaḥ** prāṇi-mātrāḥ
**prīyante** prītiṁ kurvanti \|

nanu, teṣu aṅga-saṅgaṁ kriyate prayojanābhāvāt \| mama brahmacaryaṁ
bhavatībhiḥ śruta-pūrvam eva, ato vyābudhya yāta iti śabdottho'rthaḥ \|
idānīm arthottham artham āha---**athavā** tad yāta iti \|
pūrva-ślokokta-vraja-gamana-niṣedham abuddhvā kṣubhita-dṛṣṭī sāntvayan
sāpekṣatvaṁ vyañjayan vane ramaṇaṁ draḍhayati \| padyārthas tu sa eva,
bhāvārtho bhinna eva \| **mama abhi** bhaya-rahitaḥ
**sneha**-prasūtākhyaś caturtho raty-ākhyo bhāvaḥ, tasmāt taṁ prāpyety
arthaḥ \| **yantritāśayāḥ** mayaiva yantrito niruddha āśayaś cittaṁ
yāsāṁ, tāḥ \| citte niruddhe svata eva **āgatāḥ** \| mama cittena
bhavatīnāṁ cittam āśliṣṭaṁ, kṣīra-nīravat \| kevalaṁ śarīra-mātram
anāśliṣṭam \| tad idānīṁ ramaṇaṁ sarvaṁ setsyatīti bhāvaḥ, yasmāt
**āgatāḥ**, tad **upapannam,** **vo** yuṣmābhir ucitaṁ kṛtam iti \|
manaś cakre \[10.29.1\] iti pūrvaṁ cintanam eva āgamana-mātraṁ
pratīkṣyamāṇena mayā tathā tat sampannam \| ato yāvad-ākāṅkṣaṁ ramaṇaṁ
bhaviṣyatīti bhāvaḥ \| yuktārthatve kaimutya-nyāyenāha---yato
**jantavaḥ** prāṇī-mātrāḥ **mama prīyante** mad-viṣayāṁ prītiṁ
**kurvanti**, kim uta mat-prema-ratna-mañjūṣā **bhavatya** iti \| tad
uktaṁ, ko nu rājann indriyavān \[bhā.pu. 11.2.2\][^13] iti \| prītau
indriyavattva-mātram evādhikāri-viśeṣaṇam iti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : athavā** iti \| hanta mayā
vṛthaivaitāny āgamana-kāraṇāni kalpitāni \| adhunaiva kāraṇam avagatam
ity āha---**mayi** yo\'**bhi** sarvato-bhāvena **snehaḥ,** tasmāt
**yantritāśayāḥ** vaśīkṛta-cittāḥ, ata eva **āgatāḥ**, tad
**upapannaṁ**, mad-darśana-lābhāt siddhaṁ, yato **mayi jantavaḥ**
prāṇi-mātrāṇi **prīyante** ity autpattikaṁ me saubhāgyaṁ, na tv
aupāyikam iti bhāvaḥ \| tena **bhavatyo** mayi prīti-sāmānyavatya eva,
na tu kāmopādhika-prīti-viśeṣavatya iti dhvanitam \|

pakṣe, **mad-abhisnehaḥ** kānta-bhāva-mayaṁ premā, tasmād dhetor
**yantrīkṛta āśayo** yābhiḥ, tāḥ \| bhavatīnāṁ manasā yantreṇaivāham
ākṛṣṭo varte ity arthaḥ \| tad āgamanam **upapannam** ucitam eva, na
tūpapatti-rahitam ity arthaḥ \| **mayi jantavo**\'pi **prīyante**, kim
uta bhāvavatyo bhavatya iti bhāvaḥ \|\|23\|\|

**\...**

\|\| 10.29.24 \|\|

bhartuḥ śuśrūṣaṇaṁ strīṇāṁ paro dharmo hy amāyayā \|

tad-bandhūnāṁ ca kalyāṇyaḥ prajānāṁ cānupoṣaṇam \|\|

**śrīdhara-svāmī (bhāvārtha-dīpikā) :** dṛṣṭādṛṣṭa-bhaya-pradarśanena
nivartayati---**bhartur** ity-ādi śloka-trayeṇa \|\|24-25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śāstra-siddhāntam
āha---dṛṣṭaṁ bhayaṁ rāja-nindādi, adṛṣṭaṁ narakādi \| **amāyayā**
avañcanayā \| **tad-bandhūnāṁ** bhartṛ-bandhūnāṁ śvaśurādīnām \|
**prajānāṁ** santatīnāṁ pālanaṁ ca **paro dharmaḥ** śāstra-vihitatvāt \|
anyathā kalyāṇaṁ naśyatīti sambuddhyāha---**he kalyāṇyaḥ** ! iti \|
**bhartuḥ** sarva-pālakasya mama **amāyayā** naiṣkāpaṭyena sevanaṁ
**paro**'tyuttamo **dharmaḥ**, mama prasāda-hetutvāt \| amāyayānuvṛttyā
vai tuṣyaty ātma-prado hariḥ[^14] \[bhā.pu. 11.3.22\] ity-ādy-ukteḥ \|
**tad-bandhūnāṁ** devānāṁ brahmādīnāṁ ca yajñādinā sevanaṁ, **prajānāṁ**
sthāvara-jaṅgamānāṁ yathocitam **anupoṣaṇaṁ** paunaḥpunyena pālanaṁ,
sthāvarāṇāṁ nityaṁ jalādi-prasecanena, jaṅgamānām
anna-vastrādi-pradānenety arthaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** parihāram
āha---**bhartur** ity-ādi \| yāta yāta, bhartāraḥ śuśrūṣyantām iti
vidhiḥ \| tatra niṣedhaḥ---**bhartur** ity eka-vacanena svasyaiva
bhartṛtvaṁ sūcyate \| **bhartus** trailokya-bhartur mama **śuśrūṣaṇaṁ**
kriyatām \| mac-chuśrūṣaṇam eva **paro dharmaḥ** \| **strīṇāṁ**
lakṣmīṇāṁ bhavatīnāṁ pūrvavat \| **tad-bandhūnāṁ** tasya mama bandhavo
bhavad-vidhā eva, bandhu-śabdāt striyām uṅ-pratyayaḥ \| tāsām
anyo\'nyāsāṁ prajānāṁ prakṛṣṭa-janmanāṁ mayā sahāvatīrṇānām ity arthaḥ
\| **anu** anyonyaṁ **poṣaṇaṁ** pratipālanaṁ ca **paro dharmaḥ**,
yad-bhajanaṁ mad-ukta-sauhṛdaṁ ca **paro dharma** ity arthāntaram
\|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śuśrūṣaṇaṁ** **dharmaḥ** \|
sa ca **amāyayā** śuddha-bhāvena dharmaikāpekṣayā vā cet, tarhi **para**
utkṛṣṭa ity arthaḥ \| **hi** niścitam \| **tad-bandhūnāṁ**
śvaśrū-śvaśurādīnāṁ ca **śuśrūṣaṇam** \| tathā **prajānāṁ**
putra-bhṛtyādīnām **anu** paty-ādi-śuśrūṣāntaraṁ **poṣaṇaṁ** ca
**dharma** eva \| **amāyayā** cet, **para** eva \| **ca**-kārābhyāṁ
dvayor api mukhyatayā sāmyam api sūcyate \| **kalyāṇyaḥ** ! he sādhvyaḥ
! tad eva yuṣmākam ucitam iti bhāvaḥ \| yad vā, he śubhādṛṣṭavatyaḥ !
ato yuṣmākam eva tat sidhyatīti bhāvaḥ \| etac ca kaitavenaiva
protsāhanam \| anyat tair vyākhyātam \|

yad vā, jantavaḥ prīyante nāma, kiṁ vā āgatā yat, tad yuktam eva, kintu
parama-dharmeṇaivāhaṁ labhyeya, na tv anyatheti \| tam eva śikṣā-mudrayā
bodhayann āha---**bhartur** iti \| arthaḥ sa eva \| vastutaś
cerṣyayopahāsa eva, tasya parama-dharmatvābhāvāt \| dvitīya-pakṣe'pi
narmaiva \|
tucchīkṛta-catur-varga-śravaṇādi-bhakti-sādhya-premaika-labhyasya tasya
pati-śuśrūṣādi-bāhya-dharmeṇālabhyatvāt \| atas tasya dharmasya
paratvoktir api narmata eveti \| ata evoktaṁ gītādau, sarva-dharmān
parityajya \[gītā 18.66\] ity-ādi \|

śleṣārthaś cāyam---na kevalaṁ **bhartus tad-bandhūnāṁ** mad-vidhānāṁ ca
**śuśrūṣaṇaṁ paro dharmaḥ** \| yad vā, he **kalyāṇyaḥ** !
parama-vaiṣṇavyaḥ ! **strīṇām** anyāsāṁ prākṛta-yoṣitām eva **dharmaḥ**,
na tu sarva-strī-varga-śreṣṭhānāṁ yuṣmākaṁ bhaktau pravṛttānām api
sva-dharmānādarāt tathoktaṁ---tyaktvā sva-dharmaṁ caraṇāmbujaṁ hareḥ
\[bhā.pu. 1.5.17\] ity-ādinā \| etat tu hari-bhakti-vilāse
ekānti-lakṣaṇādau bahuśo vivṛtam evāsti \|[^15]

yad vā, **bhartur** jagat-pater mama \| kiṁ vā, paramātmatvāt tattvato
bhartāham eva, tasya \| yad vā, vṛṣṭy-ādibhyo goṣṭhādi-rakṣaṇāt sākṣād
aham evātratyānāṁ sarveṣāṁ bhartā, tasya \| apy-arthe **ca**-śabdaḥ \|
kiṁ vaktavyam ? **bhartur** mama **śuśrūṣaṇam** iti \| **mad-bandhūnāṁ**
śrī-nanda-baladevādīnām api tat **śuśrūṣaṇam** \| tathā **prajānāṁ**
mad-bhṛtyānāṁ śrīdāmādīnāṁ śrī-nanda-gṛha-dāsādīnām vā \| kiṁ vā,
sāmānyataḥ sarva-vaiṣṇavānām **anupoṣaṇam** api **paro dharmaḥ** \|
anyat samānam \|

ataḥ śuddha-bhāvena mama sevā kriyatām iti \| yad vā, ato'tra **āgatā**
yat, tad yuktam eveti bhāvaḥ\| kiṁ ca, śrī-bhagavato rasopayukte'rthe
prayuktām api vācaṁ bahavo'rthā anuvartante, tatraiśvarya-rūpo'yam
arthaḥ \| yad vā, dharma-rahasya-sāra-sarvasvaṁ śṛṇuteti paramārtham eva
narmaṇaivāha---**bhartur** iti tribhiḥ \|

vraja-strīṇāṁ yuṣmākaṁ **bhartuḥ śuśrūṣaṇam adharmaḥ** pāpam \|
**amāyayā** tu **paro'dharmo** mahā-pāpam eva, bhakti-parāṇāṁ
śravaṇādi-bhakti-rūpa-svadharma-parityāgena
pati-sevādi-para-dharma-pravṛttyā mahānarthotpatteḥ \| tathā coktaṁ
gītāsu, sva-dharme nidhanaṁ śreyaḥ para-dharmo bhayāvaḥ \[gītā 3.35\]
iti \| yad vā, **a**-kāro viṣṇur aham eva, tasmin mayi **māyayā**
bhakty-ādi-tyāgena vañcanayā yad **bhartuḥ śuśrūṣaṇam** iti \| anyat
samānam \|

bhagavad-bhakti-hīnānāṁ sarva-karmaṇo vaiphalyād vaiparītyāc ca \| tathā
coktaṁ bṛhan-nāradīye[^16]---

> kiṁ vedaiḥ kim u śāstrair vā kiṁ vā tīrtha-niṣevaṇaiḥ \|
>
> viṣṇu-bhakti-vihīnānāṁ kiṁ tapobhiḥ kim adhvaraiḥ \|\|

skānde ca revā-khaṇḍe[^17]---

> dharmo bhavaty adharmo'pi kṛto bhaktais tavācyuta \|
>
> pāpaṁ bhavati dharmo'pi tavābhaktaiḥ kṛto hare \|\| iti \|

etac ca bhakti-vilāse śrī-vaiṣṇava-māhātmyādau[^18] vyaktam eva
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu yady asmākaṁ
bhavad-abhisneho niścitaḥ, tadā bhavac-chuśrūṣāpi yuktety āśaṅkya
dharma-śāstreṇa bhāvayati---**bhartuḥ** iti tribhiḥ \| bhartr-ādīnām eva
śuśrūṣādikaṁ **dharmaḥ**, na tu tad-itareṣām asmākam, sa
cānya-dharmāpekṣayā **paraḥ** \|\
\
nanu tad apy asmābhir yathā-yuktaṁ kāryata eva ? tatrāha---**amāyayā**
eveti \| para-puruṣasya mama bhajane sa-kapaṭam eva syāt, tataḥ so'pi
duṣyad iti bhāvaḥ \| **kalyāṇyaḥ** ! he sādhvyaḥ ! tad eva yuṣmākam
ucitam iti bhāvaḥ\| etac ca kaitavena protsāhanam \| vastutas tūpahāsa
eva, tasya parama-dharmatvābhāvāt,

> etāvān eva loke'smin puṁsāṁ dharmaḥ paraḥ smṛtaḥ \|
>
> bhakti-yogo bhagavati tan-nāma-grahaṇādibhiḥ \|\| \[bhā.pu. 6.3.22\]
> iti śrī-dharma-rāja-vākyād iti \|

śleṣārthaś cāyam---na kevalaṁ mad-abhisneha-hetor evopapannam, api tu
dharma-hetor apīty āha---**bhartuḥ** iti \| **amāyayā** kalyāṇībhir
nija-sad-bhāva-vṛttatvenaiva, na tu balād āpāditatvena \| yo bhartā
tasyaiva **śuśrūṣaṇaṁ paro dharmaḥ,** tathā **tad-bandhūnāṁ** **ca**
ity-ādi \| anyatra parama-dharma-vidā śrī-bhīṣmeṇāmbāyāḥ parityāgād
dharmato bhartṛtvāsiddheḥ \| tad evaṁ sad-bhāvāvṛtatvena te māyayā
kapaṭenaiva bhartāraḥ sad-bhāva-vṛttatvena tv aham eva satya-bhartā
bhavatībhiḥ śuśrūṣaṇīya ity arthaḥ \| atra bālyam ārabhya bhavatīnāṁ
hṛdayam eva mama sākṣīti bhāvaḥ \| vastutas tu sa eṣa evārthaḥ
sthāpayiṣyate \|\|24\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** nanu bhartṛ-śuśrūṣaṇa-parityāge
strīṇāṁ doṣaḥ ? tatrāha---**bhartuḥ śuśrūṣaṇam** iti \| **amāyayā** yo
bhartā, tasyaiva **śuśrūṣaṇaṁ paro dharmaḥ** \| tathā **tad-bandhūnāṁ**
ca \| yuṣmākaṁ tu anupabhuktātvena lakṣyamāṇānāṁ
dāmpatya-vyavahārābhāvāt kenāpi māyayaiva tat kalpitam iti lakṣyate \|
tato na doṣa iti bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ vā prārthanā-pakṣe **bhartur**
ity **amāyayā** amithyātvenaiva yo **bhartā**, tasya kaumāram ārabhya
bhavatīnāṁ mayy eva, na tu tat-kānta-bhāva iti mithyaiva bhartur ity
arthaḥ \| kanya-vaimatyena balāt patitvābhāvāt parama-dharma-vidā
śrī-bhīṣmeṇāmbāyāḥ parityāgād iti bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punaḥ, tad yāta mā ciraṁ
ghoṣaṁ \[bhā.pu. 10.29.22\] iti yad uktaṁ, tad anukūlaṁ
vakti---**bhartuḥ** ity-ādi sugamam \| pakṣe, **bhartur** mamety arthaḥ,
eka-vacana-prayogāt \| **amāyayā** akaitavena \| **hi** niścitam \| he
**kalyāṇyaḥ** ! **tasya** mama **bandhūnāṁ** mat-suhṛdāṁ **prajānāṁ**
prakṛṣṭa-janmanām **anupoṣaṇam** anyonya-paripālanaṁ ca **dharmaḥ
paramaḥ** \| mac-chuśrūṣaṇam anyonya-prītiś ceti dvayaṁ paramo dharma
iti vākyārthaḥ \| tenānyonya-sauhārda-puraḥsaraṁ mac-chuśrūṣaṇam eva
kuruteti bhāvārthaḥ \|\|24\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ śruti-rūpā
yūtha-mukhyāḥ prati bhāva-jijñāsārthaṁ dharma-nirūpaṇam āha \|
bṛhad-vāmana-purāṇe bhṛguṁ prati brahma-vākyaṁ---

na striyo vraja-sundaryaḥ putra tāḥ śrutayaḥ kila \|

nāhaṁ tena cānanto na ca śrīs tat-samā kvacit \|\| iti \|

**bhartur** iti bhartuḥ poṣaṇa-kartur laukikasya patyuḥ **śuśrūṣaṇaṁ,**
**prajānāṁ** putra-kanyā-dāsa-dāsīnāṁ tad **anu** yathocitaṁ
**śuśrūṣaṇaṁ dharmaḥ** \| he **kalyāṇyaḥ** ! maṅgala-rūpāḥ ! ahaṁ tu
laukika-patir na bhavāmi, strīṇāṁ ye devatārādhanādayo dharmoktāḥ,
tad-apekṣayā pati-śuśrūṣaṇaṁ dharmasyotkṛṣṭatvaṁ, na tu
bhagavad-dharmāpekṣayotkṛṣṭatvam \| ato nirapekṣasyodāsīnasya ca mama
bhajanena tad-asiddheḥ \|

vāstavam artham āha---**bhartuḥ śuśrūṣaṇaṁ strīṇāṁ** sādhāraṇa-strīṇām
eva **paraḥ** śreṣṭho **dharmaḥ**, na tu mat-priyāṇāṁ bhavatīnām \| he
**kalyāṇyaḥ** ! śubha-rūpāḥ ! bhavatīnāṁ mad-ārādhanam eva **paramo
dharmaḥ** \| yas tv alaukiko bhartā rasa-poṣaṇa-kartā aham eva,
laukika-paty-ādīnāṁ śuśrūṣaṇasya parama-dharmatvābhāvāt \| atas teṣv
aniṣṭa-nivāraṇa-sāmarthyābhāvād bhartṛtvaṁ tad-vadhūnāṁ bandhutvaṁ
pāribhāvikam eva, tad uktam atraiva---

> gurur na sa syāt svajano na sa syāt
>
> pitā na sa syāj jananī na sā syāt \|
>
> daivaṁ na tat syān na patiś ca sa syān
>
> na mocayed yaḥ samupeta-mṛtyum \|\| \[bhā.pu. 5.5.8\] iti \|

tasmān mac-chuśrūṣaṇaṁ paro dharmas tad-vadhūnām \| tasya mama bandhavo
mat-sahacarāḥ \| yad vā, mama bandhavo vaiṣṇavāḥ, teṣām api śuśrūṣaṇe
paryavasyati \| tad uktaṁ,

> sādhavo hṛdayaṁ mahyaṁ sādhūṇaṁ hṛdayaṁ tv aham \|
>
> mad-anyat te na jānanti nāhaṁ tebhyo manāg api \|\| \[bhā.pu. 9.4.64\]
> iti \|

yad vā, bhartuḥ pālakasya mama śuśrūṣaṇaṁ priyācaraṇaṁ ramaṇam iti yāvat
strīṇāṁ mat-priyāṇāṁ bhavatīnām amāyayā apratāraṇena ced bhavati, tarhi
paro dharmaḥ \| prākṛtasya bhartuḥ śuśrūṣaṇaṁ strīṇāṁ bhavatīnām amāyayā
akṛpayā snehābhāvena ced bhavati, tadā paro dharmaḥ syāt \|
kṛpā-dambhayor māyā iti viśvaḥ \| snehasya mayi nirbandhatvāt \| tad
uktam---

> viṣayāviṣṭa-cittānāṁ kṛṣṇāveśaḥ sudūrataḥ \|
>
> vāruṇī-dig-gataṁ vastu vrajann aindrīṁ kim āpnuyāt \|\| iti[^19] \|

kiṁ ca---tyaktvā svadharmaṁ caraṇāmbujaṁ hareḥ \[bhā.pu. 1.5.17\]
sva-dharma-tyāgena mac-chuśrūṣaṇaṁ sva-dharmatvaṁ yadā svīkriyate, tadā
adharma-tyāgena mad-ārādhanasya ko vā dharmatvaṁ svīkuryāt ? na hy
adharma-tyāgena dharmo bhavati, kenāpy abhyupagataṁ śakyate \|

nanu loka-pratītyā paty-ādi-śuśrūṣaṇasya dharmatvaṁ śrūyate ? satyam,
tathāpi sva-dharma-tyāga-pūrvaka-mad-bhajanasya parama-dharmatvaṁ
prasiddheḥ \| tad uktaṁ gītāyāṁ---sarva-dharmān parityajya mām ekaṁ
śaraṇaṁ vraja \[gītā 18.66\] iti mayaivoktatvāt \| yataḥ paty-ādiṣu
snehasya tyaktāt tyāga-darśana-liṅgena tasmān mac-chuśrūṣaṇam eva
bhavatīnāṁ mukhyo dharmaḥ \|

yad vā, **tad-bandhūnāṁ** tasya mama bandhūnāṁ mat-sahacarīṇāṁ sakhīnāṁ
**śuśrūṣaṇam** ānukūlyenānurañjanaṁ, tad **anu** **prajānām** apy
anuraktānāṁ dāsīnāṁ mano\'nurañjanaṁ bhavatīnāṁ **paramo dharma** iti \|
kiṁ ca, mac-chuśrūṣaṇasya tyāgena itara-dharmācaraṇasya kutrāpy
aśrūyamāṇatvāt \| ataḥ sāpekṣe\'pi ramaṇānukūla-vyāpāra-kartrībhir
bhāvyam iti arthotthārtha iti \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
bhavad-abhisnehavatyo vayaṁ bhavāma iti cej jānāsi, **tarhi** \"tad yāta
goṣṭham\" iti muhuḥ kiṁ bravīṣi ? na hi snehāśayo janaḥ sneha-viṣayaṁ
janaṁ tyaktuṁ śaknuyāt ? satyaṁ, yena dharmaḥ siddhyet, tad eva
snehavatāpi vraja-janena kartavyam iti śāstra-matam etad bravīmi, ity
āha---**bhartur** iti \| **para** utkṛṣṭaḥ \| **amāyayā** iti, na tu
puṁścalitve satīty arthaḥ \| **tad-bandhūnāṁ** śvaśrv-ādīnām \|

pakṣe, **strīṇāṁ** prastutatvāt strī-viśeṣāṇāṁ vraja-sundarīṇāṁ
bhavatīnām ity arthaḥ \| **bhartuḥ śuśrūṣaṇaṁ paro dharmaḥ**, na tv
ātmīyaḥ \| ataḥ sa nānuṣṭheya iti bhāvaḥ \| yad uktaṁ---

> vidharmaḥ para-dharmaś ca ābhāsa upamā chalaḥ \|
>
> adharma-śākhāḥ pañcemā dharma-jño'dharmavat tyajet \|\| \[bhā.pu.
> 7.15.12\] iti \|

mama viṣṇutvād bhavatīnāṁ ca vaiṣṇavītvān mad-bhajanam eva bhavatīnāṁ
svadharmaḥ \| anyas tu para-dharma eva \| dharmān santyajya yaḥ sarvān
māṁ bhajeta sa tu sattamaḥ \[bhā.pu. 11.11.32\] iti
dharmāntara-tyāga-pūrvakasya mad-bhajanasya vidhir iti bhāvaḥ \|\|24\|\|

**\...**

\|\| 10.29.25 \|\|

duḥśīlo durbhago vṛddho jaḍo rogy adhano'pi vā \|

patiḥ strībhir na hātavyo lokepsubhir apātakī \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** patyuḥ
dauḥśīlyādi-sattve'pi strībhis tyāgo nocita ity āha---**duḥśīla** iti \|
**duḥśīlaḥ** kalahādi-jñāna-sampannaḥ \| **durbhago** nirvīryaḥ,
kānti-hīno vā \| **vṛddhaḥ** pravayāḥ\| **jaḍaḥ**
kartavyākartavya-jñāna-hīnaḥ \| **rogī** bhagnāṅgo'lpāṅgo vā \| yad vā,
kuṣṭhādi-vyādhy-ārtaḥ \| dauśalyādi-sattve'pi \[**apātakī**\]
brahma-hatyādi-pañca-mahā-pātaka-rahitaś cet, tarhi śucir eveti \| ā
śuddheḥ sampratīkṣyo hi patiḥ pātaka-dūṣitaḥ iti yājñavalkyokteḥ \|
**lokepsubhiḥ** svargādi-phalecchubhiḥ \|

pakṣe, etādṛśo'py ahaṁ cet, tarhi na tyājyaḥ, pātīti patiḥ tadvattvāt \|
kiṁ vā, **patir** vrajavāsī yuṣmābhir **na hātavyo** na gantavyaḥ \|
ohāṅ gatau \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : duḥśīla** ity-ādi \|
**lokepsubhir** eva, na tu mad-īpsubhiḥ \| mad-īpsavas tu mām eva
bhajanti, labhante ca \| yānti mad-yājino\'pi mām \[gītā 9.25\] itivat
\|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu paropadeśa-paṇḍita !
sarvathā patayaḥ parityaktā eva \| adhunā kiṁ tadīya-śuśrūṣādy-upadeśena
? tatrāhuḥ---**duḥśīla** iti \| **duḥśīlo** cauryādi-rataḥ \|
**durbhagaḥ** bhāgyādi-hīnaḥ, niṣphalodyama ity arthaḥ \| **vṛddho**
jarābhibhūtaḥ \| **jaḍaḥ** karmādiṣu sāmarthya-hīnaḥ \| **rogī**
mahā-roga-grastaḥ \| **adhano**'tidaridraḥ, nijodara-bharaṇe'py
asamartha ity arthaḥ \| **api**-śabdasya pratyekam anvayaḥ \|
dauḥśīlyādi-yukto'pi **na heyaḥ**, vraja-vāsī tu sarva-sadguṇa-yukta
eveti kathaṁ tyājyaḥ syāt ? ity **api**-śabdārthaḥ \|

**duḥśīla** ity-ādīnāṁ yathottaram adhamatvaṁ draṣṭavyam \| tatra
duḥśīlāt durbalāt **durbhago**'dhamaḥ, daiva-kṛtatvena daurbhāgyasya
aparihāryatvāt \| tasmād api **vṛddhaḥ**, vṛddhatvasya
sarva-śakti-hrāsāt, kāminīnāṁ prāyo'priyatvād gṛha-karmādy-asiddheś
cādhamatvam eva \| tasmāt api **jaḍo** dharmādharmājñānena
sat-karma-sādhanāśaktyā ca sarva-doṣa-sambhavāt \| tasmāt api **rogī**
sa-ghṛṇādinā sarva-lokaiḥ sadānādarāt \| tasmāt apy **adhamaḥ**
kṣud-vaikalyena aśeṣa-guṇa-maryādādi-lopād iti dik \| **strībhir** iti
tāsāṁ paty-eka-gatitvāt \| ataḥ sevakaiḥ kadācid dheyo'pīti sūcitam \|

**lokepsubhiḥ** loka-dvayāpekṣāvatībhiḥ \| anyathā iha-loke
duṣkīrty-ādikam, paratra ca narakādikam ity arthaḥ \| tatra ca
mahā-pāpa-rata eva parityājya ity āha---**apātakī** iti \| tathā ca
smṛtiḥ---patiṁ tv apatitaṁ bhajet \[bhā.pu. 7.11.28\] iti \|
ato'tratyānāṁ sarveṣām apy apātakitvān na hātuṁ yogya eveti bhāvaḥ \|
vastutas tu paścāt kadācit kuto'pi dharmādi-vicāre sati
sva-viṣayaka-bhāva-viśeṣe śaithilyaṁ sambhaved iti \| tan-nirasanena
svayam evādau dharma-śrāvaṇena tāsāṁ bhāvo dṛḍhīkṛta iti \|

yad vā, idam api pūrvavan narmaiva, tad-bhajanāpekṣayā
sauśīlyādi-ṣaḍguṇa-yuktasyāpi patyur heyatvāt tan-nirūpitam eva \|

śleṣārthaś cāyam---āpadbhyaḥ pāti iti **patir** ahaṁ,
dauḥśīlyādi-yukto'pi san, tathā apātakī dharmād apatito'pi san \|
**loka-dvayepsubhir** api pati-putrādīcchubhir api vā, **strībhir**
vrajāṅganābhir yuṣmābhir na hātuṁ yogya eva \| kintv āliṅganādinā sadā
saṅgamya evety arthaḥ \| ahaṁ tu na tādṛśo bhavāmy eva,
sarva-sad-guṇavattvena yuṣmad-eka-priyatvena ca tad-vaiparītyāt \| yūyaṁ
ca mad-apekṣayā lokānapekṣikā eva, tad adhunāpi kathaṁ nāliṅgyeya ? iti
bhāvaḥ \|

yad vā, prākṛtas tādṛśa-ṣaḍ-doṣa-yukto'pi **patir na heyaḥ** \| ahaṁ tu
tattvataḥ patir eva, sākṣāt ṣaḍ-guṇaiśvarya-yuktaś ca, kathaṁ heyaḥ syām
? iti \| sarva-tyāgena yūyam āgatā yat, tad upapannam eva \|

yad vā, **lokepsubhir** eva **na hātavyaḥ** \| paramārthepsubhis tu
sauśīlyādi-yukto'pi **apātaky** api **hātavyaḥ** \| bhavatyas tu mayi
paramānurāgākṛṣṭatvāl loka-dvaya-maryādātigā eveti bhāvaḥ \| tatra
siddhānto likhita eva \|

yad vā, gopebhyo'bhyasūyann āha---**strībhir** vraja-strībhir
**apātaky** api **duḥśīlādi**-rūpaḥ **patir na hātavyaḥ,** na gantavyaḥ,
ohāṅ gatau iti \| asya **duḥśīlaḥ** krodhanaḥ, **durbhagaḥ** kurūpaḥ,
**vṛddho** jīrṇaḥ, **jaḍo** mūrkhaḥ, **rogī** sadā vyādhitaḥ, **adhano**
bahu-godhana-hīnaḥ, **lokepsubhir** mal-loka-kāmābhiḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu paropadeśa-paṇḍita !
sarvathā patayaḥ tyaktā evādhunā kiṁ tadīya-śuśrūṣādy-upadeśena ?
tatrāhuḥ---**duḥśīla** iti \| **duḥśīlaś** cauryādi-rataḥ \|
**durbhagaḥ** bhāgādi-hīnaḥ, niṣphalodyama ity arthaḥ \| **vṛddhaḥ**
jarābhibhūtaḥ \| **jaḍaḥ** karmādiṣu sāmarthya-hīnaḥ \| **rogī**
mahā-roga-grastaḥ \| **adhano**'tidaridraḥ, nijodara-bharaṇe'py
asamartha ity arthaḥ \| **api**-śabdasya pratyekam anvayaḥ \|
dauḥśīlyādi-yukto'pi **na heyaḥ** \| vraja-vāsī tu sarva-sadguṇa-yukta
eveti kathaṁ tyājyaḥ syāt ? ity api-śabdārthaḥ \| **lokepsubhiḥ**
loka-dvayāpekṣāvatībhiḥ \| anyathā iha-loke paratra ca duḥkham evety
arthaḥ \| tatra ca, pātaky eva parityājya ity āha---**apātakī** iti \|
pātakaṁ patana-hetuḥ pāpa-viśeṣaḥ \| tathā ca smṛtiḥ---patiṁ tv apatitaṁ
bhajet \[bhā.pu. 7.11.28\] iti \| ato'tratyānāṁ sarveṣām api
pāpa-mātrābhāvān na hātuṁ yogya eveti bhāvaḥ \| vastutas tu tāsāṁ
niścite'pi dṛḍha-bhāve utkaṇṭhā-vardhanārtham eva tathoktam iti \|

śleṣārthaś cāyam---tasmāt vastuto'ham eva **patir** iti sthite,
**duḥśīla**- ity-ādi vacanānusāreṇa tat-tad-doṣa-yukto'pi **patir na
hātavya** iti sthite, nikhila-kalyāṇa-guṇa-yuktaḥ patir ahaṁ kathaṁ
hātavyaḥ ? te punas tat-tad-doṣa-yuktā na ca pataya iti kathaṁ na
hātavyāḥ ? ity āha---**duḥśīla** ity-ādi \|\|25\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** aṅgīkṛtyāpi patitvaṁ
prakārāntareṇa tat-sevāṁ smṛti-vākya-dvārāpi pariharati---**duḥśīlaḥ**
iti \| **apātakī** eva **na hātavyaḥ** \| te tu pātakina eveti sāsūyo
bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam eva **duḥśīla** ity-ādi
yojyam \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punas tenaiva
krameṇārtha-dvayaṁ prakāśayati---**duḥśīla** ity-ādi \| prakṛta-pakṣe
sugamam \| tasmād ghoṣaṁ gatvā patīn eva śuśrūṣadhvam iti bhāvaḥ \|
pakṣe---**lokepsubhir** ivedam, na tu mad-īpsubhiḥ \| mad-īpsubhis tu
patīn hitvāpy aham eva bhajanīyaḥ, mamaiva vāstava-patitvāt \| tasmān mā
ghoṣaṁ vrajata, ihaiva hitvā māṁ bhajatety arthaḥ \|\|25\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : \"**ātma-śuśrūṣaṇaṁ tyājayitvā
paty-ādi-śuśrūṣaṇam upadiśati\" \[iti\] śābda-pratītyā manyamānāḥ,
\"pittākrānta-rasanāyāṁ sitāṁ tyājayitvā kanā-prayogaṁ kurvann iveti kim
asmān kṣāram ivārpayan duḥkhī-karoti ?\" iti vīkṣamāṇāḥ prati
ātma-śuśrūṣaṇaṁ draḍhayituṁ punar api tam eva dharmaṁ kathayati \|
\[\*\*\*\] phalādarśanāt **vṛddhaḥ** vayaḥ-pariṇāmavān karma-karaṇaiḥ
śithilaḥ, mūḍhatvāt, **rogī** rājarogākrāntaḥ, pūrva-janmani
mahā-pātakītvāt, brahmahā kṣaya-rogād iti smṛteḥ \| **adhanaḥ** daridraḥ
nijodara-bharaṇe\'py aparyāptatvāt\| ṣaḍ-doṣa-yukto\'pi **patiś** cet
pālakaś cet tadā **strībhir** anyābhiḥ laukikībhir na tyājyaḥ, tena
svata eva tyaktābhir api \| **api**-śabdaḥ, yato **lokepsubhiḥ**
loka-dvayam icchatībhiḥ, iha loke nindā-śravaṇāt, para-loke
naraka-duḥkha-śravaṇāc ca \| mahā-pātaka-sambandhaś cet, tadā tyājya
evety āha---**apātakī** cet na tyājyaḥ, **pātakī** tyājyaḥ \| tathā
bhavatīnāṁ patayas tu naivaṁ-vidhāḥ, kintu suśīlāḥ, śubhagāḥ, taruṇāḥ,
karma-karaṇe dakṣāḥ, arogāḥ, bahu-godhana-dhānya-yuktāḥ, bhavatīṣu
sa-spṛhā apātakīnaś ca \| te kathaṁ tyājyāḥ ? ekasyāpi doṣasya sad-bhāve
sarvathā ucito nānyatheti \| anyac ca sadā nirapekṣe audāsīnya-yukte\'py
anurāgo nocita iti bhāvaḥ \|

idānīṁ vāstavam artham āha---**duḥśīla** ity-ādi ṣaṭ-doṣa-yukto\'pi
**patiḥ strībhiḥ** sādhu kurvatībhir bhavatībhir **na hātavyaḥ**, kim
utāhaṁ suśīlatvādi-guṇa-yuktaḥ \| anyaiḥ ṣaḍ-guṇaiḥ yuktatvāt
mukhya-patir aham evātivṛṣṭy-ādi-bhaya-nivāraṇa-samarthatvāt \|
yuṣmat-sadṛśībhir mat-sadṛśaḥ **patir na hātavyaḥ** \| **pātakī** ity
asyāyam abhiprāyaḥ---vraje pāpa-mātra-sthāyi-sambhāvanā nāsti, kim uta
mahā-pātaka-sambhavaḥ \| satyāṁ niṣedhaḥ sambhavatīti \| tad-uktaṁ---

> avaiṣṇava-namaskārād ayamānā janārdane \|
>
> vaiṣṇave kalahāc caiva patantīha na saṁśayaḥ \|\|

tā vāryamāṇāḥ patibhiḥ \[bhā.pu. 10.29.8\] ity uktvā kalahena nivāraṇe
jāte iti kalahāt pātaka-sañcāro jātaḥ \| mat-praṇavavitānāṁ nivāraṇāt
mad-īrṣyākulatvāt mamāpy apamāno mahā-pātaka-sañcāro jātaḥ, tasmāt
sarvathā tyājyā eveti **lokepsubhiḥ** \| lokyate prakāśyate iti loko
ramaṇānanda-prakāraḥ, tad-icchubhir yuṣmābhiḥ nijābhīṣṭa-pradaḥ
**patir** ahaṁ **na hātavyaḥ**, kiṁ tu dayālunā mayā saha ramadhvam iti
gūḍho\'bhiprāya iti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
bhavad-abhisnehavatīnām asmākam ananurūpāḥ pratikūla-śīlā arocakās te
patayaḥ kathaṁ sevyā bhavantu ? ity ata āha---**duḥśīla** iti \|
**apātakī** iti, patis tv apatitaṁ bhajet \[bhā.pu. 7.11.28\] iti smṛteḥ
\| patana-hetu-pātakavān eva patis tyājya ity arthaḥ \| **lokepsubhiḥ**
pati-loka-sukha-vāñchāvatībhiḥ \|

pakṣe, **lokepsubhiḥ** iha-loke para-loke
cātikṣudra-kīrti-sukhādy-apekṣāvatībhir eva **na hātavyaḥ**, yuṣmābhis
tu loka-dvayāya jalāñjalīr dattvā man-mādhurya-sukha-vāridhau
khelantībhiḥ prathamata eva **patis** tyakta eva \|\|25\|\|

**\...**

\|\| 10.29.26 \|\|

asvargyam ayaśasyaṁ ca phalgu kṛcchraṁ bhayāvaham \|

jugupsitaṁ ca[^20] sarvatra aupapatyaṁ kula-striyāḥ \|\|

**śrīdhara-svāmī (bhāvārtha-dīpikā) : phalgu** tuccham \| **kṛcchraṁ**
duḥsaṁpādyam \| **aupapattyaṁ** jāra-saukhyam \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmasya puruṣārthatvena
pati-doṣeṇa tad-aprāptyā janmano naiṣphalyāpanuttaye prakārāntareṇa kiṁ
janma-sāphalyaṁ na kāryam ? iti cet, tatra bādhakam āha \|
**co**'vadhāraṇe\| **upapatiḥ** patyuḥ pratinidhir upapatir **jāraḥ**,
jāras tūpapatiḥ samau ity amaraḥ \| tat-sambandhi karma grāmya-lakṣaṇam
\| tat **kula-striyāḥ** sarvatra patyur uttamādhama-madhyameṣu puruṣeṣu
**jugupsitaṁ** garhitam evety anvayaḥ \|

katham ? tad ucyate---**asvargyaṁ** svarga-virodhy eva, pratyuta
sapta-sūrmy-ādi-yātanā-pradam \| kiṁ ca, **ayaśasyam** ihāmutra
duṣkīrti-karam \| tathāpi na bahulaṁ, **phalgu** tuccha-phalam \|
alpa-kāla-viṣayatvāt kādācitkatvenety arthaḥ \| ***kṛcchram*** iti
vyākhyātaṁ svāmi-pādaiḥ---*duḥsampādyam* iti kartur atiśrama-sādhyatvāt
\| **bhayāvahaṁ** maraṇādi-bhaya-karam \| nidhuvane
tat-paty-ādi-samāgamādinety arthaḥ \|

pakṣe, upa samīpe patir yasyāḥ sā upapatiḥ, tasyā bhavas tattvam \|
aṣṭa-yāmaṁ pati-sāmīpyam \| ku kutsitaṁ lāty ādadātīti **kulā** sā cāsau
**strī** ca, tasyā eva, na tu man-niṣṭhānāṁ yuṣmākam \| tārāhalyādīnāṁ
tu vyabhicārād apy **aupapatyaṁ jugupsitaṁ** na jātaṁ, punaḥ patibhir
aṅgīkaraṇād iti \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** pati-tyāgas tu mahad
dūṣaṇam ity āśaṅkyāha---**asvargyam** ity-ādi \| **sarvatra** prapañce,
sarva-śabdo\'tra viśva-paraḥ \| **sarvatra** brahmādi-paryante\'pi
**aupapatyam asvargyam ayaśasyādi**, sarvātīte mayi tu na tatheti \|
dvitīyo\'rthaḥ---mama **aupapatyaṁ** nāsti, patir evāham iti bhāvaḥ \|
tathā ca lakṣmīḥ---striyo vratais tvā hṛṣīkeśvaraṁ svato hy ārādhya
\[bhā.pu. 5.18.19\], sa vai patiḥ syād akutobhayaḥ svayaṁ \[bhā.pu.
5.18.20\] ity-ādi \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu śrī-vraja-yuvarāja !
bhavad-ājñayā naiva patayas tyājyāḥ, kiṁ tu nāmnaiva khalu teṣāṁ
patitvam \| patitva-vyavahāras tu tvayā sahaivāstām ity āśaṅkya tāsāṁ
dīrghābhīṣṭa-nindanena paramāpriyam avahitthayā sābhyasūyam
ivāha---**asvargyam** iti svargāptau pratikūlam, kiṁ vā
pūrva-puṇyārjita-svarga-nāśakam ity arthaḥ \| ayi kāminyaḥ ! adṛṣṭatvān
māstu svargāpekṣā \| loke yaśo'pekṣā tv asty eva \| tad-bādhakaṁ cety
āha---**ayaśasyam** iti \| pūrva-sañcita-yaśaso'pi lopakam ity arthaḥ \|

nanu lokātīta ! suguptam etat ko nāma jānātu ? tatrāha---**phalgu**
tuccham asthiratvāt \|

nanu bho acyuta ! tvayā sahāsmākaṁ tat susthiram eva,
tatrāha---**kṛcchraṁ** duḥsādhyam ity arthaḥ\|

nanu svaira-siṁha ! vraje śrī-vṛndāvane ca svacchanda-viharaṇāt
sukha-sādhyam eva ? tatrāha---**bhayaṁ** svāmy-ādibhyo narakādibhyaś ca,
tad **ā** samyag **vahati** prāpayatīti tat \|

yad vā, loke paramārthe'pi **jugupsitaṁ** ninditam, lajjā-karatvād
ghṛṇāvahatvād vā \| **hi** niścitam\|

nanu tattvajñendra ! nijābhīṣṭa-siddhyā jugupsāpi susahyaiva,
tatrāha---**kula-striyā** iti \| jātāv ekatvam \| kula-kalaṅkatas
tat-strīṇāṁ paramānucitam iti sarvathā parihāryam eveti bhāvaḥ \|
vastutas tu pūrvavad sva-viṣayaka-bhāva-dārḍhyārtham eva \|

śleṣārthaś cāyam---apy-arthe **ca**-kāraḥ \| **asvargyādi**-rūpam apy
**aupapatyaṁ kula-striyā** api bhavaty eva \| tārāhalyādīnām api
tac-chravaṇāt \| ataḥ sādhāraṇyāpattyā doṣa-viśeṣo nāstīti bhāvaḥ \|

kiṁ ca, \[**kula-striyāḥ**\] kutsitaṁ lāti ādadātīti kulā yā strī, tasyā
eva **asvargyādikam** \| yuṣmākaṁ tu nikhila-sarvasva-sāraṁ mad-bhāvam
ādadānānāṁ tan neti tātparyaṁ narma ca jñeyam \| yad vā, narma āha---upa
samīpe patir yasyāḥ, sā upapatiḥ \| tasyā bhāva **aupapatyaṁ,** patyuḥ
sāmīpyam ity arthaḥ \| tat sarvathā **asvargyādi**-doṣa-yuktam \|
**kula-striyā** iti rādhām uddiśyoktam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu śrī-vraja-yuvarāja !
bhavad-ājñayā naiva patayas tyājyāḥ, kiṁ tu sadā nāmnaiva teṣāṁ
patitvaṁ, patitva-vyavahāras tu tvayā sahaivāstām ity āśaṅkya tāsāṁ
dīrghābhīṣṭa-nindanena paramāpriyam avahitthayā sābhyasūyam
ivāha---**asvargyam** iti \|

**asvargyaṁ** sarga-prāptau pratikūlam \| ayi kāminyaḥ ! dṛṣṭatvābhāvān
māstu svargāpekṣā, iha-loke yaśo'pekṣā tv asty eva tad-bādhakaṁ cety
āha---**ayaśasyam** iti, pūrva-sañcita-yaśaso'pi lopakam \|

nanu suguptam evaitat ko nāma jānātu ? tatrāha---tathāpi **phalgu**
tuccham asthiratvāt \|

nanu bho acyuta ! tvayā sahāsmākaṁ tat susthiram eva, tatrāha---tathāpi
**kṛcchraṁ** duḥsādhyam\|

nanu svaira-siṁha ! vraje śrī-vṛndāvane ca svacchanda-viharaṇāt
sukha-sādhyam eva, tatrāha---tathāpi **bhayāvahaṁ,** bhayaṁ para-lokāt
kadācit svāmy-ādibhyaś ca tat ā samyag vahati prāpayatīti tat \|

nanu amṛta-nirmañchanīya-madhurādhara ! tvad-apekṣayāsmābhiḥ sarvam
upekṣitam eveti \| kuto'pi na bhayaṁ, tatrāha---tathāpi sarvatra
sva-deśa-para-deśayor vyavahāra-paramārthayoś ca **jugupsitaṁ** ninditam
\| hi niścitam \|

nanu tattva-jñendra ! nijābhīṣṭa-siddhyā jugupsāpi susahaiva,
tatrāha---**kula-striyā** iti \| jātāv ekatvam \| kula-kalaṅkato'pi
kula-strīṇāṁ paramānucitam iti sarvathā parihāryam eveti bhāvaḥ \|
vastutas tu pūrvavad utkaṇṭhā-vardhanārtham eveti \|

śleṣārthaś cāyam---pūrvavad eva dharmopāttaḥ patis tad-viparītas
tūpapatir iti \| atha ca loke'py anyathā-prasiddham ālakṣya smṛti-vākyam
idaṁ chalārthatayā narma vyañjayati \| upa samīpe patir yasyāḥ sā
upapatiḥ, tasyā bhāva **aupapatyam,** patyuḥ sāmīpyam ity arthaḥ \| tat
sarvathāsvargyādi-doṣa-yuktam iti \| evaṁ bhartuḥ śuśrūṣaṇam ity atra
paraḥ sarvādhika evādharma iti vyākhyeyam \|\|26\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** apātakitvāṅgīkāram āśaṅkya
chalena smṛti-vākyāntaram anyārthatayā vyañjayann api tat-sevāṁ
pratyācaṣṭe---**asvargyam** iti \| upa samīpe patir yasyāḥ sā upapatiḥ,
tasyā bhāva **aupapatyaṁ** pati-sāmīpyam ity arthaḥ \| tat khalv
**asvargyād** iti \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punas tenaiva
krameṇāha---**asvargyam** ity-ādi \| **kula-striyā aupapatyam**
upapati-karaṇaṁ **sarvatra** **asvargyam** ity-ādi \| tasmād ghoṣaṁ
gatvā patīn bhajatety arthaḥ \|

pakṣāntare---**kula-striyā aupapatyaṁ** **sarvatrāsvargyam** ity-ādi, na
tu sarvātīte mayi, aupapatyābhāvāt \| vāstavaḥ patir aham eva \| tasmād
avicāram eveha sthitvā māṁ bhajatety arthaḥ \|\|26\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā yūtha-mukhyā devīḥ
praty āha--- **asvargyam** iti\| **aupapatyaṁ** upapati-janitaṁ sukhaṁ
\| kula-striyā iti jātāv ekavacanaṁ kula-strīṇāṁ anyāsām api sarvatra
jugupsitaṁ ninditam iti \| nindā-bhayam avagaṇayyāgatānāṁ nindā na
kiñcit karoti cet, tatrāha---**asvargyam** svarga-prāpti-pratibandhakaṁ
yāgādi-janya-puṇya-vināśakatvāt \|

nanu svargāpekṣā-rahitānāṁ kiṁ svarga-sādhanena iti cet
tatrāha---**ayaśasyaṁ** duḥkīrti-sampādakaṁ vigītācaraṇāt, saṁbhāvitasya
cākīrtir maraṇād atiricyate \[gītā 2.34\] iti gītokteḥ \|

nanu kenāpy alakṣitāgamanam atra ko vā jñāsyati ? iti cet
tatrāha---**phalgu** tucchaṁ analpa-kāla-bhogyatvāt \|

nanu bhavato yāvad-ākāṅka sthāsyāma iti cet, tatrāha---kṛcchraṁ
duḥkha-sādhyaṁ laṇṭaka-hiṁsrādi-vally-āvṛta-pradeśāt \|

nanu vṛndāvanasya sukha-rūpatvāt tvayā saha svecchā-ramaṇāt sukham eva
prāpsyāma iti cet, tatrāha---**bhayāvaham** \| iha loke paty-ādi-bhayaṁ
tasmin bhaye pratikārye\'pi rāja-bhayaṁ duḥpariharam iti \| amutra bhyam
apratīkāryam eva bhaya-saṁvalita-sukhena raty-ādikaṁ bhayānakasya
balavattvāt bhayam agaṇayantīḥ praty āha---**sarvatra** sva-deśe
para-deśe ca **jugupsitaṁ** ninditaṁ ca kula-kalaṅkāvahatvāt \| tasmāt
kula-strīṇāṁ sādhvīnāṁ tat parihāryam eveti \| tad uktaṁ---asvargye
loka-vidviṣṭaṁ dharmam athācaren na tu \|

ayaṁ bhāvaḥ---nirapekṣasyodāsīnasya mamāvigīte\'pi vṛttir nāsti \|
vigīte rāga-bhāvasya nitya-siddhatvād iti \| idānīṁ vāstavam artham
āha---**aupapatyaṁ** **sarvatra** sarva-deśeṣu sarveṣu puruṣeṣv eva
kula-strīṇāṁ **jugupsitaṁ** ninditaṁ mama tu sarvāntaratvān
mukhya-patyuḥ sambandhenāvigītam eva, vikrīḍitaṁ vraja-vadhūbhir idaṁ
\[bhā.pu. 10.33.40\] ity agre vakṣyamāṇatvāt \| kīdṛśam ? **asvargyam,**
anyeṣām api mad-bhaktānāṁ svarge icchānudayāt kiṁ punar mat-priyāṇām iti
\| tad uktaṁ---svargāpavarga-narakeṣv api tulyārtha-darśinaḥ \[bhā.pu.
6.17.28\] iti bhavatyas tu pūrvaṁ devyaḥ mat-sambaddhaṁ **aupapatyaṁ**
svarga-gati-pratibandhakaṁ jātam ity arthaḥ \| etāḥ paraṁ tanu-bhṛtaḥ
\[bhā.pu. 10.47.58\] iti \| vande nanda-vraja-strīṇāṁ pāda-reṇum
\[bhā.pu. 10.47.63\] ity-ādibhis tūbhayamānatvāt \| ata eva bhavatīnāṁ
uttamādhikāra-sampādakam iti \| phalgu alpaṁ kṛcchraṁ yatra
kaṇṭakita-pradeśollaṅghanāt pariṇāme bahu-sukha-pradatvāt \| kiṁ ca,
**bhayāvahaṁ** bhayaṁ na vahati prāpayatīti \| veṇu-nādena sarveṣāṁ
mohitatvāt \| atra kasyāpi bhayam ākuruta niḥśaṅkaṁ ramatety arthaḥ \|
yad vā, kula-strīṇāṁ bhavatīnāṁ **aupapatyaṁ** patyur mama samīpe yat
sukhaṁ, tad **asvargyaṁ**, svargaṁ na bhavatīti \| atraiva sukhaṁ nāsty
anyatreti \| punaḥ kīdṛk ? **ayaśasyaṁ** ayena śubha-dṛṣṭena śasyaty
uta, ayaḥ śubhāvaho vidhiḥ iti koṣaḥ \|

kiṁ ca, **phalgu** atyalpaṁ **kṛcchraṁ** duḥkhaṁ yatra
vyabhicāri-bhāvānāṁ duḥkhavat pratīyamānatvāt \| **bhayāvahaṁ** bhayaṁ
kāla-bhayaṁ na vahati prāpayatīti \| sarvadā nikaṭa-sthiteḥ **sarvatra**
mad-vyatirikteṣu puruṣeṣu yuṣmad-vyatiriktānām anyāsāṁ strīṇāṁ
**aupapatyaṁ jugupsitaṁ, aupapatyaṁ** rasa-vṛddhi-hetutvān mayā
svīkṛtaṁ, anyatra naraka-hetutvāt \| vakṣyati ca na,

> naitat samācarej jātu manasāpi hy anīśvaraḥ \|
>
> vinaśyaty ācaran mauḍhyād yathārudro\'bdhi-jaṁ viṣam \|\| \[bhā.pu.
> 10.33.31\] iti \|

**aupapatyaṁ** rasa-vṛddhi-hetutvān mayā svīkṛtam ity abhiprāyaḥ
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayi sneha-sāmānyavatyo
bhavatyaḥ svabhāvād bhavanty eva, kintu dharma-pratikūla-sneha-viśeṣas
tu sarvathaiva tyājya ity āha---**asvargyam** iti\| māstu svarga iti
cet, **ayaśasyaṁ** \| yaśo'pi māstv iti cet, **phalgu** mithyaiva brūṣe
\| nedaṁ **phalgu** \| sarvotkṛṣṭatvenānubhūtatvād iti cet, **kṛcchraṁ**
paty-ādi-vāraṇa-kaṣṭa-mayam \|

nanu,

> vāmatā durlabhatvaṁ ca strīṇāṁ yā ca nivāraṇā \|
>
> tad eva pañca-bāṇasya manye paramam āyudham \|\| \[u.nī. 3.20\] iti \|

duḥkham apy adhikaṁ citte sukhatvenaiva rajyate \[u.nī. 14.126\] iti
rasa-śāstrokeḥ \| pratyuta tat **kṛcchraṁ** rāgavatīnām asmākaṁ
sukhātiśaya-hetur eveti cet, **bhayāvahaṁ** loka-śāstra-niṣiddhatvād
aihika-pāratrika-bhaya-pradam \| nanu,

> yatra niṣedha-viśeṣaḥ sudurlabhatvaṁ ca yan mṛgākṣīṇām \|
>
> tatraiva nāgarāṇāṁ nirbharam āsajjate hṛdayam \|\| \[u.nī. 3.21\] iti
> rasa-śāstrokteḥ \|

pratyuta rasādhāyakam evaitat ? iti \| tatrāha---**jugupsitam** iti \|
sarva-deśe sarva-kāle aupapatyam upapati-kartṛkaṁ karma **kula-striyāḥ
jugupsitam** iti **sarvatra** tadvatī kula-strī nindyata ity arthaḥ \|
tatra yadyapi yuṣmābhiḥ svābhīṣṭa-siddhyā sva-nindāpi susahaiva, tathāpi
mat-praṇayāspadānāṁ yuṣmākaṁ nindā mayā katham utpādaniyeti, ato goṣṭham
eva yāteti bhāvaḥ \|

pakṣe, **sarvatra** iti **jugupsitam** idaṁ sārvatrikam eva \| prastute
tu mama nārāyaṇa-samatvaṁ garga-mukha-paramparayā yuṣmābhiḥ śrutam evety
ato mama **aupapatye**'pi naiva nindā, parameśvaratvena
śubhāśubha-karmātītatvād iti bhāvaḥ \|\|26\|\|

**\...**

\|\| 10.29.27 \|\|

śravaṇād darśanād dhyānān mayi bhāvo'nukīrtanāt \|

na tathā sannikarṣeṇa pratiyāta tato gṛhān[^21] \|\|

**śrīdhara-svāmī (bhāvārtha-dīpikā) :** kiṁ ca, **śravaṇād** iti
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-prīti-sādhanam
āha---*kiṁ ca* iti \| anyad āhuḥ \| tava mukhya-bhartṛtvāt tvat-sevanaṁ
jāra-sevanavad asvargyādi na, kintu pati-sevanato'pi mukhyaṁ
svargyādi-sādhanam eveti cet, tathāpi mac-**chravaṇādinā** **mayi
bhāvo** bhaktiḥ syān na tathā sannikarṣaṇātyanta-samīpyena tejasvinām
atyanta-sāmīpyaṁ vahnivad bhayaṅkaram iti tātparyam \| ato gṛhān avāpya
mad-bhaktir vidheyety āha---**pratiyāta** iti \| pakṣe, śravaṇādinā
**tathā na**, yathā **saṁnikarṣeṇa** tato'gṛhān akṛta-dāra-gamanān
**prati yāta** bhajata \| kiṁ vā, gṛhān madīya-kuñja-bhavanāni viśatety
arthaḥ \|

nanu katham anyathā sambhāvayasi ? na vayaṁ tvad-aṅga-saṅgārtham āgatāḥ,
kintu gargokti-prāmāṇyān nārāyaṇasya samo nānyaḥ \[bhā.pu. 10.8.19\] ity
atas tvām eva nārāyaṇaṁ jñātvā tvad-bhakti-kāmā vayam āgatās tad
adyatanīṁ rātriṁ sva-samīpa evāsmān sthāpayitvā kṛpayā
sva-caraṇa-sarojaṁ paricārayeti cet, tatrāha---**śravaṇād** iti \|
śuddha-bhaktāḥ khalu sāmīpya-sālokyādikam api na kāmayante, yathā
śravaṇa-kīrtanādikam iti prasiddhir bhavatībhir vaiṣṇavībhiḥ śrutaiveti
bhāvaḥ \|

pakṣe---śravaṇādibhyo **bhāvaḥ** kandarpas **tathā na** bhavati,
**yathā** **sannikarṣeṇa** ty ato gṛhān prati na yāteti tatra
āvṛttyānvayaḥ \| yad vā, nañ-paryāyasyākārasya praśleṣeṇāgṛhān, **na
gṛhān prati yāta** ity arthaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : śravaṇād** ity-ādi ced
anuraktāḥ stha, tadā śravaṇādibhir eva sthīyatām iti bāhyo'rthaḥ \|
āntaraṁ tu **śravaṇādinā** **mayi** **bhāvo na tathā** yathā
**sannikarṣeṇa** saṁyogena, tataḥ **pratiyāta gṛhān** iti bāhyo'rthaḥ \|
āntaras tu agṛhān akṛta-dārān asmān iti boddhavyam \| **pratiyāta** iti
pūrvavad bahu-vacanam \| **agṛhān** tyakta-gṛhān bhavad-vidhānāṁ
saṅgārtham eva vanaṁ gatān iti vā \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, premaika-labhya !
sarva-sādhya-premṇā bāhyāntaraṅgaṁ kila sva-dharma iti cet, tarhi
mac-chravaṇādikam evānuṣṭhīyatām iti \| yad vā, śrī-puruṣottama !
tvat-prasāda evāpekṣyate, nānyat kiñcit kulādikam eveti cet, tarhi
mat-prasādo mad-viṣayaka-premṇaiva sidhyati \| sa ca śravaṇādinaiva
sampadyate \| na tv aṅga-saṅgenety āha \|

yad vā, nanu sarvārtha-sādhya-sauhṛda ! tvat-premṇi sampanne'pi na
kiñcit jugupsādikaṁ parama-puruṣārtha-siddher iti cet tarhi tad-upāya
evānuṣṭhīyatām iti śāstra-rītim abhinayan duḥsahaudāsya viśeṣeṇa
parama-priyaṁ sa-vivekam āha---**śravaṇād** iti \|

śravaṇādīnāṁ samuccayo vikalpo vā \| teṣām ekatareṇāpi bhāva-siddhaḥ \|
tac ca śrī-bhāgavatāmṛtottara-khaṇḍādau vivṛtam eva \| tatra
**śravaṇaṁ** bhagavat-kathādeḥ \| **darśanaṁ** śrī-mūrty-ādeḥ, dūrato
mamaiva vā **\| anukīrtanaṁ** nirantaraṁ man-nāma-pradhāna-kīrtanam \|
evaṁ-vrataḥ sva-priya-nāma-kīrtyā jātānurāgo \[bhā.pu. 11.2.40\]
ity-ādinā, tasyaiva bhāvodaye'ntaraṅgatvokteḥ \| darśanārthaṁ
sannikarṣo'pekṣyata eveti \| tat-parihārārthaṁ tad-darśanasya gauṇatā
vivakṣayā ādau nirdeśaḥ \|

eṣāṁ ca hetu-hetumattā yathottarm ūhyā \| tatrādau śravaṇam \[27\] eva
\| tena vinā sarvājñānāt \| ata eva---śrotavyaḥ kīrtitavyaś ca \[bhā.pu.
1.2.14\] ity-ādau \| tasyaivādau vidheyatādy-abhidhānam \| śravaṇāntaraṁ
śrī-bhagavad-didṛkṣayā śrī-mūrty-ādi-darśanaṁ, tasmāc ca dhyānaṁ sukham
eva sampadyatetarām \| tasmāc ca anukīrtanaṁ svata evodeti
mano\'bhiniveśa-sampatteḥ \| tasmād dhetor yathā mayi bhāvo bhavati,
tathā sannikarṣeṇa sānnidhyenāṅga-saṅgena vā na bhavati \| sannikarṣo hi
martyānām anādaraṇa-kāraṇam \[bhā.pu. 10.84.31\][^22] ity-ādi nyāyāt,
śāstrāviruddhatvena manaḥ-saṅkocād vā \| tathā ity anena tādṛśo na
bhavati, kintu tato nyūna eveti\|

kiṁ vā, tena prakāreṇa na bhavati, kintu loka-dharmātikrameṇa
sarvopekṣayā parama-prayatnādinaiva bhavati \| ataḥ sannikarṣa-tyāgena
śravaṇādikam eva kāryam iti bhāvaḥ \| atas tad-arthaṁ gṛhān eva yāta
\[27\], sarva-saṅkocādy-abhāvena tatraiva tat-sukha-siddheḥ \| vastutas
tu sarvam etat parama-kautukitvāt \| kiṁ vā,
nirantara-prema-bhara-sukomalita-sarala-svabhāvānāṁ tāsāṁ
prema-vaiyagrya-darśanārtham eveti dik \|

śleṣārthaś cāyam---ukta-nyāyena sarvathā mayi bhāvaḥ \[27\] asaṅkocena
yuṣmābhiḥ sadā kārya eva, na ca vaktavyaṁ śravaṇādināpi premākhyo bhāvaḥ
sampadyate iti \| yato'ṅga-saṅgenaiva nitarāṁ sidhyati, na ca
śravaṇādinety āha---śravaṇāder hetor na tathā yathā sannikarṣeṇa
bhavatīti yojyam \| tatas tasmāt dhetoḥ, a-kāra-praśleṣeṇa agṛheṇa
agṛhasthān akṛta-dārān asmān prati yāta bhajatety arthaḥ \| tāsāṁ
vaśīkaraṇārtham ātma-māhātmya-vivakṣayā bahutvaṁ sākṣād-ātmānuktir
vaidagdhyādinā \|

yad vā, agṛhān gṛha-vyatirikta-pradeśān yamunā-pulinādīn \| yad vā,
gṛhān madīyān nikuñja-rūpān praviśatety arthaḥ \| gṛhān ity anena
nikuñjādīnām eva krīḍā-gṛhatvena nija-gṛhatvena vā sadaiteṣv eva
vastavyam ity abhipraiti \|

daśa-ślokendhanais tāsāṁ prema-komalitātmanām \|

āśāsu sarvāsv audāsya-vahniṁ kautuky ajṛmbhayat \|\|

tatrotkrameṇaite ślokā draṣṭavyāḥ \| adho diśi śravaṇād iti ślokaḥ, tena
santāpa-viśeṣād ūrdhva-śikhādhaḥ prajvālitāgnir eva \| asvargyam
\[18ab\] ity ūrdhva-diśi tad-abhīṣṭa-nindanena śiro-jvaravad
duḥkha-bharāt \| evaṁ pūrvādy-aṣṭa-dikṣu duḥśīla ity-ādayo yathā-yatham
utkrameṇaiva vivecanīyāḥ \| anyathā dāhana-tyāgādy-ekādaśadhā yūthaśa
āgatānām ekādaśa-vidhānāṁ tāsāṁ madhye kāścit prati kaścanety evaṁ
daśa-ślokās tatra prāg utkrameṇaiva katicit paścāt krameṇāpīty evaṁ
yathāyathaṁ vivektavyāḥ \| tatrādau vyatyasta-vastrābharaṇāḥ \[10.29.7\]
prati tāsāṁ tathā-bhūtatvena parama-sambhrama-dṛṣṭyā vrajasya \[18cd\]
iti pūrvārdhaṁ cāsya prāk sarvāḥ praty eva \| tathānye asvargyam ity-ādi
dvayaṁ ca \| tatrādyaḥ sarvāsām eva tad-ekābhimatatvāt, paraś ca
sāmānyato bhāvodaya-prakāropadeśāt \| añjantīḥ \[10.29.7\] prati rajany
eṣā \[10.29.19\] iti locanāñjanena ghora-sattvādi-dṛṣṭyābhiprāyeṇa,
pramṛjantīḥ \[10.29.7\] prati mātaraḥ \[10.29.20\] iti dehāpekṣayā
deha-sambandhinām api bandhūnām apekṣopapatteḥ \| limpantīḥ \[10.29.7\]
prati dṛṣṭam \[10.29.21\] iti gandhāpekṣayā puṣpāpekṣāyā api yogyatvāt
\| aśnantīḥ \[10.29.7\] prati tad yāta \[10.29.22a\] iti pādaḥ,
strī-bhojanasya saṅkṣepe iṅgitābhyām eva kathyatvāt \| patiṁ śuśrūṣantīḥ
\[10.29.6\] prati śuśrūṣadhvam \[10.29.22\] iti nityatva-vivakṣayā
vidheya-mātratvenādau saṅkṣepoktiḥ \| agre'sya vistāro bhāvī \| śiśūn
pāyayantīḥ \[10.29.6\] prati pāyayata \[10.29.22\] iti tatra
śaighryārtham \| krandanti \[10.29.22\] ity-ādi bhartṛ-śuśrūṣāyām
apekṣitāyām eva tad-eka-hetuka-dohanādi-geha-deha-karmasv apekṣā syād
ity ataḥ sarva-mūla-bhūtāyās tasyā vistareṇāgre guṇādeḥ kathyatvād ādau
sūcī-kaṭāha-nyāyena \| duhantīḥ \[10.29.5\] prati duhyata \[10.29.22\]
iti \| adhunā bhartuḥ śuśrūṣa-dārḍhyārthaṁ sāmānyataḥ sarvā eva prati
athavā \[10.29.23-25\] iti trayam \| tatra athavā iti
sva-viṣayaka-prīty-apekṣayā bhartṛ-śuśrūṣaṁ tyājyam ity
āśaṅkā-nirāsārthaṁ kaṇṭakoddhāra-nyāyena nija-prīty-utthāpanaṁ
payo'dhiśrayaṇaṁ saṁyāva-pāka-pariveṣaṇa-kartrīs trividhāḥ \[10.29.5-6\]
prati tat-tat-karmaṇāṁ bhartuḥ tad-bandhv-ādi-śuśrūṣādy-arthakatvena
bhartṛ-śuśrūṣādikam api tad-bandhūnāṁ cety ādiṣṭam \| anyonyam abhedāt
\| anyathā kautuka-bhareṇa narmādy-artham eva tat-tad-ukteḥ \| tathā
tāsām anyonyam aikamatyena ekāṁ praty uktam anyām api vyāpnotīti
sarveṣām eva vacanānāṁ parasparaṁ sarvāsv eva paryavasānāt \| sarvāṇy
api vacanāni sāmānyataḥ sarvāḥ praty eva draṣṭavyāni \| tat-prakāraḥ
prāg-likhita eveti dik \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ bahudhā pratyākhyāne'py
anivṛttim āśaṅkya bhāvāpalāpenāpy audāsyaṁ vidhatte---**śravaṇād** iti
\| **śravaṇādinā yathā bhāvo** bhavati, **tathā saṁnikarṣeṇa**
aṅga-saṅgena na syāt \| virahe samutkaṇṭhayā jhaṭiti tad-vṛddhiḥ,
saṁyoge tūtkaṇṭhā-śaithilyād iti bhāvaḥ \| evaṁ parāṁ kāṣṭhām āpanno'pi
tāsāṁ bhāvo'siddhatā-nirdeśa-bhaṅgyāpalapita eva \| tatra pūrva-rāge
prāyaḥ pūrvaṁ **śravaṇaṁ**, tato **darśanaṁ**, tataḥ saṁyoga-prāptyā
nirantara-tat-sphūrtiḥ, tataś ca tat-kathaiveti krameṇaiva nirdiṣṭam \|
vastutas tu parama-kautukitvān
nirantara-prema-bhara-sukomalita-dakṣiṇa-svabhāvānāṁ tāsāṁ
prema-vaiyagrya-darśanārtham eveti \|

śleṣārthaś cāyam---nanu, yena sad-bhāvena svasya bhartṛtvaṁ
tad-vaiparītyena teṣām abhartṛtvaṁ sthāpitaṁ, sa eva na sambhavati tava
viprakṛṣṭatvāt, teṣāṁ tu sannikṛṣṭatvād ity atrāha---**śravaṇād** iti \|
yathā yena rasa-viśeṣa-prakāreṇa **mayi** **śravaṇādito'pi bhāvo**
bhavati, **tathā sannikarṣeṇāpi na** \| ye'nye saṁnikṛṣṭāḥ patiṁ-manyās
teṣv api na syād ity arthaḥ \| mithaḥ prema-yogyayor yathā saṁnikarṣeṇa
praṇaya-bandho bhavati, tathā na śravaṇādineti loka-prasiddhatvād
anya-padam arthāyattam \| prathamata eva tathopakrāntatvāt
prakaraṇa-prāptaṁ ca\| tasmād **gṛhān prati** na **yāta** ity
ubhayatrāpi naño'nvayaḥ \|\
\
yad vā, pratiṣedha-pratyākhyāna-pratipakṣādiṣu prakṛtārtha-virodhe'pi
**prati**-śabdo dṛṣṭaḥ \| tataś ca **pratiyāta** gamana-virodha-viṣayān
kurutety arthaḥ \| evaṁ tāsāṁ pūrvavat saṁlāpo dvidhā \| kāsucid
yathārtham eva, kāsucic cānurāga-vivartena navībhāvād iti jñeyam
\|\|27\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha **mayy** api jāto
**bhāvaḥ** kleśāyaiva bhavatīty āśaṅkyāpi mā parāṅmukhībhavatety
āha---**śravaṇād** iti \| yathā **śravaṇādinā mad-bhāvo** mad-aprāptyā
duḥkha-mayaḥ, **tathā sannikarṣeṇa** mat-prāptyā **na** bhavati \|
**tatas** tasmād **gṛhān** gṛha-sadṛśān kuñjān **prati yāta** praviśata
\| paryudāso'tra nañ iti \| tad evaṁ śrī-kṛṣṇa-vākyasya
prārthanā-rūpo'rtho vyākhyātaḥ \| arthāntaraṁ tu prasiddham \| tatra
putrā iti sa-parihāsa-doṣodgāreṇāpi pratyākhyānam \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punas tenaiva
krameṇārtha-dvayenopasaṁharati---**śravaṇād** ity-ādinā \| eṣa
**mad-bhāvaḥ** suraso bhavati, **na** tu **sannikarṣeṇa** \| yathety
anena **tathā**-śabdo gamyate \| śravaṇādinā yathā surasaḥ, **tathā na
sannikarṣeṇa** \| tasmād **gṛhān pratiyāta** \| pakṣe---yathā
**sannikarṣeṇa mayi bhāvaḥ,** **tathā na śravaṇādinā** \| yataḥ
śravaṇāder api sākṣātkāraṁ phalam, tato gṛhān apratiyāti, abhāve nahya
no nā iti kevalasyākārasya niṣedha-vācitvāt \|\|27\|\|

---------------------------------------------------------------------------------------------------------------------

śravaṇād darśanād dhyānān mayi bhāvo'nukīrtanāt \|

na tathā sannikarṣeṇa pratiyāta tato gṛham \|\|

**nārāyaṇa-bhaṭṭaḥ (śrī-rasikāhlādinī) :** idānīṁ pūrvānubhūtaṁ
ramaṇa-sukhaṁ smārayitum audāsīnya-sthityā saṁśleṣa-sukhāc
chravaṇādi-sukhasyotkarṣam āha---**śravaṇād** iti \| śravaṇaṁ
nāyaka-śiromaṇeḥ sad-guṇānām \| **darśanaṁ** lāvaṇya-sārasya
śrī-vigrahasya, yathā barhāpīḍam \[bhā.pu. 10.21.5\] ity-ādinoktam \|
**dhyānaṁ** tat-tad-aṅga-vibhāvanam \| **kīrtanaṁ** mama
janma-karma-guṇānāṁ kathanaṁ, etat samastaṁ vyastaṁ vā bhāvotpattau
prayojakam \| kutracic **chravaṇād** eva bhāvodayaḥ, yathā rukmiṇy-ādeḥ,
yaḥ śrutvā guṇān \[bhā.pu. 10.52.37\] iti \| kutracid **darśanāt**,
yathā bhauma-gṛhe,

> taṁ praviṣṭaṁ striyo vīkṣya nara-varyaṁ vimohitāḥ \|
>
> manasā vavrire'bhīṣṭaṁ patiṁ daivopasāditam \|\| \[bhā.pu. 10.59.34\]
> iti \|

kutracid **dhyānāt**, yathā devahūteḥ---

> tam eva dhyāyatī devam apatyaṁ kapilaṁ harim \|
>
> babhūvācirato vatsa niḥspṛhā tādṛśe gṛhe \|\| \[bhā.pu. 3.33.22\] iti
> \|

kutracid **anukīrtanāt**, yathā nāradasya---

> pragāyataḥ sva-vīryāṇi tīrtha-pādaḥ priya-śravāḥ \|
>
> āhūta iva me śīghraṁ darśanaṁ yāti cetasi \|\| \[bhā.pu. 1.6.34\] iti
> \|

eṣāṁ samuccayo vā vikalpo vā bhāvodaya-hetuḥ \| anyatara-sad-bhāvo'pi
bhāvodaya-darśanam iti cen [mayi]{.mark} teṣāṁ sama-phalatve'pi
śravaṇasya sarvatrānustyūtatvenaitad eva mukhyatvam \| yadyapi
sannikarṣasyāpi hetutvam śrūyate, tathāpi śravaṇādīnāṁ yathānanyathā
siddhatvaṁ tathaitasya na tad uktam \| **saṁnikarṣo**'tra
martyānādara-kāraṇam iti \| dṛḍhatara-bhāvotpattau hetutvābhāvāt \| atra
tu sannikṣaro'ṅga-saṅgaḥ \| tasmiṁś ca sati bhāva-śaithilya-darśanāc ca
\| tato hetur gṛhān pratiyāteti śabdotthārthena svasyaudāsīnyam
akāmatvaṁ ca vyañjitam \|

idānīm arthotthārtham āha---nanv atra vidheyaṁ, kiṁ bhāvo vā vidheyaḥ
saṁnikarṣo vā vidheyaḥ tatrocyate \| bhāvasyaiva vidheyatvam \| tatraiva
śravaṇādi---catuṣṭayasyaivānanyathā-siddhatvaṁ, na tathā saṁnikarṣeṇety
ukteḥ \| madhura-rasasya vipralambha-sambhogātmakatvāt \| vipralambhe
śravaṇādīnāṁ bhāva-sādhakatvaṁ nirṇītam eva \| yatra tu saṁnikarṣasyāpi
bhāvodayaṁ prati hetutvaṁ śrūyate, yathā kurari vilapasi tvam \[bhā.pu.
10.90.15\] \| tan na kadācitkatva-vivakṣayoktam iti \| tasmāt
bhāvasyaiva vidheyatvaṁ saṁnikarṣasya bhāvaṁ prati na hetutvaṁ, na ca
pṛthag-vidheyatvam iti \|

nanv evaṁ cet, tadā sarvathā sarvadāṅga-saṅgābhāve madhura-rasasya
vikalāṅgatvaṁ bhavet \| tasya cobhayātmakatvāt tasmāt saṁnikārṣe'pi
vidheyaḥ \| tathā sati vākya-bhedaḥ syāt, tasmāt saṁnikārṣyoddeśyatvaṁ
bhāvasya vidheyatvam \| saṁnikārṣo'tra phalaṁ na hi kutrāpi phalasya
vidheyatvaṁ śrūyate \| yathā yāgena svargaṁ bhāvayet ity atra svargam
uddiśya yāgasya vidheyatvaṁ yāgam uddiśya mākapuroḍaśādi-nirvapaṇasya
vidheyatvaṁ tathātrāpi saṁnikārṣam uddiśya bhāvasya vidheyatvaṁ bhāvam
uddiṣya śravaṇādi-catuṣṭayasya vidheyatvam \| ataḥ samyag uktaṁ na tathā
saṁnikarṣeṇeti, na hi kutrāppi kenāpy uddiśya vidheyatvam abhyupagamyata
iti pūrvaṁ śravaṇādi-janya-bhāvodayena saṁnikarṣa-phala-rūpo jāta eva \|
ataḥ phalaṁ tyaktvā gṛhān na pratiyāta na-kārasyobhayatrāpy anvayaḥ \|

yad vā, śravaṇādi-hetu-catuṣṭayād api saṁnikarṣābhāve jāte sati, tathāpi
bhāvo na bhavati \| śravaṇādīnām anaikāntikatvena bhāvāsiddhas tasminn
asiddhe sukham \| kutaḥ ? yad vā, śravaṇāder hetor mayi jāta eva
tathānena prakāreṇa saṁnikarṣe mat-samīpa-gṛhān vilāsa-sthānāni
vana-pulina-yamunā-jalādīni, na pratiyāteti, kintu sātatyena pratiyāta
\| tathā bhavatīnāṁ manoratha-pūrtir bhaved iti tātparyaṁārthaḥ \| evaṁ
svasyaudāsīnyaṁ parihṛtya vyañjanāvṛttyā gṛha-gamana-niṣedha-pūrvakaṁ
ramaṇārthaṁ vai madhye sthitiṁ dṛḍhīkṛtvā ayam arthottha iti \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, katham anyathā
sambhāvayasi ? na vayaṁ tvad-aṅga-saṅgārtham āgatāḥ, kintu
gargokti-prāmāṇyān nārāyaṇasya samo nānya \[10.8.19\] ity atas tvām eva
nārāyaṇaṁ jñātvā tvad-bhakti-kāmā vayam āgatāḥ, tad adyatanīṁ rātriṁ
sva-samīpa evāsmān sthāpayitvā kṛpayā sva-caraṇa-sarojaṁ paricārayeti
cety ata āha---**śravāṇād** iti \| śuddha-bhaktāḥ khalu
sāmīpya-sālokyādikam api na kāmayante, yathā śravaṇa-kīrtanādikam iti
prasiddhir bhavatībhiḥ vaiṣṇavībhiḥ śrutaiveti bhāvaḥ \| pakṣe,
śravaṇādibhyo **bhāvaḥ** kandarpas **tathā na** bhavati yathā
**sannikarṣeṇa** iti, ato **gṛhān prati** **na yāta** iti \| nañ
āvṛtyānvayaḥ \| yad vā, nañ-paryāyasyākārasya praśleṣeṇa **agṛhān** na
gṛhān **prati** **yāta** ity arthaḥ \|\|27\|\|

**\...**

\|\| 10.29.28 \|\|

śrī-śuka uvāca---

iti vipriyam ākarṇya gopyo govinda-bhāṣitam \|

viṣaṇṇā bhagna-saṅkalpāś cintām āpur duratyayām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti śrutvā bhagavān punaḥ
kim uktaṁ tābhir iti pṛcchantaṁ parīkṣitaṁ **śrī-śuka uvāca** iti \|
**iti** ittham \| pratiyāta, neha stheyaṁ sumadhyamāḥ \[10.29.19\] iti
prakāram \| **vipriyaṁ** cittautsukya-nivartakam \| **viṣaṇṇāḥ** sthātuṁ
gantuṁ vāśaktāḥ\| **bhagnaḥ saṅkalpo** nandanandanena raṁsyāmaha ity
evaṁ-rūpo manoratho yāsāṁ, tāḥ \| **cintāṁ** duḥkhena manaso'svāsthyam
\| **duratyayāṁ** vinā bhagavat-prasādam anivāryām \|

pakṣe, **vi**śeṣeṇa **priyam** \| vigataṁ sannam avasādo yāsāṁ, tā
viṣaṇṇāḥ, tāś ca tā **abhagna-saṅkalpāḥ** sañjāta-manorathāḥ, tās
tathety ekaṁ padam \| **duratyayāṁ** manobhava-kṛta-duḥkha-harāṁ
**cintāṁ** carcāṁ vicāraṁ vā \| cintā carvā-vicārayoḥ iti yādavaḥ
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : iti vipriyam** ity-ādi
\| iti gūḍhārthaṁ tato **vipriyam** iva **ākarṇya cintām āpuḥ** \|
abhiprāyam abuddhvā cintitā babhūvur iti bhāvaḥ \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ity** etat \|
**govindasya** gokulendratvena nija-sahaja-prema-bhara-viṣayasya
**bhāṣitaṁ**, tenoktaṁ vā **vipriyaṁ** parama-prema-vegataḥ sadyas
tātparyānavadhāraṇena apriyārthasya darśanena vā aniṣṭaṁ \| kiṁ vā,
priya-viparītaṁ vidviṣṭam **ākarṇya** \| yad vā,
artha-dvaya-sparśitvenāniścitāśayatvād utkaṇṭhā-bhareṇa tāsāṁ
vipriyatvenaiva jñātam ity arthaḥ \|

**viṣaṇṇā** atas taptāḥ satyaḥ \| yato **bhagnaḥ saṅkalpās**
tad-bhajana-viśeṣa-viṣayaka-manoratho yāsāṁ tāḥ \| ato **duratyayām**
anantām anatikramyāṁ vā **cintām** iṣṭānavāpti-janyaṁ dhyānam āpuḥ \|
ayaṁ premārdra-komala-svabhāvo'pi parama-kāṭhinyam asmad-daurbhāgyena
gataḥ \| tad adhunā kiṁ sa-pāda-grahaṇa-kākubhir ayam anunayema ? kiṁ
vā, prativacanena prayatnataḥ kṣaṇaṁ dhairyāvalambanena vā śāṭhyato
vrajaṁ pratinivṛttyā vā duravagāha-gāmbhīryasyāsyāśayaṁ nirdhārayema ?
kiṁ vā, sadya eva prāṇān parityajema \| atra cāsya sākṣād eva parokṣaṁ
vā \| yamunā-praveśādinety-ādi cintayāmāsur ity arthaḥ \|

yad vā, \"aho bata kiṁ karavāma ? kutra yāma ?\" ity-ādya-viśeṣāṁ
**cintāṁ** vaikalya-lakṣaṇām \| yad vā, **viṣaṇṇāḥ** satyaś **cintām
āpuḥ** \| viṣaṇṇatve hetu-dvayam \| **vipriyam ākarṇya** ity ekaḥ \|
priyatama-janasya vipriyokti-śravaṇa-mātreṇa svayam eva
parama-duḥkhotpatteḥ \| kiṁ ca, **bhagna-** ity anyaḥ \|
viṣayato'śeṣopekṣayā nija-cirābhīṣṭārthasya bhaṅgād ity arthaḥ
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : iti** etad **govindasya**
gokulendratvena gokula-mātre hi tasyāpi kim uta sveṣu **bhāṣitaṁ**
sphuṭam eva vacanaṁ **vipriyam** iti \| artha-dvayasya
sparśitatvenāniścitāśayatvāt \| utkaṇṭhā-svabhāvena tāsām upekṣaiva
sphuriteti **viṣaṇṇāḥ** \| atas taptāḥ satyaḥ \| yato **bhagnaḥ
saṅkalpas** tad-aṅga-saṅga-viṣayaś cirantana-manoratho yāsāṁ tāḥ \| ato
**duratyayām** anatikramyāṁ **cintām** iṣṭānavāpti-janyaṁ dhyānam
**āpuḥ** \| ayaṁ premārdra-komala-svabhāvo'pi parama-kāṭhinyam
asmad-daurbhāgyena gataḥ \| tad adhunā kiṁ sa-pāda-grahaṇa-kākubhir amum
anunayema ? uta prativacanena vā, prayatnataḥ kṣaṇaṁ dhairyāvalambanena
vā, śāṭhyato vrajaṁ prati nivṛttyā vā, duravagāha-gāmbhīryasyāsyāśayaṁ
nirdhārayema \| kiṁ vā, sadya eva prāṇāṁs tyajema ? atra cāsya sākṣād
eva parokṣaṁ vā \| yamunā-praveśādinety-ādi cintayāmāsur ity arthaḥ
\|\|28\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha
tādṛśa-kṛṣṇa-vākya-śravaṇānantaraṁ tāsām avasthā-varṇanam iti **vipriyam
ākarṇya** ity-ādibhis tribhiḥ \| artha-dvitayasyaiva tarkeṇa
tad-abhiprāya-niścayābhāvād utkaṇṭhā-svābhāvyena pratyākhyānasyaiva
suṣṭhu sphuritatvāt tad-vākyasya vipriyatvaṁ, tāsāṁ viṣādādikaṁ ca \|
tatrobhayatrāpi cintāyā yuktatvāt mukha-namanādi-ceṣṭāsv api na
rasa-bhaṅgaḥ \| padā bhrū-lekhanaṁ cātra nāyikayā svayam abhiyoge'py
uktam asti \|\|28-30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavad-vacasāṁ
gāmbhīryāt svakīyautkaṇṭhya-gāḍhatvāc ca viśeṣa-vidagdhā api
yathā-śrutam evārthaṁ viditvā aniṣṭā-śaṅkīni bandhu-hṛdayāṇi iti nyāyena
tad-vacasaḥ kāṭhinyam eva jānantyo yām avasthām āpus tām āha---**iti**
ity-ādi \| **gopyo govinda-bhāṣitam ākarṇya cintām āpuḥ** \| kīdṛśam ?
iti **vipriyam** evaṁ prakāraṁ vipriyam \| pakṣe---evaṁ prakārakaṁ
**vi**śiṣṭaṁ **vi**vidhaṁ vā **priyam** api \| ity api-śabdo'dhyāhāryaḥ
\|\|28\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ śrī-kṛṣṇābhiprāyam
ajānatīnāṁ gopīnāṁ viraha-tāpa-taptānāṁ hṛd-vṛttim ākalayya sarvān
śrāvayitvā **śuko** vadati pūrvokta-prakāraṁ kathayati \| pratiyāta ity
āgraheṇokte\'smat-parityāgaṁ karotīty arthe nirdhārite sati, punar
gṛha-gamanaṁ vāntatvam iva manyamānāḥ, vrajeśvara-putratvāt tad-vākyam
anullaṅghyam ity api manyamānāḥ, priya-kalaṅka-bhītyā
śarīra-tyāga-cikīrṣā-rahitāḥ,
sva-sva-nāmāṅkita-veṇu-nādāmṛtāhvāna-smṛtyā kiñcid āśvastāḥ, mayemā
raṁsyatha kṣapāḥ \[10.22.27\] pratiśrutārtha-smaraṇena tad-aprāptāḥ,
priyā-viṣaye vyākulāḥ, vana-madhye prasahya asmat-sthityā
śrī-kṛṣṇasyānyatra gamanam āśaṅkamānāḥ, atrāhūya viḍambayasīti
prativacanam anucitam iti manyamānāḥ, abhraṁlihe jvalane patitam ātmānam
īkṣamāṇā iti kartavyatā-śūnyāḥ, **gopyaś** cāturya-viśeṣānabhijñāḥ \|
yad vā, svānurāgaṁ parasparam akathayantyaḥ \| yad vā, rukṣa-vākye
rasa-bhaṅgaṁ gopayantyaḥ \| yad vā, tena saha rasaṁ kṣapayantyaḥ \|

**duratyayāṁ** paryavasāna-rahitāṁ **cintām āpuḥ** \| cintā-prāptau
hetum āha---**govinda-bhāṣitaṁ** gokula-rakṣā-baddha-vrato
govindaḥ---gopāye svātma-yogena so\'yaṁ me vrata āhitaḥ \[bhā.pu.
10.25.18\] ity uktāt \| yad vā, gā indriyāṇi bhogyatvena vindatīti
**govindaḥ** \| yad vā, gāḥ śrutir upaniṣad-rūpā sva-parigrahatvena
vindatīti **govindaḥ** \| tasya **bhāṣitaṁ** vacanaṁ **vipriyaṁ**
vigataṁ priyaṁ yasmāt rukṣoktyā vastutas tu **vipriyaṁ** viśiṣṭaṁ priyaṁ
yasmin tātparya-vṛttyā sthāpanasyādṛḍhīkṛtatvāt \| idānīṁ
tātparyāvalokanāt \| apriyam eva jñānaṁ balavad aniṣṭānubandhitvāt \|
priyasyāsmat-prema-viṣayasyāpriyam āścaryam ivākarṇya **viṣaṇṇaṁ**
viṣādaṁ prāptās tad-anurūpottaraṁ dātum apārayantyaḥ vā
vāg-ādīndriya-vṛttīnāṁ tenaiva viruddhatvāt manasi jāḍyaṁ prāpte sati
kartavyatā-śūnyatvāt maraṇa-niścayām āvād api kuḍyādi sādṛśyaṁ prāptāḥ
\| tad uktaṁ rasārṇave---

> prārabdha-kāryānirvāhād iṣṭānavāpter vipattitaḥ \|
>
> aparādha-parijñānād anutāpas tu yo bhavet \|\|
>
> viṣādaḥ sa tridhā jyeṣṭha-madhyamādhama-saṁśrayāt \|
>
> sahāyānveṣaṇopāya-cintādyā uttame matāḥ \|\|
>
> anutsāhaś ca vaicittyam ity ādyā madhyame matāḥ \|
>
> adhamasyānubhāvāḥ syur vaicitryam avalokanam \|
>
> rodana-śvāsita-dhyāna-mukha-śoṣādayo'pi ca \|\| \[ra.su. 2.10-13\]

tatra hetumad-viśeṣaṇam āha---**bhagna-saṅkalpāḥ** \| bhagnaḥ saṅkalpo
manoratho yāsāṁ tāḥ \| manoratham evāha---

> gatvā vṛndāvanaṁ deśaṁ kṛṣṇaṁ drakṣyāmahe kila \|
>
> priyeṇa saha saṁlāpas tv apāṅgena samīkṣaṇam \|\|
>
> āliṅganaṁ nakhollekha-sparaśvāpi tathā vidhaḥ \|
>
> adharāmṛta-pānaṁ ca bhogo romodgamas tathā \|\|
>
> svābhīṣṭa-kathanaṁ tatrāghrāṇaṁ cāpi sarvataḥ \|
>
> tad-antika-gati-nityam evaṁ tad-bhāvanaṁ sadā \|\|

etādṛśasya manorathasya bhagnatvāt **cintāṁ prāpuḥ** \| vara-dānāvasare
naivaṁ-vidho jñātaḥ, adhunā asmad-daiva-vaimukhyād apriyokti-caturo
jātaḥ \| idānīṁ vrajaṁ pratigamane kṛte sati ko veda kiṁ syāt ? iti \|
atra kṣaṇam api sthātuṁ na śakyate \| niṣedha-vākya-prābalyāt kutra
yāmaḥ ? kiṁ vā karavāma ? iti durantāṁ **cintāṁ prāpur** iti \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāḥ nānā-vidhān
vāg-vilāsān prayoktuṁ vindate labhante iti **govindaḥ**, tasya
**bhāṣitaṁ**, bhāṣa vyaktāyāṁ vāci ity ato vyakta-vākyaṁ **vipriyam
ākarṇya,** tad eva dhvani-śleṣa-yuktam avyaktaṁ tasya priyatve buddhyā
samyag-avagate\'pīty arthaḥ \| vyakta-vākyasya vipriyatve kāraṇam
adṛṣṭvā avyakta-vākyasyāpi priyatve sandihānās tā
anurāga-sthāyi-bhāvottha-dainyodayāt satyam ayogyā asmān ayam upekṣate
smaiveti niścitya **viṣaṇṇāḥ** \| \"yad-artham aho
pati-kula-pitṛ-kula-dharma-dhairya-bhaya-lajjādikam upekṣyāgatāḥ, sa
khalv asmān upekṣate\" iti **bhagna-saṅkalpāś cintām āpuḥ**---\"kiṁ
sa-kāku-pāda-grahaṇam imam anunayema ? kiṁ vā prayatnato dhairyam
avalambya kṛtrima-śāṭhyena vrajaṁ prati nivṛttyā
duravagāha-gāmbhīryasyāsyāśayaṁ nirdhārayema ? kiṁ vā prāṇān parityajema
? tatra cāsya sākṣād eva parokṣaṁ vā yamunā-praveśādinā vā ? hanta
prāṇāṁs tyaktvāsya śrī-mukhaṁ kathaṁ paśyema ? atas tyaktvā vā katham
atra sthātuṁ prāpsyāma etad-ādiṣṭaṁ patyādi-bhajana-rūpaṁ
vānta-bhakṣaṇaṁ kartuṁ vā kathaṁ prabhavāma ? kva yāma kiṁ karavāma ?\"
ity ādīti kartavya-vimūḍhā babhūvur ity arthaḥ \|

> āhūya gopī-tati-cātakāvalīḥ
>
> sva-veṇu-nādena vavarṣa yad viṣam \|
>
> kṛṣṇas tad evāśu papuḥ suvismitāḥ
>
> viśvasya tāḥ kā jahati vrataṁ nijam \|\|28\|\|

**\...**

\|\| 10.29.29 \|\|

kṛtvā mukhāny ava śucaḥ śvasanena śuṣyad

bimbādharāṇi caraṇena likhantyaḥ \|

asrair upātta-masibhiḥ kuca-kuṅkumāni

tasthur mṛjantya uru-duḥkha-bharāḥ sma tūṣṇīm \|\|

**śrīdhara-svāmī (bhāvārtha-dīpikā) :** cintāṁ prāptānāṁ sthitim
āha---**kṛtvā** iti \| **śucaḥ** śokād udgatena **śvasanena śuṣyanto
bimba**-phala-sadṛśā **adharā** yeṣu mukheṣu, tāni **ava** avāñci
**kṛtvā** tathā'ṅguṣṭhena mahīṁ **likhantyaḥ** \| tathā gṛhīta-kajjalair
aśrubhiḥ **kuca-kuṅkumāni** kṣalayantyas **tūṣṇīṁ sthitāḥ** \| yata
**uru-duḥkhasya bharo** bhāro yāsāṁ tāḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cintā-yutāḥ kīdṛśyo
babhūvuḥ ? iti ced āha---**kṛtvā** iti \| udgatena niḥsṛtena
**śvasanena** prāṇa-vāyunā \| **bimba**-phalam atimṛdula-raktam \|
**adharā** oṣṭhāḥ---adharas tu pumān oṣṭha hīne'nūrdhve ca vācyavat iti
medinī \| antargata-śokāgni-tāpena **śuṣyad**-oṣṭhā jātā iti bhāvaḥ \|
atra---

> kāma-bāṇa-praviddhāṅgī svinna-yonir varāṅganā \|
>
> pādāṅguṣṭha-nakhenādho-vadanā likhatī bhuvam \|\|

iti kāma-śāstra-prasiddhaṁ bhāvaṁ darśitavatya iti jñeyam \| **asrair**
iti netra-dvārāntasthāṁ kāma-pīḍāṁ bahir āvirbhāvayāmāsur iti sūcitam \|
komale mukhe karkaśa-vacanasya anaucityādarśo dhvanitaḥ---**mukhāny**
adhaḥ **kṛtvā** iti \| **tūṣṇīṁ** sthitā vitarkayanti \| ayaṁ
premārdra-komala-svabhāvo'pi parama-kāṭhinyam asmad-daurbhāgyena gataḥ
sapāda-grahaṇa-cibuka-sparśādibhir anunīyate \|

kiṁ vā, prativacanena prayatnataḥ kṣaṇaṁ dhairyāvalambanena vā, śāṭhyato
vrajaṁ prati nivṛttyā duranta-gāha-gāmbhīryasyāsyāśayaṁ nirdhārayema \|
kiṁ vā, sadyaḥ prāṇān parityajema, tatra cāsya pratyakṣaṁ parokṣaṁ vā
yamunā-praveśādinā veti tarkāḥ \| kiṁ ca, kiṁ vāsmad-bhrāntyānyā
evāgatās tāsv evāyam evaṁ vadatīti maugdhyenātmano'valokanāya \| kiṁ
vedānīṁ kiṁ vidheyam iti nijasya pṛcchāyai \| kiṁ vā, atiniṣṭhuram
īdrśaṁ vākya-jātaṁ niśamyādhunāpi jīvāma iti sva-vīkṣāya \| kiṁ
mukha-darśanena duḥkhāgni-śvāsa-dhūmenādhara-bimba-mukha-padmānāṁ śoṣaḥ
mukulita-prāyatvaṁ tiraścīnatvāt \| kiṁ vā, nijānāṁ candratvānubhavāt
tad-darśanena netra-kamala-saṅkocāt svādarśanaṁ bhrama-nivāraṇāyety evaṁ
bahudhānye'pi santīty alaṁ prapañcena \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** cintām
evāhuḥ---**kṛtvā** ity-ādi \| etās tu sarvā ukta-prakāreṇa
dhīrādhīrādi-bhedena tridhā \| tathā ca---

> priyaṁ sotprāsa-vakroktyā madhyā dhīrā dahed ruṣā \|
>
> dhīrādhīrā tu ruditair adhīrā paruṣoktibhiḥ \|\| \[sā.da. 3.72\]

sambhūya yugapad bhāṣaṇe sarvāsāṁ trividhānām eva trividhaṁ bhāṣaṇam \|
**asrair upātta-masibhiḥ** iti \| netre pramṛjya \[bhā.pu. 10.29.30\]
ity-ādau dhīrādhīrāḥ, saṁrambha-gadgada-giraḥ \[bhā.pu. 10.29.30\] ity
adhīrāḥ, pādau padaṁ na calataḥ \[bhā.pu. 10.29.34\] iti vakṣyamāṇe
madhyā dhīrāḥ\|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva **tūṣṇīṁ
tasthuḥ** \| kṣaṇaṁ parama-cintāveśena vāg-ādīndriya-vṛtty-asphūrteḥ \|
**śuca** ity anena **śuṣyad** ity anena ca śvāsasya uṣṇatā dīrghatā ca
dhvanitā \| **bimba-** iti pakva-bimba-phala-sādṛśyena aruṇatā komalatā
ca \| ato'**dharāṇām** atiśoṣo mlānatā ca sūcitā \| **caraṇena**
vāma-pādena bhūmi-**likhanaṁ** cintā-viśeṣa-kāryam \| \"he bhūme !
vidīrṇā bhava, praviśāmo vayam\" ity asya bhāvaḥ \| evam ūrdhvāvasthitir
eva gamyate \| **upātta-masibhir** iti **kuca-kuṅkumāni mṛjantya** iti
cāsrāṇāṁ dhārā sūcyate \| tasyā api bāhulya-vivakṣayā bahutvam \| tatra
sarvatra hetuḥ---**uru-duḥkhasya** viṣādasya **bharo** bhāro yāsu, tāḥ
\| anena anuktam api santāpa-kleśādikaṁ gṛhyate \| tena
vaivarṇya-stambhādayo'pi jātā ity arthaḥ \| **sma** iti prasiddhau \|
narmoktyāpi tāsāṁ tādṛśa-śoke tvayā sambhāvanā kāryā iti bhāvaḥ \| yad
vā, vismaye tayāpi tādṛśa-duḥkham abhūt, aho prema-mahimā ! iti \| ete
ca cintānubhāvā na tāsāṁ
vakṣyamāṇa-niṣedha-rūpa-prativacanārtha-viśeṣa-bhañjakāḥ,
kāmi-kṛta-prārthanāyāṁ kulavatīnāṁ tat-sambhavāt, tāsāṁ
rasāvirodha-bhāvodaya-svabhāvāc ca \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva **tūṣṇīṁ tasthuḥ** \|
kṣaṇaṁ parama-cintāveśena vāg-indriya-vṛtty-asphūrteḥ \| **śuca** ity
anena **śuṣyad** ity anena ca śvāsasya uṣṇatā dīrghatā ca dhvanitā \|
śatṛ-pratyayena śoṣāvicchedaḥ \| **bimba-** ity aruṇatā komalatā ca \|
ato'**dharāṇām** atiśoṣo mlānatā ca sūcitaiva \| **caraṇena**
vāma-pādāṅguṣṭhena bhū-likhanaṁ cintānubhāvaḥ \| \"he bhūme ! vidīrṇā
bhava, praviśāmo vayam\" ity asya bhāvaḥ \| evam ūrdhvāvasthitir eva
gamyate \| **upātta-masibhir** iti **kuca-kuṅkumāni mṛjantya** iti
cāsrāṇāṁ dhārā sūcyate \| tasyā api bāhulya-vivakṣayā bahutvam \| tatra
sarvatra hetuḥ---**uru-duḥkhasya** viṣādasya **bharo** bhāro yāsu,
mahā-duḥkha-vyāptā ity arthaḥ \| yad vā, bāhya-sthiti-prakāram uktvā
āntaram apy āha---**urv** iti \| anena mūrcchā-tulyāvasthā bodhyate \|
tasyāś ca duḥśravatvāt sākṣād anuktiḥ \| **sma** iti prasiddhau \|
narmoktyāpi tāsāṁ tādṛśa-śoke'sambhāvanā na kāryeti bhāvaḥ \| yad vā,
vismaye tayāpi tādṛśa-duḥkham abhūd aho prema-mahimeti \| yad vā,
avyayānām anekārthatvāt kheda eva \|\|29\|\|

---------------------------------------------------------------------------------------------------------------------

**jīva-gosvāmī (prīti-sandarbha 355\] :** dhyānaṁ cinteti
bhaṇyate---**kṛtvā mukhāny ava śuca** ity-ādi \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** cintā-prakāram
āha---**kṛtvā** ity-ādi \| **mukhāni ava** adhaḥ **kṛtvā** \| kīdṛśāni ?
**śucaḥ** śokād dhetor yaḥ **śvasanaḥ** śvāsaḥ, tena śuṣyanto'dharā
yeṣu, etena śvāsasya dīrghoṣṇatvaṁ vyaṅgyam \| **caraṇena** bhuvam, na
tu bhuvi kim api buddhi-pūrvaṁ **likhantyaḥ \|** **upātta-masibhir**
gṛhītāñjanair **asrair** locana-jalaiḥ **kuca-kuṅkumāni mṛjantyas tūṣṇīṁ
tasthuḥ,** na kiñcid ūcire \| kathaṁ nocuḥ ? tatrāha---**urūṇāṁ
duḥkhānāṁ bharo** yāsu duḥkha-bhara-bhāvitatvena kaṇṭha-rodhād
rāga-pravṛtteḥ \| **sma** iti niścayaḥ \|\|29\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yathā-śrutārtha-grahaṇena
cittābhibhūtānāṁ bāhyābhyantara-sthitim āha---**kṛtvā** iti \|
kṣaṇa-mātraṁ **tūṣṇīṁ tasthuḥ**, cintā-janya-jāḍye sati
prativacanāsphūrteḥ \| kiṁ kṛtvā ? **mukhāni avāñci kṛtvā**
śrī-kṛṣṇa-mukhe rūkṣatāṁ dṛṣṭam asahamānatvāt \| tatra hetu-garbhaṁ
viśeṣaṇam āha---**urur** mahān **duḥkhasya bharo** bhāro yāsāṁ tāḥ,
anyo'pi bhārākrānto mukham avāg eva karoti, tadvad iti **śucaḥ** śokād
udbhūtena śvasanenātīvoṣṇena śuṣyanti---**bimba-phala**-sadṛśāny
**adharāṇi,** yeṣu manasi **duḥkha-bhareṇa** taptena sati śvāsa-vāyor
api taptatvaṁ jātaṁ tenādharāṇām āruṇya-komalatve śoṣite
vyabhicāri-bhāvānām ayam eva svabhāva iti dainyaṁ sūcitam iti \|
**caraṇena** lakṣaṇena pādāṅguṣṭha-nakhena bhuvaṁ **likhantyaḥ,**
vivara-praveśam ivābhikāṅkṣyantyaḥ \| yad vā, \"bhūr api
varāha-bhogyatāṁ pratyupālambhasi, patyur audāsīnyena yad duḥkhaṁ
bhavati, tat tvam api na jānāsi kim ? ity asmat-praveśāya sthānaṁ na
dadāsi ?\" ity abhiprāyeṇa bhūmeḥ ullikhanam \| yad vā, \"bhartur
audāsīnyena duḥkha-bharākrāntāyā sītā-devyāḥ yathā sthānaṁ dattavatī,
tathaivāsmabhyaṁ sthānaṁ dātum arhasi\" iti \| kīdṛśyaḥ ?
**upātta-maṣibhiḥ**, upāttā gṛhītā maṣi kajjalaṁ yaiḥ, tai rasaiḥ
**kuca-kuṅkumāni mṛjantyaḥ** kṣalayantyaḥ śrī-kṛṣṇopekṣitānāṁ kajjalena
kuca-kuṅkumenālam iti bhāvaḥ \| anena vaivarṇya-stambhādayo vyabhicāriṇo
bhāvā jñeyā iti \| kiṁ ca, **uru-duḥkha-bharā** ity āntara-mūrcchādayo
jñeyā iti \| **tūṣṇīṁ tasthur** ity anenānutsāha-vaicittye darśite
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cintāyā anubhāvān
āha---**kṛtvā** iti \| **mukhāni ava** adhaḥ **kṛtvet**i lajjā dhvanitā
\| premṇo'nurodhād asmākaṁ[^23] svābhāvika-lajjā-tyāga eva samprati
lajjāṁ prāpa, yataḥ kulavatīnāṁ puñjī-bhūta-lajjānām apy asmākaṁ
lajjā-tyāgaḥ khalu prema-hetuka eva \| sa ca prema-rasa-vidāṁ mate
saṅgīta eva, na tu vigītaḥ \| premṇas tu lakṣaṇam etad eva \| yat
sva-viṣayaṁ parameśvaram apy atiśayena vaśīkaroti, tat premeti \| tataś
ca, yady asmākaṁ prema-viṣayo'yaṁ kṛṣṇo na vaśo'bhūt, tadāsmākaṁ
premaiva nāstīty avagatam \| lajjā-tyāgo'yaṁ kiṁ hetuko'bhūt ?
iti---anutāpo lajjā cintā ca \|

tatrānutāpaṁ vivṛṇvan **mukhāni** viśinaṣṭi \| **mukhāni** kīdṛśāni ?
**śucaḥ** śokād udbhūtena **śvasanen**a uṣṇa-śvāsena **śuṣyanto
bimbādharā** yeṣu tāni, sūryātapena pakva-bimba-phalānāṁ śoṣe sati
sthaulyasyāpagamaḥ spaṣṭa-malinatvaṁ ca yathā bhavet, tathā adharānām
apy abhūd iti bhāvaḥ \|

lajjā-cinte vivṛṇoti---**caraṇena** vāma-pādāṅguṣṭhena **bhuvaṁ
likhantya** iti, "he dhāritri ! vidīrṇā bhava, tvayi vayaṁ praviśāma"
iti bhāvaḥ \|

śoka-santāpau vivṛṇoti---**upātta-masibhiḥ** kajjalāktair
**asraiḥkucayoḥ kuṅkumāni mṛjantyaḥ**, tena viccheda-vardhakinā
mahānutāpa-krakacena dvidhā vidārayituṁ śyāma-sūtra-rekhe datte iti
sambhāvanā dhvanitā \| **asrair** iti bahu-vacanena mṛjantya iti
vartamāna-kālena cāsrāṇāṁ pravāhavatī dhārā sūcitā \| tāvadbhir apy
asrair antarīya-vastrāṇy ārdrayanti ity anuktyā evaṁ sambhāvyate \|
nayanottha-yamunā-dvaya-hṛdayottha-santāpānalayor
nirvāpaṇa-śoṣaṇa-kāmayor vivāde na kasyāpi jayaḥ parājayo vā dṛṣṭa iti
**uru-duḥkhasya bharo** bhāro yāsāṁ **tās tūṣṇīm** iti
bhārāsahiṣṇutayeva cetanāyā apagamād iti bhāvaḥ \| tataś ca **tasthur**
iti tāsāṁ gata-cetanānāṁ pāñcālikānām ivordhvāvasthitir eva gamyate
\|\|29\|\|

**\...**

\|\| 10.29.30 \|\|

preṣṭhaṁ priyetaram iva pratibhāṣamāṇaṁ

kṛṣṇaṁ tad-artha-vinivartita-sarva-kāmāḥ \|

netre vimṛjya ruditopahate sma kiñcit

saṁrambha-gadgada-giro'bruvatānuraktāḥ \|\|

**śrīdhara-svāmī (bhāvārtha-dīpikā) :** kiṁ ca, **preṣṭham** iti \|
**kiñcit saṁrambhena** kopāveśena **gadgadā giro** yāsāṁ, tā
**abruvata** sma \| saṁrambhe kāraṇaṁ---**preṣṭham** ity-ādi \|
**priyetaram** **iva pratibhāṣamāṇaṁ** pratyācakṣāṇam \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ tūṣṇīṁ-bhāvam
āśritya sthitā eva, api tu kiñcid bruvatety āha---*kiṁ ca* iti \|
duḥkha-kathanaṁ tv atipriyāyocitam ity āha---**preṣṭham** iti \|
**gadgadāḥ** skhalitākṣarāḥ \| **saṁrambha**-padenādhara-daśanaṁ sūcitam
\| **priyetaraṁ** śatrum \| *pratyācakṣāṇaṁ* khaṇḍayantam \| \"cintāṁ
tyajata, mā rudata, svasthā bhavata, gṛhān yāta\" ity-ādi tadānīm api
vadantam ity arthaḥ \| **tad-arthaṁ** kṛṣṇa-kṛte **vinivartitās**
tyaktāḥ **sarve kāmā** yasmāt sa sarva-kāmaḥ patiḥ vāñchita-viṣayo vā
yābhiḥ, tās tathā \| **ruditena** rodanena **upahate** kliṣṭe \|
**anuraktāḥ** tat-parityāgaṁ kartum aśaktāḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : preṣṭhaṁ** priyatamam api
**priyetaram** iva, apriya-janavat pratyākhyānaṁ kurvantam \| nanu tarhi
tasmān mano nivartyatām ? tatrāha---**tad-arthaṁ** śrī-kṛṣṇa-prāptaye,
kiṁ vā, tasmai anirvācyāya sugopyāya vā arthāya, tena saha
krīḍā-viśeṣāya **vi**śeṣeṇa **nivartitāḥ**, svabhāvato'nulagnā api balān
nirastāḥ **sarve kāmā** viṣaya-bhogāḥ, tad-atiriktāśeṣābhilāṣā vā
yābhiḥ, tāḥ \| atas taṁ vinā kathañcid apy anyat kiñcin na rocata iti
bhāvaḥ \| kutaḥ ? **kṛṣṇaṁ** paramānanda-ghana-mūrtiṁ cittākarṣakaṁ
śrī-yaśodānandanam \| ata evānubruveṇa svety atrāpy ayi
prasiddhy-ādy-apekṣayoktam \| yad vā, paścād-arthe, uru-duḥkha-bhareṇa
sadyaḥ pratyukty-anudayāt paścād abruvan \|

nanu atinirbandhena kadācit tasyāvajñāpi śaṅkyate,
tatrāha---**anuraktā** anurāgeṇa tac-chaṅkā-nirasanāt \| yad vā,
avajñāyām api satyāṁ tat-tyāgāśakteḥ \| vicārāpagamād vety arthaḥ \|

nanu uru-duḥkhākrāntāḥ kathaṁ vaktum api śaktāḥ ? tatrāha---**ruditair**
mahā-duḥkhena svayam eva galad-asrair **upahate** vyāpte **netre**
**vi**śeṣeṇa **mṛṣṭvā** śodhayitvā aśrūṇy apasārya \| pāṭhāntare,
\"pramṛjya\" iti pāṭhe'py arthaḥ, sa eva \| parama-prayatnena kṣaṇaṁ
dhairyam ālambyety arthaḥ \| yad vā, uru-duḥkhe'py ukti-śaktāv anurāga
eva hetur bhāti \| premṇo vicitra-vilāsatvāt \| tataś ca netre vimṛyeti
sneha-jananāya premodreka-svabhāvataḥ eva vā kiñcic
chrī-mukhāvalokana-pūrvakokty-artham iti paramārtyā lajjāpagamam api
gamyate \| kiñcid iti saṁrambhasyālpatvaṁ svataḥ preṣṭhatvāt \|
nija-prema-komala-śīlatvād vā \| yad vā, anirvacanīyā mahā-saṁrambheṇa
gadgada-giraḥ, yato'nuraktāḥ \| anyat tair vyañjitam \|

yad vā, kiñcit saṁkṣiptam evam evam ity-ādikam abruvan \| kutaḥ ?
**saṁrambha-gadgada-giraḥ**\| praṇaya-kopāveśena
bāṣpa-ruddha-kaṇṭhatvād ity arthaḥ \| tat kutaḥ ? **anuraktāḥ** \|
pūrvam api svabhāvata eva raktāḥ \| adhunā ca tādṛśokti-śravaṇād
adhikotkaṇṭhayā viśeṣato jātādhika-rāgā ity arthaḥ \| yad vā,
kṛta-rāga-viśeṣā na tūpekṣayāpi nirviṇṇā ity arthaḥ \|

yad vā, kiñcid anirvacanīyam anurāgeṇa tat-tad-uktyā tasyāpi
manoharatvāt, tādṛg-uktau hetuḥ---**preṣṭham** ity-ādi \| apriyaṁ
pratipadaṁ bhāṣamāṇam iti pūrvam eva \| kiṁ vā, vartamāna-nirdeśena
tadānīm api \"cintāṁ tyajata \| mā rudita \| svasthā bhavata \| gṛhān
yāta\" ity-ādikam aniṣṭaṁ pratikṣaṇaṁ vadantam ity arthaḥ \| iveti
tattvatas tātparya-vicāreṇa narmādau paryavasānāt \| tac ca pūrvaṁ
likhitam eva---

> yāsām eva prasādena yā sāt śrī-nāgareśvare \|
>
> ukter vijñāyate'rthas tā vande śrī-nāgareśvarīh \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : preṣṭhaṁ** priyatamam api
**priyetaram** iva priya-mātrād itaram iva pratyākhyānaṁ kurvantam \|
nanu tarhi tasmāt manaḥ kathaṁ na nyavartayan ? tatrāha---**tad-arthaṁ**
śrī-kṛṣṇāptaye viṣayeṇa **nivartitāḥ** \| punar yathā
sambandha-gandho'pi teṣāṁ na syāt, tathā nirastās tad-vyatiriktā
śeṣābhilāṣā yābhis tāḥ \| atas tan nivartayituṁ nāśaknuvann iti bhāvaḥ
\| kutaḥ ? **kṛṣṇaṁ** paramānanda-ghanatayā sarva-cittākarṣakatayā ca
tan-nāmnā prasiddhaṁ śrī-vrajendra-nandanam \|

nanu uru-duḥkhākrāntāḥ kathaṁ vaktum api śaktāḥ ?
tatrāha---**saṁrambha-** iti \| amarṣeṇa viṣāda-kāryeṇaiva viṣādāvaraṇād
iti bhāvaḥ \| tatra **netra-mārjanaṁ** bhāva-dvaya-sandhijaṁ tac ca
praṇaya-kopa-svabhāvataḥ **kiñcit**
śrī-mukhāvalokana-pūrvaka-vacanārtham iti paramārtyā lajjā-śaithilyam
api gamyate **kiñcid** iti viṣādāṁśasyāntarbhūtatvāt tad-dvaya-kāryaṁ
gadgadatvam anuraktā iti viṣaṇṇatādau sarvatraiva hetuḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
bhagavad-vacaso'rtha-dvayavattāyāṁ tat-tat-smaraṇa-saṁskārataḥ \| idaṁ
vā idaṁ vā iti parāmarśo nottarasyāpi ghaṭamānatvam āśaṅkya kiñcic
chithila-duḥkha-bharatayā vaktuṁ śaktir jāteti tāsāṁ vivakṣāṁ
prakaṭayati---**preṣṭham** ity-ādi\| **preṣṭhaḥ** preyān ayaṁ kadācid
api naivam apriyaṁ vakṣyati \| tadā katham avādīti
vimṛśya---**priyetaram** **iva** iti \| **iva**-śabdaḥ **kṛṣṇam
abruvata** ity anvayaḥ \| kīdṛśyaḥ ? **tad-arthaṁ vinivartitā** viśeṣeṇa
nivṛttiṁ prāpitāḥ **sarve kāmā** yābhiḥ \| kiṁ kṛtvā ? **netre
vimṛjya**, tan-mukha-darśanārtham arthāntaram atrāsīd iti nirṇīya
**saṁrambho** jātaḥ, tena **gadgadā** ardha-sphuṭā **giro** yāsām \|
**netre** kīdṛśe ? **ruditenopahate** ucchūnārakte **anuraktā** iti
svarūpa-kathanam \| **sma** iti vaicitrye \| bahu-vacanam atra kramaśaḥ
sarvā evocuḥ, naikadeti mantavyam \|\|30\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vyabhicāri-bhāvodaye
vipriya-varṇanam eva hetur uktaḥ \| idānīṁ sthāyi-bhāvasya dṛḍhatvāt
kiñcil labdha-śvāsāḥ kopāveśa-sphurad-adharāḥ satyo vāg-ārambhaṁ
kṛtavatyaḥ ity āha---**preṣṭham** iti \| **preṣṭha** atipriyam api
**priyetaram** iva apriyam iva na tv apriyaṁ tāsāṁ bhāva-parīkṣayā, na
tu hṛd-vṛttyā \| sthūṇa-nikhanana-nyāyena tam eva bhāvaṁ draḍhīkartuṁ
**pratibhāṣamānaṁ** pratīcaksāṇam api prīti-viṣaya-sthāyi-bhāvasya
dṛḍhatvāt vyābudhya gṛhaṁ gantuṁ pāratantryaḥ **kṛṣṇaṁ** yaśodānandanaṁ
sadānandaṁ, na tu kṛṣir bhū-vācaka ity artha-gocaraṁ, rūḍhir yogam
apaharati iti nyāyāt kṛṣṇa-śabdasya yaśodā-nandane rūḍhatvāt \|
vrajeśvarī-proṣitatvāt sarvāsāṁ manoratha-pūrtau samarthaṁ
ghora-lālitya-guṇair yuktam \| lakṣaṇaṁ rasārṇave---

> pitṛbhyāṁ grāmato'tyantaṁ naiścintyaḥ preyasī-priyaḥ \|
>
> vidagdho nava-tāruṇyo dhīra-lālitya-dharma-bhāk \|\|
>
> svarūpam etad ākhyātaṁ guṇāḥ sarve guṇā matāḥ \|\|[^24]

nanu pratyākhyāne lāte kathaṁ gṛhaṁ na gatāḥ ?
tatrāha---**tad-artha-vinivartitāḥ sarve kāmāḥ**, sa evārthaḥ \|
puruṣārthas tat-prāptaye vinivartitās tyaktāḥ sarve kāmā aihikāmuṣmikā
viṣayā yābhis tāḥ \| pūrvānubhūta-ramaṇānanda-sphūrtyā teṣām
ācchāditānnavad bhāsamānatvāt \| etasyaivānandasyānyāni bhūtāni mātrām
upajīvanti \[bṛ.ā.u. 4.3.32\] iti śrute ananya-gatitvāt \| tatraiva
sthitāḥ kathañcid dhairyam avalambya pūrvaṁ duḥkha-bharākrāntatvād
vāk-stambho jātaḥ \| idānīm apīṣat kāruṇyena saṅkucitāṁ dṛṣṭim ālakṣya
**abruvan** pratyuttaraṁ dattavatyaḥ \| yato'**nuraktāḥ,**
dṛḍhatarānurāgeṇa nāyaka-doṣāsphūrter iti bhāvaḥ \| kiṁ kṛtvā ?
**ruditopahate netre vimṛjya,** autsukyena
samagra-lāvaṇya-darśana-pratibandhakatvād aśru-mārjanaṁ kṛtvā ity arthaḥ
\| tatra cānurāga-bhara-garvitatvāt pratyākhyāna-smṛtyā kiñcit
**saṁrambhe gadgada-gira** īṣat-praṇaya-kopena gadgadā asphuṭā \[gīḥ\]
yāsāṁ tāḥ \| na tu nirviṇṇā jātā iti bhāvaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca kim
araṇya-rodanaṁ kurudhve ? prasanna-mukhyaḥ satyaḥ sva-sva-gṛhaṁ kiṁ
tūrṇaṁ na gacchata ity uccair uccāritena bhagavad-vākyena
karṇādhvanāntaḥ-praviṣṭavatā mūrcchātas tāḥ prabodhitāḥ kiñcid
vijñāpayāmāsuḥ ity āha---**preṣṭhaṁ** pūrvaṁ bahuśaḥ kṛtāṅga-saṅgatvāt
priyatamam \|

preṣṭhaṁ priyetaram iva pratibhāṣamāṇaṁ

kṛṣṇaṁ tad-artha-vinivartita-sarva-kāmāḥ \|

netre vimṛjya ruditopahate sma kiñcit

saṁrambha-gadgada-giro'bruvatānuraktāḥ \|\|

atha ca kāraṇaṁ vinaiva **priyetaram iva** pratikūlaṁ sva-sva-patiṁ
bhajadhvam ity atikaṭhoraṁ **bhāṣamāṇam** \| etac ca naiva sambhavet,
yatas **tad-arthaṁ** **viśeṣeṇa** punar yathā sambandha-gandho\'pi teṣāṁ
na syāt, tathā **nivartitāḥ** **sarve** **kāmā** yābhis tāḥ \|
atrānya-śabdasyāprayogāt **sarva**-śabda-prayogāc ca
bhagavat-sukhārthakaḥ kāma-śabdena nocyate iti śrī-śukābhiprāyaḥ \|
**ruditena** **upahate** andhībhūte **netre vimṛjyeti** ayam
anta-kālo\'smākam āgatas tat sakṛd apy etasya mukha-kamalaṁ dṛṣṭvā
mriyāmahe ity ākāṅkṣayeti bhāvaḥ \| \"hanta hanta ! preyasāpi bhūtvā
vinaivāparādhaṁ katham etāvān prāṇānto daṇḍaḥ kriyate ?\" iti
**saṁrambhas** tathā \"vayam etad anurūpa-rūpa-guṇādy-abhāvād
aṅga-saṅgāyogya eva bhavāmaḥ, atas tyajāmahe\" iti mananāt
saṁrambhābhāvaś ceti \| ataḥ kiñcit saṁrambheṇa **gadgadā giro** yāsāṁ
tāḥ \| nanu, ubhayathāpi prema-śūnyās tasmān nivṛttir evocitā ? ity ata
āha---**anuraktā** iti anurāgāndhā hi vicāraṁ na sahanta iti bhāvaḥ
\|\|30\|\|

**\...**

\|\| 10.29.31 \|\|

gopya ūcuḥ---

maivaṁ vibho'rhati bhavān gadituṁ nṛśaṁsam

santyajya sarva-viṣayāṁs tava pāda-mūlam \|

bhaktā bhajasva duravagraha mā tyajāsmān

devo yathādi-puruṣo bhajate mumukṣūn \|\|

**śrīdhara-svāmī (bhāvārtha-dīpikā) : nṛśaṁsaṁ** krūram \| he
**duravagraha** svacchanda \| tava **pāda-mūlaṁbhaktāḥ** sevitavatīr
**asmān bhajasva** mā tyajeti \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vibho** prāṇa-nātha !
**nṛśaṁsaṁ** vajra-sāravat kāṭhinyena hṛdaya-vidārakam \| **mā** iti
prayogo duḥkha-vaiṣamyena strī-svabhāvād vā \| **bhaktā asmān mā
bhajasva**, anyathā ye yathā māṁ prapadyante tāṁs tathaiva bhajāmy aham
\[gītā 4.11\] ity uktir vyarthā syāt \| he sveṣu **duravagraha**
durāgrahaḥ \| yad vā, he **sva** ! he **bandho** ! **duravagrahaṁ**
haṭham **ā** samantāt **tyaja** iti \| dṛṣṭāntaḥ---**ādi-puruṣo**
mahā-viṣṇuḥ **yathā mumukṣūn** mukti-kāmanayā bhajato na tyajati, ye
yathā māṁ prapadyante \[gītā 4.11\] ity-ādy-ukteḥ \| vastutas tu
avagraho vṛṣṭi-vighātas tad-rahito **duravagrahaḥ** \|
bhaktābhīṣṭa-varṣaṇa-śīlety arthaḥ \|

yad vā, bhāni nakṣatrāṇi gabhastayo vā vidyante'syeti **bhavāṁś**
candraḥ \| bhā bhayadā dūtāḥ santy asyeti **bhavān** yamarājaḥ \|
candreṇāpi rohiṇī prītyānyā bhāryās tyaktāḥ \| yamaś ca lokānāṁ
duḥkha-prado'sty eva \| sa ca sa ca **nṛśaṁsaṁ gaditum arhati**, yatas
tvaṁ tābhyām anyo'to **maivam** \| **evaṁ mā vada** ity arthaḥ
\|\|31\|\|

---------------------------------------------------------------------------------------------------------------------

**kaivalya-dīpikā :** sañjalpa-sambhogam āha---**gopya** iti \| he
**vibho** ! svāmin ! **evaṁ** tad yāta mā ciraṁ ghoṣam \[bhā.pu.
10.29.22\] ity evaṁ-rūpaṁ **nṛśaṁsaṁ** kaṭhinaṁ \| **bhaktā** bhajanaṁ
kartum ārabdhāḥ, ādi-karmaṇi ktaḥ kartari ca \[pā. 3.4.71\] \|
**duravagrahaḥ** durārādhyaḥ \| yadyapi vayaṁ tavānanurūpāḥ, tathāpi
sarvasva-tyāgena bhajataḥ sarvasyāpi svīkāra eva sat-puruṣa-dharma iti
dṛṣṭānte vyaṅgyam \|\|31\|\| \[mu.pha. 11.25\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** maivam ity-ādi \| āsāṁ
hi duḥkhānubhava-daśāyāḥ śrī-kṛṣṇo samagraiśvarya-bahu-pratītiḥ
kevala-sukhānubhava-daśāyāḥ parama-priyatva-sphūrtiḥ \| na hi premṇā
īśvara-sphūrtir bādhyate, īśvaratvājñānaṁ hi bhrama-janyam \| premā tu
bhrama-jñāna-nāśakaḥ \| pramāyā hi karaṇaṁ premā śrī-kṛṣṇe tu
duḥkhānubhūter abādheśvaratva-sphūrtau yathārtham evāhuḥ---he **vibho**
!

na vayaṁ kutrāpi sāpekṣāḥ, kevalaṁ tvad-eka-parāyaṇā eva ity
āha---**santyajya sarva-viṣayān** sarva-tyāgena **tvat-pāda-mūlaṁ bhaktā
asmān mā tyaja** \| na vayaṁ kāmukyaḥ **\|** tyāge liṅgam
āha---**nṛśaṁsaṁ** krūraṁ yato gadasi, ato **maivaṁ nṛśaṁsaṁ gaditum
arhati bhavān** iti dharmajñatvenākṣepaḥ \| etāvantaṁ kālaṁ dharmam
evopadiṣṭavān asi, adhunā vayaṁ te dharmam upadiśāmaḥ \| **bhaktā
bhajasva** \| bhakta-tyāgo hy adharma eva \|

svatantrasya mama kiṁ dharmādharmābhyām ? tatrāha---**duravagraha**
svacchanda ! **yathā ādi-puruṣo mumukṣūn bhajate**, tathā tvam api
no'smān bhaja\| ādi-puruṣo nārāyaṇaḥ \| sa tu mumukṣūn na tyajati \|
pakṣe, svatantro na bhavati, tathā kathaṁ bhajati ? ity arthaḥ \| tarhi
bhakta-svīkāro'yaṁ dharma eva \| sa tu mumukṣūn api na tyajati, tvaṁ
bhaktān api tyajasīty aho te kāṭhinyam ity ākṣepaḥ \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavatā
yajñapatnī-yuktādya-padyādya-pādasyātra samyag-uktatvād iva bhagavatyaḥ
śrī-gopyo'pi tathaiva yajñapatny-ukta-padyādya-pādam āhuḥ
\[10.23.29[^25]\] \| vastutas tu tasya vañcanoktes tāsāṁ cārty-ukteḥ
sāmyena saṁvādāpatteḥ---**maivam** iti \|

**mā** iti niṣedhasyādau prayogaḥ \| paramārti-vaiyagryeṇaivam īdṛśaṁ
kathañcid etad-vacana-sadṛśam api \| kim u vaktavyam etad ity arthaḥ \|
kutaḥ ? **nṛśaṁsaṁ** vajra-sāravat kāṭhinyena hṛdaya-vidārakam ity
arthaḥ \|

yad vā, sākṣān-mārakam \| nṛśaṁso ghātukaḥ krūraḥ ity amaraḥ \|
**gadituṁ** vyaktaṁ vaktuṁ, kiṁ vā, gaditum api, kim uta vyavahartum
**arhati** \| tatra ca **bhavān** premārdra-svabhāvaḥ \| ato'nyo vadatu
nāmety arthaḥ \| **bhavān** iti prāg anunayārtha-stutyā gauravāt \|
śleṣeṇa bhāni nakṣatrāṇi tad-īśatayā tadvān candraḥ,
kāmābdhi-vardhanatvāc candro yaḥ, sa **nārhati** evety arthaḥ \|
tatrāpi---he **vibho** ! asmat-prāṇa-prabho ! kiṁ vā,
bahir-antar-vyāpaketi tvam asmākaṁ sarva-bhāvaṁ jānāsy eva \| ato'smān
prati **nārhati** eveti bhāvaḥ \|

evaṁ svāgataṁ vo mahābhāgāḥ \[bhā.pu. 10.29.18\] ity-ādikaṁ bhavatā
sādaraṁ sa-nyāyaṁ mṛdūktam api prema-rasa-vighātakatvāt vivartanārtham
evoktatvāc cārthato viparītam eveti bhāvaḥ \| anena svāgatam \[18a\] ity
ādya-pādasyottaram ūhyam \|

nanu bho priya-vādinyaḥ ! tarhi kiṁ kartum arhāmi ? ity apekṣāyām
āhuḥ---**asmān bhajasva**, manoratha-pūraṇenānuvartasva \| yad vā,
sevasva nityaṁ prītyopabhuṅkṣvety arthaḥ \| kutaḥ? **tava pādayor
mūlaṁ** talaṁ rajaḥ pādukā vety arthaḥ \| abjādi-rūpakānuktir
**nṛśaṁso**ktyā kāṭhinyādy-abhiprāyeṇa \|

yad vā, **pāda** eva **mūlaṁ** sarvārthasya kāraṇam āśrayo vā \|
tad-**bhaktāḥ,** ādi-karmaṇi ktaḥ kartari ca \[pā. 3.4.71\] tad-bhajanaṁ
kartum ārabdhāḥ \| adyāpi samagra-bhajanāsampatteḥ \| eṣā
dainya-vinayoktir dāsītvecchayā \| yad vā, sevitavatī āśritā ity arthaḥ
\| anyathā, ye yathā māṁ prapadyante tāṁs tathaiva bhajāmy aham \[gītā
4.11\] ity-ādi vacanānāṁ vaiyarthāpattiḥ \| anena priyaṁ kim \[18b\] iti
pādasyottaram \|

nanu, śrī-gopa-gṛhiṇyaḥ ! sadā viṣayāsaṅgena gṛhābhiratatvāt
durlabha-saṅgā yūyaṁ kim iti mayā bhajanīyāḥ ? aviraktānāṁ yuṣmākaṁ kuto
mad-bhaktatvaṁ nāma ? tatrāhuḥ---**santyajya** iti \| **sarvān viṣayān**
indriyārthān paty-ādi-dvārā sādhyān **samyak** sa-mūlatayā
apunar-aṅgīkāra-dārḍhyena ca **tyaktvā**
sarvārtha-mūla-tvat-pādābja-prāptyaiva sarvārtha-siddheḥ,
tvad-bhajana-prātikūlyād vā \| viṣaya-tyāgena padyādi-tyāgo'pi jñāpita
eva, paty-ādīnāṁ tan-mūlakatvāt \|

yad vā, nanu tattvajña-pūjya-pādāḥ ! kathaṁ viṣaya-sukham icchatha ?
tatrāhuḥ---**santyajya** iti\| ato vayaṁ paramārtha-sukham evecchāma
iti bhāvaḥ \| tvayā saha krīḍā-viśeṣasya
prema-paripāka-vilāsa-rūpatvenāśeṣa-puruṣārtha-sāra-sarvasvātmakatvād
iti \| ye yathā māṁ prapadyante \[gītā 4.11\] ity etan nija-vacanasya
satyatāpekṣayā tvam apy asmad-vadanyāśeṣa-tyāgenāsmān bhaktum arhasīti
gūḍho'bhiprāyaḥ \| anena vrajasyānāmayam \[18c\] ity asyottaram ūhyam \|
sarva-viṣaya-tyāgena tasyāpy upekṣāpattyā tan-maṅgala-kathanenālam iti
tātparyāt \|

nanu capalāḥ ! adharmād bibhemi \| tatra sevyam āhuḥ---**duravagraha** !
he svaira-śiromaṇe ! durāgraha ! iti vā \| **asmān** prapannā
ananya-gatīr **mā tyaja** \| duravagrahatvena prapanna-parityāgād
adharmasyaivotpatteḥ, viśeṣataś ca suvratatvādi-pratijñā-hāny-āpatteḥ,
parameśvaratvāt tvām adharmo na spṛśaty eva \| pratijñā-hānis tu
paramānucitaiveti bhāvaḥ \| yad vā, duravagrahaṁ durāgraham \| **ā**
samyak **tyaja** \|

nanu, vācālāḥ ! yūyaṁ kāminyo mad-yogyā na bhavatheti cet, satyam \|
tathāpi sarva-tyāgena bhajatāṁ janānāṁ sarveṣām api svīkāro
mahā-puruṣa-dharma iti dṛṣṭāntenāhuḥ---**deva** iti \| devatvenāvaśyaṁ
sva-bhakteṣṭa-pūraṇaṁ kāryam ity abhipretaṁ, tatrāpi **ādi-puruṣaḥ**
puruṣottamaḥ \| tena bhakta-manoratha-pūraṇāvaśya-kṛtyatvāt \| tatrāpi
**mumukṣūn** api, kim uta tad-ekepsūn \|

kiṁ vā, a-kāra-praśleṣeṇa **amumukṣūn** bhakty-eka-niṣṭhān ity arthaḥ \|
yathāsau **bhajate** svīkaroti, **tathā bhajasva** ity anvayaḥ \|
yathāvad iti vā, tathāpy arthāpattyā dṛṣṭānta eva paryavasyati \|
yathāsau tān bhajana-mātrāpekṣayā sarvān eva bhajate svīkaroti,
**tathā** tvam apy **asmān bhaja** iti bhāvaḥ \|

yad vā, nanu sādhvyaḥ ! tat karma mamānucitam iti cet,
tatrāhuḥ---**devo** bhajato'rcāpekṣako 'pi **ādi-puruṣo**'pi
**mumukṣūn** api **bhajate**, mukti-dānenāpi tan-manorathaṁ pūrayatīty
arthaḥ\| ato bhaktecchānusāra-vyavahāreṇa na doṣo ghaṭata iti bhāvaḥ \|
anyat tair vyākhyātam\|

yad vā, śrī-gopendra-nandanatvenaiva kṛṣṇe labdha-niṣṭhānāṁ
vraja-sundarīṇām āntarīṇaṁ mahā-bhāva-vaicitrī sahacarī-paramaiśvaryaṁ
sva-prayojanānupayuktam api varṇayati, anyathā vraja-sundaryo
bhagavat-svarūpānabhijñā iti te manyeran \| tac caiśvarya-varṇanaṁ
paramārti-samaya eva, na tv ānanda-samaye, tad-aiśvarya-jñānasyāpi tāsām
asukhānubhava eva paryavasānāt, tatrāpi nija-bhāva-mādhuryasyānyathātvaṁ
nāsty eva \| yadaiśvarya-varṇane'pi sakha udeyivān \[bhā.pu. 10.31.4\]
ity-ādau sakhyasyāvyabhicāraḥ \| tathā hi---**vibho,** he
bahir-antar-vyāpaka ! iti **bhavān** asmākaṁ sarvaṁ bhāvaṁ jānāty eva \|
atas tava **pāda-mūlaṁ bhaktā** āśritā **asmān bhajasva** \| anyathā, ye
yathā māṁ prapadyante tāṁs tathaiva bhajāmy aham \[gītā 4.11\]
ity-ādi-vacanānāṁ vaiyarthāpatiḥ \|

yad vā, sa-praṇaya-śeṣam[^26] āhuḥ---he **bhaktābhaja** ! bhajatīti
bhajaḥ, na bhajaḥ abhajaḥ \| he bhaktānām apy abhaja, **bhaktābhaja** !
bhaktān api na bhajatīti tathābhūta ! he sveṣv api **duravagraha** ! iti
**sarvān viṣayān** bhogān \| yad vā,
sāmrājya-prabhṛti-vaikuṇṭha-vidhi-padāni **santyajyāpi tava pāda-mūlam
amumukṣūn** bhoktum anicchūn aśakunvato janān tvat-pāda-mūlasya sarvato
mādhurya-viśeṣād **bhaja** svīkuru \| yato **devo** jagat-pūjyatvam
anyathā devatvāsiddhiḥ, tatrāpi yathāvat sampūrṇatayā **ādi-puruṣo**
bhagavān \| anyathā nija-bhagavattā-prakaṭanāsampattiḥ \| sāmānyenoktir
yukti-pradarśanena nija-svīkāra-dārḍhyārtham \| atas te tvadīyā
**asmān** **mā tyaja** \| anyat samānam \|

ārty-ukter api gopīnāṁ śleṣārthaṁ bhāratī sakhī \|

rakṣantī gauravat tāsāṁ kṛṣṇa-bhakteṣu gāyantī \|\|

tathā hi, īdṛśam apriyaṁ **nṛśaṁsaṁ** karavāṇi, mayā saha kiñcid brūta
ity-ādikaṁ vaktuṁ **nārhati** \| tatra hetuḥ---**santyajya** ity-ādi
viṣaya-parityāgena prapannānāṁ naḥ punas tad-bhoge pravartanasya
doṣatvād ity arthaḥ \| kiṁ ca, **duravagrahaṁ** durāgraham \| **ā
tyaja** \| ato **yathā mumukṣūn ādi-puruṣo bhajate**, tathaiva **asmān
bhajasva**, paramaṁ padaṁ dehi, na ca viṣaya-sukham ity arthaḥ \|
tadaivāsmākaṁ svāgatatvaṁ mahā-bhāgatvaṁ ca vrajasyānāmayam \[bhā.pu.
10.29.18\] iti \| yad vā, yāḥ **sarva-viṣayān santyajya tava pāda-mūlaṁ
bhaktāḥ**, tā eva **duravagrahaṁ** svacchandaṁ yathā syāt, tathā
**bhajasva** \| **asmān ā tyaja** samyak tyaja, prabhavas tu
bhakta-janān eva bhajante, na tv abhakta-janān ity atra dṛṣṭāntam
āhuḥ---**deva** iti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrī-gopya ūcur** iti \|
atraivaṁ vivecanīyaṁ---yadyapi samāna-bhāvāpannatvena yugapat
samāna-vacana-sphūrtir api sambhavati, tathāpy ekadoktāvati-kolāhalatayā
nātirasādhāyakatvāt kāsāñcit mukhyānām eva vacanaṁ jñeyam \| tac ca
yugapad vā tat-tan-mahā-vākyopasaṁhāre, tan naḥ prasīda varada \[bhā.pu.
10.29.33\], siñcāṅga \[bhā.pu. 10.29.35\] iti, prasīda vṛjinārdana
\[bhā.pu. 10.29.38\] iti, tan no nidhehi \[bhā.pu. 10.29.41\] iti
sva-sva-vivakṣitaṁ vacana-catuṣṭayāntaṁ kramaśo vā pūrva-pūrvāsāṁ
vākya-sthāpana-pūrvakam evopanyastam asti \| catuṣṭayatvaṁ ca yūthaśo
dik-catuṣṭaya-sthitatvāt \| tāsāṁ tathāpi sarvāsāṁ tat-sammukhatvaṁ ca,
kṛṣṇasya viṣvak puru-rāji-maṇḍalair abhyānanā \[bhā.pu. 10.13.8\] itivat
\|

yāsām eva prasādena yāsāṁ śrī-nāgareśvare \|

jalpa-tattvaṁ jñāyate tā vande śrī-nāgarīśvarīḥ \|\|

\|\| śrī-gopī-gaṇa-prāṇa-vallabhāya bhagavate namaḥ \|\|

atha paty-ādi-parityāgena tvad-bhajane'smākaṁ dharmo'dharmo veti paścād
vicārayiṣyate \| **aho** tavaiva tāvad asmat-parityāge dharma-doṣo
duṣparihara ity āhuḥ---**maivam** iti \| **mā** iti niṣedhasyādau
prayogaḥ paramārti-vaiyagryeṇa \| **evam** īdṛśaṁ kathañcid
etad-vacana-sadṛśam api kim u vaktavyam etad ? ity arthaḥ \| kutaḥ ?
**nṛśaṁsaṁ** vajra-sāravat kāṭhinyena hṛdaya-vidārakam ity arthaḥ \| yad
vā, sākṣān-mārakaṁ, nṛśaṁso ghātukaḥ krūraḥ ity amaraḥ \| **gadituṁ**
vyaktaṁ vaktuṁ \| kiṁ vā, **gaditum** api kim uta vyavahartum **arhati**
\| tatra ca **bhavān** premārdra-svabhāvatayā prasiddha ity arthaḥ \|
tatrāpi, **vibho** ! he asmat-prāṇa-nātha ! ato'**smān** prati
**nārhaty** eveti bhāvaḥ \| atra saṁrambha-gadgada- \[29\] ity uktatvāt
\| sarvatra śabdena svareṇa vā dainyādāv api praṇaya-kopo vyañjanīyaḥ \|

evaṁ svāgataṁ vo mahābhāgāḥ \[bhā.pu. 10.29.18\] ity-ādikaṁ bhavatā
sādaraṁ sa-nyāyaṁ mṛdūktam api nivartanārtham eveti rasa-vighātakatvād
arthato viparītam eveti bhāvaḥ \| anena svāgatam \[18a\]
ity-ādya-pādasyottaram ūhyam \|

nanu, bho priya-vādinyaḥ ! tarhi kiṁ kartum arhāmi ? ity apekṣāyām
āhuḥ---**asmān bhajasva** manoratha-pūraṇenānuvartasva \| kutaḥ ? **tava
pādayor mūlaṁ** talaṁ **bhaktā** iti dainyoktiḥ \| abjādi-rūpakānuktir
nṛśaṁsatoktyā kāṭhinyādy-abhiprāyeṇa \| anena priyaṁ kim \[18b\] iti
pādasyottaram \|

nanu, śrī-gopa-gṛhiṇyaḥ satyam eva bhajāmi, kintu
bhavat-paty-ādi-hitācaraṇa-rūpam eva yuktaṁ, na tv īdṛśam, iti
tatrāhuḥ---**santyajya** iti \| **sarvān viṣayān** indriyārthān
paty-ādi-rūpān **samyak** apunar-aṅgīkāra-dārḍhyena **tyaktvā**, teṣāṁ
tvad-bhajane prātikūlyāt \| anena vrajasyānāmayam \[18c\] ity-ādikasya,
duhyata \[22d\] ity-antasya sarvasyāpy uttaram, teṣāṁ sarveṣām api
viṣayāntaḥ-pātāt, tat-tyāgena dehe'pi galita-prematvāt \| tat-prema vinā
rajany eṣā \[19a\] ity-ādi vākyasyāpy anupādeyatvāt \|

vyatirekeṇāhuḥ---he **duravagraha** durāgraha ! **asmān** ananya-gatīr
**mā tyaja** ity arthaḥ, anyathaiva doṣaḥ syād iti bhāvaḥ \| katham ?
ity āśaṅkya dharmādharmātītasya īśvarasyāpi
tad-dharma-pālanāvaśyakatā-darśanāt, ity āhuḥ---**deva** iti \| tatrāpi
**mumukṣūn** api kim uta tad-ekepsūn \| kiṁ vā **amumukṣūn** mokṣam apy
anicchūn bhakty-eka-niṣṭhān ity arthaḥ \|

yad vā, **mumukṣūn** tasmād anyat sarvaṁ tyaktum anicchūn, **yathā**
asau bhajana-mātrāpeksayā sarvān eva **bhajate** svīkaroti, tathā tvam
**asmān bhajasva** iti \| \"bhajataḥ\" iti dvitīyāntaḥ kvacit pāṭhaḥ \|
tatra tu **mumukṣūn** iti viśeṣaṇaṁ sādhana-sādhyayor dvayor apy
avasthayos teṣām ātma-sāt-karaṇāt sa-kāmān vyāvartayati---**yathā** tān
**bhajate** na tyajatīty artha-vaśād **bhajasva** ity asya vibhaktiṁ
vipariṇamayya vyākhyeyam \| atra śrī-gopendra-nandanatvenaiva kṛṣṇe
labdha-niṣṭhānām api, yasyāsti bhaktir bhagavaty akiñcanā sarvair guṇais
tatra samāsate surāḥ \[bhā.pu. 5.18.12\] ity uktatvāt \|

> hari-bhakti-mahā-devyāḥ sarvā mukty-ādi-siddhayaḥ \|
>
> bhuktayaś cādbhutās tasyāś ceṭikāvad anuvratāḥ \|\|

iti śrī-nārada-pañcarātroktānusārāc ca nādṛtam api sarvaṁ jñānādikaṁ,
tāḥ paricarati \| tasmāt kevala-prema-mayo'pi vacasi
pāramaiśvarya-jñāna-mayo'py ayam arthaḥ \| tāsām eva mahima-sūcanārthaṁ
jñānādi-śakti-preritayā bhakta-viśeṣāṇāṁ camatkārāya sphurati \|

athavā, dainyena mahima-sphūrter īśvaratvaṁ sambhāvyedṛśaṁ vacanam \|
tathā hi---**vibho** ! he bahir-antar-vyāpaka ! iti bhavān asmākaṁ
sarvaṁ bhāvaṁ jānāty eva \| atas **tava pāda-mūlaṁ bhaktā** āśritā
**asmān bhajasva** \| anyathā, ye yathā māṁ prapadyante tāṁs tathaiva
bhajāmy aham \[gītā 4.11\] ity-ādi-vacanānāṁ vaiyarthyāpattiḥ \|

nanu, tattvajña-pūjya-pādāḥ ! kathaṁ viṣaya-sukham icchatha ?
tatrāhuḥ---**santyajya** iti \| ato vayaṁ paramārtha-sukham evecchāma
iti bhāvaḥ \| tvayā saha krīḍā-viśeṣasya tasya
prema-paripāka-vilāsa-rūpatvena aśeṣa-puruṣārtha-sāra-sarvasvātmakatvād
iti \| ye yathā māṁ prapadyante \[gītā 4.11\] ity etan nija-vacanasya
satyatāpekṣayā tvam apy asmadvad anyāśeṣa-tyāgenāsmān bhaktum arhasīti
gūḍhābhiprāyaḥ \|

he **duravagraha** ! svacchanda ! **asmān** prapannān **mā tyaja**
parameśvaratvāt tvām adharmo na spṛśaty eva
satya-saṅkalpatva-śruti-virodhāt \[chā.u. 8.7.1, 3.14.2 ity-ādi\]
pratijñā-hānis tu paramānucitaiveti bhāvaḥ \| **sarvān viṣayān**
sāmrājya-prabhṛti-vaikuṇṭhāvadhi-padāni **santyajya** api te tvām
**amumukṣūn** moktum anicchūn aśaknuvato janān anyān api bhaja svīkuru
\| dvitīyāyāṁ ṣaṣṭhī te tubhyaṁ tvāṁ prāptuṁ, mumukṣūn iti ca caturthī
vā, yato **devo** jagat-pūjyas tvam, anyathā devatvāsiddhiḥ \| tatrāpi
**yathā** yathāvat sampūrṇatayā **ādi-puruṣo** bhagavān iti \|

atra cābhir api yajñapatny-uktādya-padyādya-pādānuvāda \[bhā.pu.
10.23.29\] ārti-sāmyāṁśena jñeyaḥ \|

ārtāv api svabhāvena vaidagdhī-valitātmanām \|

prārthane gopa-rāmāṇāṁ niṣedhārtho'pi vīkṣyate \|\|

tathā hi---evam īdṛśaṁ kiñcit priyaṁ karavāṇi \[bhā.pu. 10.29.18\] mayā
saha kiñcid brūta \[tatra\] ity-ādikaṁ **nṛśaṁsaṁ** vaktuṁ **nārhati**
\| tatra hetuḥ---**santyajya** iti yāḥ **sarva-viṣayān** **santyajya**
**tava pāda-mūlaṁ bhaktās** tā eva **duravagrahaṁ** svacchandaṁ yathā
bhavati, tathā **bhajasva**, **asmān** **ā** sarvāṁśenaiva **tyaja** \|
prabhavo bhakta-janān eva bhajante, na tv abhaktān ity atra dṛṣṭāntam
āhuḥ---**deva** iti \| asminn arthe vastutas tu sarvam etan narmaiveti
bhāva eva vyañjita iti \|\|31\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha tāsām api tad-anurūpaṁ
vākyaṁ---**maivam** ity-ādi \| **mā** iti tat-prārthanā-nirākaraṇe
**sarva-viṣayān** pati-putrādīn **santyajya** yās **tava pāda-mūlaṁ
bhaktāḥ**, tā eva **duravagrahaṁ** nirargalaṁ yathā syāt, tathā
**bhajasva** \| **pāda-mūlam** iti tāsu nijotkarṣa-khyāpanam \|
**asmān** punar atathā-bhūtān **ā** samyag darśana-prasaṅgādiṣv api
**tyaja** \| tatrānyāsāṁ bhajane sveṣāṁ tyāge ca sad-ācāraṁ
dṛṣṭāntayati---**deva** iti \| sa hi tyakta-viṣaya-karmāditayā svaṁ
bhajato **mumukṣūn** eva **bhajati**, nānyān iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat kim ? ity āha---maivam
ity-ādi \| etā madhyā dhīrāḥ \| tena **vibho** iti vakroktyā sambodhanam
\| **bhavān**---ye yathā māṁ prapadyante tāṁs tathaiva bhajāmy aham
\[gītā 4.11\] iti satya-pratijñaḥ \| evaṁ **nṛśaṁsaṁ** krūraṁ **gadituṁ
nārhati** \| tarhi kiṁ kartavyam ? ity āhuḥ---**asmān bhajasva** \| **mā
tyajasvety** ātmane-padaṁ kartry-abhiprāye kriyā-phale \| asmad-bhajane
sva-pratijñā-rakṣaṇam eva phalam \| kena prakāreṇa bhajiṣye ?
tatrāhuḥ---**ādi-puruṣo** nārāyaṇo devo **yathā mumukṣūn bhajate**,
tathety arthaḥ \| sa tu tebhya ātmānam eva dadāti \|

nanu, sa tāvat tebhyo mokṣam eva dadāti \| bhavatyaś cet tad-ākāṅkṣiṇyas
tadā dāsyāmy eva \| gṛhaṁ yāta, nety āhuḥ---**tava pāda-mūlam bhaktāḥ**
śritā vayam \| bhaktās tu mokṣaṁ kadāpi nādriyante \| tena
dṛṣṭānta-gamyaṁ tāvad idam eva mokṣe yathā na punar-āvṛttis tathāsmākam
api gṛhe na punar-āvṛttir bhavatu \| sahaiva sthātavyam iti yat, tad eva
kiṁ kṛtvā bhajanīyā bhavatyaḥ ? tatrāhuḥ---**sarva-viṣayān santyajya**
tāṁs tathaivety-ādy ukteḥ \| yato vayam api tathā\| he **duravagraha**
! duṣprāpa ! \|\|31\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ śrī-kṛṣṇasya
rūkṣa-mudrā-sthityā saṁśleṣa-sukham alabhamānāḥ kṣaṇam api netum
apārayantya upālambha-rītyā vadantyo mānam api kartum ajānantyo
ativārtāḥ satyaḥ pratyuttaram ūcuḥ---**maivam** iti \| he **vibho** !
vrajendra-sutatvād asmad-upekṣānucitety arthaḥ \| **bhavān**
bhavac-chabdaḥ pūjyārthaḥ, evaṁ svāgataṁ vaḥ \[18a\] iti gauraveṇa
**gadituṁ nārhati** yat iyam uktaḥ, svāgataṁ keṣv atithiṣv evocitā
nāsmāsu \|

nanu mayā svāgata-praśnenādara eva kṛta iti cet, tatrāha---**nṛśaṁsaṁ**
krūraṁ pariṇāma-duḥkha-janakatvāt madhu-viṣaya-saṁyuktānnavat \| gaditam
ity asyāyam abhiprāyaḥ \| gada vyaktāyāṁ \| vāci dhātuḥ manasāpi
vicārayituṁ kiṁ punar **gadituṁ** rasa-pākānabhijñā evānarhā **bhavān**
parama-rasajñaḥ \| he **vibho** ! madhura-rasa-paripāṭīm **asmān**
viśeṣeṇa śikṣayituṁ samarthaḥ \| na tu yena rasena bhavatā ākṛṣṭā vayam
āgatāḥ, taṁ rasaṁ vighaṭayitum āha \| madhura-rasālambaneṣu sādaraṁ
vākyaṁ sthāyi-bhāva-vighaṭakam iti bhāvaḥ \|

nanu svāgata-praśne mayā kim aparādhaṁ ? tad api kim ity ākrośaḥ kriyata
iti cet, tatrāhuḥ---bhavatā pratiśrutaṁ priyaṁ kiṁ karavāni vaḥ \[18b\]
iti smṛti-patham avatīrṇaṁ cet, tadā **asmān** **bhajasva** iti
sundara-pātrāṇi ced viṣaṁ tadā kiṁ ? bhajanam eva tu cittānuvṛttir ity
arthaḥ \| asmac-cittānuvṛttyā ramasveti, anyathā pratijñā-bhaṅgaḥ syād
iti bhāvaḥ \|

kiṁ ca, vrajasyānāmayaṁ kaccid iti vacanaṁ tava nocitam ity
āhuḥ---**sarvān** **viṣayān santyajya tava pāda-mūlaṁ bhaktāḥ**
sarvendriyārthān apratyāpatti-rūpatayā tyaktvā tava pāda-mūlaṁ sevitum
āgatāḥ dāsībhavitum ity arthaḥ \| viṣaya-bhogas tu paty-ādi-mūlakaḥ sa
tu sakāraṇas tyakta eva \|

nanu gṛha-svāmino vihāya kim iti dāsyaṁ svīkriyate ? iti cet,
tatrāhuḥ---yat sukhaṁ tvad-bhajane gṛha-svāminā, tat-sukhasya gandho'pi
na iti pūrvam eva tāratamyaṁ jñātvā paty-ādayas tyaktāḥ \| tvad-bhajanaṁ
sukhāvadhi-rūpaṁ, viṣaya-sevanaṁ duḥkhāvadhi-rūpam \| ata eva
tvad-bhajana-prātikūlyāt sa-kāraṇa-viṣayāṁs tyaktvā
duḥkha-rūpatvānusandhānena tad-upekṣayāgatānāṁ punar api duḥkha-rūpasya
anāmaya-praśnena duḥkhasyānusmaraṇa-kāryaṁ tu sukha-rūpāt tvad-bhajanāc
ca yāvayituṁ tava nocitam iti bhāvaḥ \| yad uktaṁ---brūtāgamana-kāraṇam
\[18d\] iti tad uttarayanti **asmān mā tyaja** asmat-svīkāraṁ kurv ity
arthaḥ\| svīkāraṁ kārayitum āgatā viddhi \| kīdṛśas tv adevo'si
sevanārtho'si vayaṁ dāsyārhāḥ \| idaṁ tv atidainyaṁ niveditam \|

yad vā, **devaḥ** krīḍāsvabhāvaḥ \| krīḍā tu svakīya-sāpekṣato'smattaḥ
ko vā tava svakīyo'sti ? priya-vargaiḥ sahāvirbhāvitā kriyā krīḍeti
priya-vargo duḥkhe nimajjanīya iti kasyāpi manasy udeti ? iti kākvā
praśnaḥ \| he **duravagraha** ! vāraṁ vāraṁ geyasi gṛhān pratiyāteti \|

yad vā, duṣṭeṣv api pūtanādiṣu **ava** avanaṁ pacādyaṁ ca iti
**graho**\'bhiniveśo yasya. jighāṁsayāpi haraye stanaṁ dattvāpa
tad-gatim \[bhā.pu. 10.6.35\] ity uktatvāt \|

yad vā, duḥkhasya **ava** avarakṣaṇam iti yāvat \| tad-rūpo **graha**
āgraho yasya anāmaya-praśnena sva-rahasyoccāṭitatvāt \| eke duṣṭāḥ
māraṇīyāḥ, eke duṣṭā rakṣaṇīyā iti vaiṣamyaṁ tava nocitam iti bhāvaḥ \|

nanu, nirapekṣasyaudāsīnasya mama kiṁ phalaṁ bhaviṣyati yuṣmad-bhajane ?
iti cet, tatrāhuḥ---**ādi-puruṣaḥ** puruṣottamo'pi nirlipto'pi yathā
bhajato bhajamānān bhakti-pūrṇān svīya-pāda-padma-makaranda-dānena
**bhajate** \| atha ca, **mumukṣūn** mukti-dānena bhajate \| tvaṁ tu
devaḥ krīḍā-pradhāno'si, krīḍā tu
svakīya-sāpekṣāto'sman-manoratha-pūraṇe tava doṣo na ghaṭatīty arthaḥ \|

yad vā, he **vibho** ! sarvāntaryāmin ! asmākam antaḥ-karaṇa-vṛttiṁ
jānāty evāto bhaktānām abhajane bhajanasya lopa-prasaṅgaḥ syāt, tasmān
mac-charaṇaṁ goṣṭham \[bhā.pu. 10.25.18\] iti vrata-lopenādharmotpatteḥ
\|

nanv īśvarasya mama ko'yam adharma iti cet, tatrāhuḥ---he
**duravagraha** ! duṣṭa āgraho yasya\| tathā hi bhakta-bhajana-rūpasya
dharmasya tyāgaḥ sva-pratijñā-hāni-rūpasya
sva-vraja-jana-tyāga-rūpasyādharmasya svīkāra iti \| tad durāgrahaṁ
tyaktvā, na me bhaktaḥ praṇaśyati \[gītā 9.31\] ity āgraheṇa **asmān
bhajasva**, asman-manorathaṁ pūrayety arthaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmān dharmam upadiśasy
atha ca svayaṁ pāpa-rāśiṁ cikīrṣasīty anucitam ity āhuḥ---**maivam** iti
\| **nṛśaṁsaṁ** ghātukaṁ sākṣān-mārakaṁ yathā syāt, tathā **gadituṁ
bhavān** pratipuruṣaṁ dhārmikatva-khyātimato nandasya putraḥ san
**nārhati**\| anyas tu pratipuruṣaṁ mānuṣa-māraṇa-vṛttiko varam arhatu
nāmeti bhāvaḥ \| nṛśaṁso ghātukaḥ krūraḥ ity amaraḥ \| tvayā
koṭi-saṅkhyā apy asmān prati vāk-śarāṁs tathā ekadaiva niḥkṣiptā yathā
adhunaiva śarīrāṇi parityajya yama-puraṁ sarvā eva vayaṁ yāmo, na tu
tvad-upadiṣṭaṁ goṣṭha-puram \| tvaṁ tu śata-koṭi-strī-vadha-pātakāni
gṛhītvā svayam eva goṣṭhaṁ yāhi\| strī-vadhān no cet jighṛkṣasi, tarhi
**sarva-viṣayāṁs** tyaktvā **tvat-pāda-mūlaṁ bhaktāḥ** sevitavatīr
**asmān bhajasva** \| atrānya-viṣayān ity uktvā bhagavad-aṅga-saṅgo hi
viṣayo na bhavatīti dhvanitam \|

bhoḥ kāminyaḥ ! kiṁ sva-sva-patibhyo bhavatīnāṁ kāmo nopaśāmyati ? yatas
tān parityajya mām eva bhajadhve ? tatrāhuḥ---he **duravagraha** ! ave
graho varṣa-pratibandhe \[pā. 3.3.52\] iti pāṇini-smaraṇāt \| duṣṭo
avagraho vṛṣṭi-pratibandho'nāvṛṣṭīr yasyety atrānya-padārthasya
meghasyaivopayuktatvāt, duḥkha-prayogāc ca \| he
viṣa-mātra-varṣaka-megha ! ity arthaḥ \| tena cātakīnām asmākaṁ
dūrastho'pi tvam eva kṛṣṇa-megho bandhus tvaṁ daiva-doṣād adya viṣaṁ
varṣasi avagrahatvāt \| salilaṁ na ced varṣasi, tarhi mā varṣa \| tad
vṛṣṭaṁ viṣam eva pītvā vayaṁ mriyāmahe, na tu nikaṭa-sthānāṁ hradādīnām
api jalaṁ pibāma ity asmākaṁ bhāvaṁ jānīhi iti bhāvaḥ \|

ato'**smān mā tyaja** \| yady ātmanaḥ kṛtadyatvaṁ dadhāsīti bhāvaḥ \|
nanu ca satyaṁ cātakyo megham apekṣantāṁ nāma, meghas tu cātakīr
nāpekṣate \| cātakyo mriyantāṁ jīvantu vā, meghasya na kāpi hānir iti
cet, satyaṁ, na tvaṁ jaḍātmako megha eva, kintu vidagdha-cūḍāmaṇir
nārāyaṇa-samo nārāyaṇa-deva vartasvety āha---**deva** iti \|
**mumukṣūn** tvad-upāsanārthaṁ sarva-viṣayāṁs tyaktum icchūn api
tvad-abhīṣṭopapādanayā bhakta-vaśyatvāt **bhajate** \| asmāṁs tu
tvad-arthaṁ santyakta-sarva-viṣaya-śreṇīkā api tvaṁ kathaṁ na bhajasi ?
ity arthaḥ \|\|31\|\|

**\...**

\|\| 10.29.32 \|\|

yat paty-apatya-suhṛdām anuvṛttir aṅga

strīṇāṁ sva-dharma iti dharma-vidā tvayoktam \|

astv evam etad upadeśa-pade tvayīśe

preṣṭho bhavāṁs tanu-bhṛtāṁ kila bandhur ātmā \|\|

**śrīdhara-svāmī (bhāvārtha-dīpikā) :** api ca **yad uktampaty-apatya**
ity-ādi **tvayā dharma-vidā** iti sopahāsam eva \| **etad upadeśānāṁ
pade** viṣaye **tvayy evāstu** \| upadeśa-padatve hetuḥ---**īśa** iti \|
vividiṣā-vākyena sarvopadeśānām īśa-paratvāvagamād iti bhāvaḥ \| īśatve
hetuḥ---**ātmā kila bhavān** iti \| bhogyasya hi sarvasya bhoktā
ātmaiveśa ity ataḥ **preṣṭho bandhuś** ca bhavān eveti sarva-bandhuṣu
karaṇīyaṁ tvayy evāstv ity arthaḥ \|

atha vā, **dharmopadeśānāṁ** **pade** sthāne dharmopadeṣṭari **tvayi**
sati, asmāsu ca dharmaṁ jijñāsamānāsu satīṣu **tvayā** **dharma-vidā**
**yad uktam** evam etad **astu** \| na tu tvaṁ dharmopadeṣṭā, kintu
**bhavān ātmā** iti \|

atha vā, **yad uktam etad upadeśa-pade** tad-gocare puruṣe'**stu** nāma,
**tvayi** tu **īśe** svāmini saty evam \| kākvā naivam ity arthaḥ \|
yatas **tanu-bhṛtāṁ** tvam **ātmā** phala-rūpa iti \|

yad vā, **yad uktaṁ** "paty-ādi-śuśrūṣaṇaṁ dharma" iti **evam etat tvayy
evāstu** \| kutaḥ ? **upadeśa-pade** śuśrūṣaṇīyatvena upadiśyamānānāṁ
paty-ādīnāṁ pade'dhiṣṭhāne \| kutaḥ ? īśe, na hīśvaram adhiṣṭhānaṁ vinā
ko'pi pati-putrādir nāmeti \| anyat samānam \| alam
ativistareṇa\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śuśrūṣadhvaṁ patīn satīḥ
\[bhā.pu. 10.29.22\] iti yad uktaṁ, tatrāhuḥ---*api ca* iti \|
**dharma-vidā** strī-dharma-śāstra-vidā iti \| *sopahāsam*
iti---ārta-trāṇaṁ paro dharmaḥ iti smṛter asmān ārtās tyajatas tena
dharmopadeśo hāsyāspadam evety arthaḥ \| evam etad yathoktam idam \|
upadeśa-padatve upadeśa-viṣaye iti bhāva iti \| tam etaṁ vedānuvacanena
yajñena dānena tapasā nāśakena brāhmaṇā vividiṣanti \[bṛ.ā.u. 4.4.22\]
śrutyā sarve vedābhyāsa-yajña-dānādy-upadeśāḥ parameśāv āptaya eveti
tātparyam \|

*bhoktaiveśa* iti \| bhoktāraṁ vinā bhogyānāṁ vaiyārthyāt, anīśa-gṛhavat
\| yata ātmā, ata eva preṣṭho bandhuḥ, niratiśaya-premāspadatvāt \|
tathā ca śrutiḥ---tad etat preyaḥ putrāt preyo vittāt preyo'nyasmāt
sarvasmād āntarataraṁ yad ayam ātmā \[bṛ.ā.u. 1.4.8\] iti \|
sarvātmatvād iti bhāvaḥ\|

kiṁ ca, saty upadeṣṭṛ-pārthakye upadeśo'nyāyyo na tv aikye ity
āhuḥ---*atha vā* iti \| **yad uktaṁ** dharma-śāstreṇa **etad** vacas
tasya **upadeśasya** gocare puruṣe prākṛta-jane'**stu** nāma bhavatu,
**tvayi** svāmini parameśāne evam upadeśa-gocaratvam asti kim ? nāstīty
arthaḥ \| pūrvokter anyathā-karaṇaṁ, *kākuḥ* striyāṁ vikāro hi
śoka-bhīty-ādibhir dhvanaiḥ ity amaraḥ \|

īśasyopadeśa-viṣayatvaṁ kuto na tatrāha---*yata* iti \|
sādhakasyaivopadeśa-viṣayatvena sādhyasyopadeśa-prāpyatvam astīty uktam
\| *phala-rūpa* iti \| yadyapi tvayāpatyādi-sevā dharmatvenoktā sāpi,
yathā taror mūla-niṣecanena \[bhā.pu. 4.31.13\] ity-ādy
ukta-rītyādhiṣṭhāne 'rcite 'dhiṣṭheyāḥ svayam evārcitāḥ syur ity
āhuḥ---*yad vā* iti \| hetum āśaṅkate---*kuta* iti \| *adhiṣṭhāne*
adhikaraṇe \| tatrāpi hetum āśaṅkate---*kuta* iti \| adhiṣṭhānābhāve
\'dhiṣṭheyānām abhāvāt \| anyad avaśiṣṭam \|

yad vā, **paty-ādīnām anuvṛttau raṅgo** rāgo yāsāṁ **strīṇāṁ,** tāsām
eva **sva-dharma** iti, na tv asmākaṁ tvad-bhaktānām iti bhāvaḥ \| teṣām
avidhi-gocaratvād iti bhāvaḥ \| **īśe** vṛndāvane brahmendrādibhir api
stūyamāne \| yad vā, **bandhurāḥ** prema-śṛṅkhalā-bandha-yuktā **ātmāno
jīvā** yasmin sa tathā \|

yad vā, **tanu-bhṛtām ātmā** paramātmaiva **bandhur** na tv
anye'patyādayaḥ, bandhur gurur ahaṁ sakhā \[bhā.pu. 11.19.43\] ity
uddhavaṁ prati vakṣyamāṇatvāt \| ātmaiva hy ātmano bandhuḥ \[gītā 6.7\]
ity-ādy ukteś ca \|\|32\|\|

---------------------------------------------------------------------------------------------------------------------

**kaivalya-dīpikā :** nanu kiṁ mad-bhajanena ? bhartuḥ śuśrūṣaṇam ity
uktam \| **svadharma** evādriyatām iti cet, tatrāhuḥ---**yat
paty-apatya-** iti \| he **aṅga** ! yat paty-ādy-**anuvṛttiḥ strīṇāṁ
nija-dharma** iti **yat tvayoktam**, tat **tvayy evāstu**, na tu prākṛte
paty-ādau \| **kila** yasmāt tvaṁ **preṣṭhaḥ**, nānyavat priya-mātratvam
\| **tanu-bhṛtāṁ preṣṭho** nānyavad dvitrāṇām \| **bandhuḥ** suhṛt \|
**ātmā** iti tvad-bhajanād apatyaṁ bhajanam eva bhaviṣyati \| ātmaiva hy
apatya-rūpaḥ \| tvaṁ ca sarvātmā \| na caivaṁ viśeṣāt paty-ādi-bhajanam
eva kāryam iti vācyam \| tvaṁ hi **dharma-vit** yathā-sthitaṁ dharmaṁ
vetsi \| **upadeśa-padaṁ** guruḥ, yathā-jñānaṁ kathayasīty arthaḥ \|
īśaḥ kathituṁ kartum akartuṁ ca yogya-phala-dāne kṣama ity arthaḥ \|
paty-ādayas tvam evaṁ-rūpāḥ \| tasmāl lāghavenaiva phala-siddhau kiṁ
gauraveṇa ity arthaḥ \|\|32\|\| \[mu.pha. 11.26\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ ca, tvaṁ
dharma-vit \| vayaṁ striyaḥ, tatrāpi gopyaḥ \| tathāpi yat kramas tat
kiṁ dharmam adharmaṁ vā jānīhīti kāścit prauḍhā ūcuḥ---yat
paty-apatyety-ādi \| **strīṇām** iti sāmānya-paraṁ na tv ātma-param \|
svāsām evāpatyāsambhāvanayā \| he **aṅga** ! **dharma-vidā tvayety**
ākṣepaḥ \| uktam ity asyāyaṁ bhāvaḥ---vacasi ko daridraḥ? iti nyāyād
uktena kim anubhāvayituṁ yadi śakyate, tadaivopadeśatvaṁ bhajati \|
ato'yam upadeśo 'nubhavāya na bhavati \| kathaṁ bhavati ? ity
āha---**astv evam** ity-ādi \| **etad upadeśa**-vacanaṁ **tvayi**
īśe'**stu** \| tadaivopadeśaḥ sārthako bhavatīti bhāvaḥ\|

athavā, me iti pratyekoktiḥ, **me** mahyaṁ tat tavopadeśa-vacanaṁ
**tvayy** eva **astu** \| eva-kāraḥ sarvatra yojyaḥ \| **tvayy** eva
**īśa** eva **astv** eva mā skhalatv ity arthaḥ \| gauravāl lāghavam
evābhīṣṭaṁ pratyekaṁ paty-ādīnām anuvṛtti-gauravam āpādayati,
tvayānuvṛttis tu sarvatraiva vyāpinīḥ \| ato lāghavāt saiva kāryeti
bhāvaḥ \| yatas tvaṁ **tanu-bhṛtām** **ātmā bandhuḥ preṣṭhaḥ**\|
**kila** niścitam \| tvat-sambandhenaiva sarve priyā bāndhavā ātmāno
bhavanti \| apatyānuvṛttir api tvayy eveti rasābhāsatā nāśaṅkanīyā,
sāmānya-strī-paratvokteḥ \| tena sakhi-mātṝṇāṁ tathātvaṁ tvayi
jāta-premṇām \| kim anyeṣu pati-putrādiṣv apekṣayety evam eva tātparyam
\|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu,
sad-ācāra-vargārcyāḥ ! yuṣmābhis tyajyatāṁ nāma viṣayāḥ \| svadharmas tv
avaśyam apekṣya eva \| tatra sopahāsam āhuḥ---**yad** iti \| **aṅga**
iti sa-prema-sambodhane \| **īśe** parameśvare, vṛndāvane
parameṣṭi-purandarādibhir api stūyamānasya dṛṣṭa-śrutatvāt \| yad vā,
sarva-vrajasya nāthe **tvayi**, **īśe** ity-ādy-uktiḥ \|
tad-ukta-parihārāyaiva, na tu nija-bhāvānusārataḥ \|
saccidānanda-ghana-madhura-mūrti-śrī-nanda-nandanatvenaiva tasya tāsu
sadā parisphūrteḥ \| **preṣṭhaḥ** priyatamaḥ, na tv anyavat
priya-mātram\| tatra ca **tanubhṛtāṁ** sarveṣām api jīvānāṁ, na cānya
iva dvitrāṇām \| **bandhuś** ca hita-kārī suhṛd vā, yata **ātmā**
paramātmā \| **kila** niścitam \| tvat-sevaiva paramo dharmas
tad-apekṣayānyat sarvaṁ tyājyam eveti bhāvaḥ \| tathā coktaṁ---tāvat
karmāṇi kurvīta \[bhā.pu. 11.20.9\] ity-ādi tat prāg likhitam eva \|
anyat tair vyañjitam \|

yad vā, **dharma-vidā** dharma-tattvābhijñenāpi **tvayā svadharma** iti
**yad uktaṁ**, tat **paty-ādīnām anuvṛttau** sevāyām anukūle'pi vā
**raṅgo** rāgo yāsāṁ strīṇāṁ, tāsām eva, na tv anyāsām asmākaṁ
tvad-eka-priyāṇām ity arthaḥ \| atas tad-apekṣayā sarvam evānyad
upekṣyam eveti bhāvaḥ \| tatra hetuṁ darśayantyaḥ sarvato'dhikataraṁ
tasya priyatvaṁ vadantyaḥ sa-nyāyaṁ prārthayante---**astv** iti \|
**tanu-bhṛtāṁ** sarveṣām api prāṇināṁ **preṣṭhaḥ**, kim uta asmākam !
preṣṭhatve hetuḥ---**bandhur** hita-kārī, **ātmā** ca svataḥ
prīti-viṣaya ity arthaḥ \| cetayiteti vā, iti bahir-antar-upakāritvam
uktam \|

yad vā, **bandhurāḥ** prema-śṛṅkhala-bandha-yuktā bhaktyā sundarā vā
**ātmāno** jīvā yasmin saḥ \| ata **etad** asmākaṁ sarva-**tanu-bhṛtāṁ**
vā **sva-dharma** iti **yat tvayy** **evāstu**, tatra ca evam
asmad-abhimata-prakāreṇety arthaḥ \| sugopyatvāt sākṣāt-tad-anuktiḥ \|
tatra hetuḥ---upadiśyete sarvaiḥ śāstrair gurubhir vā sarva-tyāgena
bhajanīyatayā kathyate ity upadeśyopadeśau **padau** śrī-caraṇau[^27]
yasya, tasminn iti \| iti tvat-pādābjāpekṣayā svadharmo'pi parityājya
iti yuktam eveti bhāvaḥ \|

anyathā, nanu sārajñās tarhy apekṣitam abhivyajyatām ity atra
sa-vaiyagryaṁ prārthayante \| **evam** ukta-prakāreṇa, ata iti vā,
**tanu-bhṛtāṁ** sarveṣām api jīvānām anucarādīnāṁ ca, kim utāsmākaṁ
**bhavān** **ātmā** svayam eva, na tv avatārādi-dvārā **preṣṭhaḥ**
priyatamo **bandhuś** ca hita-kārī **astu** \| pada-dvayenānyonyaṁ
prītir abhipretā \| kim-artham ? **tvayi** nimitte \| katham-bhūte ?
etasyāsmad-abhipreta-bhajana-viśeṣasya yo gurv-ādibhiḥ sakhyādibhir vā
**upadeśaḥ,** tasya **pade** viṣaye, dhārṣṭya-parihārāya
sākṣāt-tad-anuktis tat-siddhaya ity arthaḥ \| tatra **strīṇāṁ** svata
eva tat-siddhiḥ, puṁsāṁ tu bhāva-mātreṇa \| kiṁ vā,
tatraivotkaṭa-rāgāṇāṁ daṇḍakāraṇya-vāsi-munīnām iva janmāntare jñeyā \|
eṣā sāmānyenoktir atyanta-premotkaṇṭhayā \|

yad vā, **etad upadeśa-pade tvayi īśe** asmad-vidhānāṁ nāthe **astu** \|
yato **bhavān bandhurātmā** sundara-svabhāvaḥ \| ata eva **tanu-bhṛtāṁ**
sarveṣāṁ **preṣṭhaḥ** \| yad vā, **astv evam** iti sābhyasūyābhyupagamaḥ
\| **upadeśānāṁ** tvad-bhajana-para-gurv-ādi-vākyānāṁ sarveṣām eva
**pade**, yata **īśe** parameśvare parama-svatantre vā \| yad vā,
tatrāpy asmat-prāṇeśvare **tvayy** api **etad** etādṛśaṁ **nṛśaṁsatvaṁ
tanu-bhṛtāṁ** deha-dhāriṇīnāṁ satīnām asmākaṁ kila kim **ātmā** dehī
deho vā, **bandhuḥ** priyaḥ ? api tu naiva, kintu **bhavān** eva
**preṣṭhaḥ** \| yad vā, deha-dhāraṇād**ātmā** eva **bandhuḥ** \|

a-kāra-praśleṣeṇa **bhavāṁs** tu **apreṣṭhaḥ** kiṁ ? **kila** iti
vitarke vā \| tathāpi kākvā sa evārthaḥ \| vayaṁ dehaṁ tyaktuṁ na
śaknuma iti kiṁ bhavatā vitarkyate ? ity arthaḥ \| mukta-dehā iva vayam
api tvad-arthe'dhunaiva dehaṁ tyakṣyāma iti bhāvaḥ \| anena rajany eṣā
\[19\] ity asyottaram \| dehānapekṣayā ghorādibhyo bhayābhāvāt tavaiva
bhajanīyatvena vrajaṁ prati gamana-prayojanābhāvāc ca \| tad-aiśvaryaṁ
vinedam artha-trayam \|

atra narmedam---**tat tvayy evāstu**, tvam eva strī bhūtvā
paty-ādi-sevā-dharmam ācarety arthaḥ \| kutaḥ ? **upadeśa-pade** gurāv
ity arthaḥ \| anyathā gurv-ananuṣṭhite karmaṇi śiṣyāṇām apravṛttiḥ syāt
\| tatra ca tvam eva samarthaḥ, ity āhuḥ---**īśe** parama-samarthe, na
ca kṛtrima-strītve na ko'pi tvayi prītiṁ kuryād iti mantavyam \|
svabhāva eva sarva-śreṣṭhatvād ity āhuḥ---**preṣṭha** iti \|

śleṣārthaś cāyam---\"**pati-putra-suhṛdām anuvṛttiḥ strīṇāṁ
sva-dharmaḥ** \| tatra suhṛd ahaṁ tad-bandhūnāṁ ca kalyāṇyaḥ \[24\] ity
uktatvāt \| ato me kāmaḥ pūryatām\" iti **dharmavidā tvayā** **yad
uktam**, api kṛṣṇa **astv evam etat**, astu-evam-etat-iti catvāri padāni
\| **tad eva me** mama **īśe** patyāv **evāstu**, yata **upadeśa-pade**
sarveṣāṁ patir eva guruḥ strīṇām ity-ādīnāṁ śāstra-sādh**ūpadeśānāṁ
pade** \|

bhoḥ sādhvyaḥ ! bhavatu, patir evānuvartyatām, kiṁ tv adya
śaraj-jyotsnikāyāṁ sundare vṛndāvane suhṛttvena sarvair vraja-vāsibhiḥ
premāspadatvena svīkṛtasya me pārśve niḥśaṅkaṁ vanādi-darśana-sukham
anubhavantu, tatrāhuḥ---**preṣṭha** iti \| **bhavān tanu-bhṛtāṁ**
vraja-sambandhināṁ **preṣṭho**'pi **bandhurātmā**, viṣama-svabhāvaḥ,
viṣama-svabhāvatvāt tvayi na viśvāsa ity arthaḥ \|

yad vā, **paty-ādīnām anuvṛttiḥ strīṇāṁ svadharmaḥ** suṣṭhu adharma iti
**yat dharmavidā tvayoktam**, **evam etat tvayy evāstu**, yata
upadeṣṭari \| katham-bhūte ? **īśe** sarvaṁ vaktuṁ kartuṁ ca samarthe,
na ca tathopadiśantaṁ tvāṁ janā parivadeyuḥ, **preṣṭha** iti
**tanubhṛtāṁ** preṣṭhādi-rūpatvān na ko'pi tvāṁ parivadiṣyanti
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, ukto bhartuḥ śuśrūṣaṇam
\[bhā.pu. 10.29.24\] ity-ādinā **svadharmaḥ** katham atikramyate ? iti
tasya karma-mīmāṁsā-matam āśaṅkya tad-upamardi brahma-mīmāṁsām ālambya
pratibhāvatvena tasminn ātmatvam āropayantyas tan-mata-dūṣaṇena asmākam
adharma iti pratipādayanti---**yat paty-apatya-** iti \|

**dharmavidā** iti sopahāsam eva sarva-śāstr**opadeśānāṁ** **pade,**
śāstra-yonitvāt \[ve.sū. 1.1.13\], tat tu samanvayāt \[ve.sū. 1.1.14\]
iti nyāyena tat-tātparya-viṣaye \| tata eva **īśe tvayy** ekasminn eva
evaṁ śuśrūṣaṇa-prakāreṇa **etad** upadeśa-vākyam **astu** \|

nanu mayi tat-padatvam eva katham ? tatra sa-cchalam āhuḥ \| **kila**
vitarke \| **bhavān ātmā** paramātmā \| kathaṁ tādṛśatvam api ?
tatrāhuḥ---**tanu-bhṛtāṁ** sarveṣām eva **preṣṭhaḥ**
nirupādhi-premāspadatvaṁ hy **ātmatvaṁ**, **tat** tasmāt, **ātmā**
tatrāpi sarveṣāṁ **preṣṭhatvāt** param**ātmeti** \| tathā **bandhuḥ**
sarveṣāṁ nirupādhi-hitakārī paramātmā ca sarvāvabhāsakatvena tādṛśaḥ \|
tataś ca **bhavān** eva sa iti aneneśatvam api siddhaṁ, tasmāt tvam eva
śuśrūṣīya iti bhāvaḥ \|

athavā, nanu sad-ācāra-varga-pūjyāḥ ! yuṣmābhis tyajyatāṁ nāma viṣayāḥ,
svadharmas tv avaśyam apekṣyaḥ \| tatra sāsūyam āhuḥ---**yat pati**- iti
\| **evam** upadeśa-kartari **tvayy** evaitad **upadeśāspadatvam astu**,
tvam eva tad-yogyo bhavasīty arthaḥ \|

nanu, katham etat ? tatrāhuḥ---**preṣṭha** ity-ādi \| **tanu-bhṛtāṁ**
prāṇi-mātrāṇāṁ **preṣṭhaḥ**

cittākarṣakaḥ, bandhuḥ sarvābhilaṣita-hitakārī \| ata eva **ātmā,** sa
eva hṛdayādhiṣṭhātā tat-prerayitā vā, tasmād asmākaṁ vā ko doṣaḥ ? kintu
bhavata eveti \| pratyuta **bhavān** eva
tādṛśa-doṣa-parityājanāyopadeśya ity arthaḥ \|

atha pūrvavad aiśvarya-pakṣo'pi yujyate \| sa ca tair vyākhyāta eva \|
tatra vivarta-vādam avalambyārtha-dvayam aviśeṣeṇātmābhyupagamāt,
tathāpy atra bhokṭrtvam īśitṛtvam eva jñeyam \|
rāja-nirdeśa-bhoktṛtvavat \| anyathā jīvatvāpāte vivakṣitatvāsiddheḥ \|
sāmānyato nirdeśas tu jīvasya dṛṣṭāntatvāpekṣayā tasya
sarvasva-rūpatva-sthāpanāpekṣayā ca \|

dvitīyena tv ity-ādikaṁ kāku-gamyaṁ \| tathā para evopadeṣṭā bhavati, na
hy ātmana ātmaivety anupadeṣṭṛtvam \| tataś cāsmākam upadeṣṭṛtvābhāve
sākṣātkṛtātmatve ca na pati-śuśrūṣādi-vidhi-gocaratvam iti bhāvaḥ \|

śrī-vaiṣṇava-matenānyad artha-dvayam \| athavā "yad... uktam" iti tatra
prathamārthe svāmini āśrayatvena vṛta ity arthaḥ \|
devarṣi-bhūtāpta-nṝṇāṁ pitṝṇām \[bhā.pu. 11.5.41\] ity-ādeḥ \| tad evaṁ
tad-upāsanā-mahima-dvārā dharmaṁ pratyākhyāya vastu-vicāra-dvārāpi
pratyākhyāyate\|

yad veti, adhiṣṭhānatvaṁ tat-tat-sphūrtyābhayatvaṁ, yasya bhāsā sarvam
idaṁ vibhāti \[ka.u. 2.2.15\] iti śruteḥ \| atraiśvaryārtheṣu **kila**
iti niścitam \| **upadeśa-pada** iti śāstra-gurūpadeśya-caraṇāravinda
ity arthaḥ \| ity api vyākurvanti \| atra narmedaṁ "tat tvayy evāstu \|
tvam eva mohinī-rūpeṇājitavat strī bhūtvā paty-ādi-sevā-dharmam ācara"
ity arthaḥ \| kutaḥ ? **upadeśa-pade** gurāv ity arthaḥ \| anyathā
gurv-ananuniṣṭhite karmaṇi śiṣyāṇām apravṛttiḥ syāt \| tatra ca tvam eva
samartha ity āhuḥ---**preṣṭha** iti \| **bandhurātmā**
manohara-svabhāvaḥ \| niṣedhārthaś cāyam \|

**aṅga** he kṛṣṇa ! **paty-ādīnām anuvṛttiḥ** **strīṇāṁ svadharmaḥ**
suṣṭhu adharma iti **yat dharma-vidāpi tvayoktaṁ**, anyathādṛśa-yojanayā
chalena pratipāditam ity arthaḥ \| amāyayā yo bhartā ity-ādy-abhiprāyāt
\| **evam etat īśa** eva saty **upadeṣṭari** sarvaṁ vaktuṁ vyavahartuṁ
ca samartha ity arthaḥ \| tasmiṁs **tvayy** eva **astu,** tena tvam
evopadeśyo bhavety arthaḥ \|

katham ? tatrāhuḥ---**tanu-bhṛtāṁ**
śrī-vṛndāvanādi-sthita-caturvidha-prāṇinām api **preṣṭhaḥ**
prema-viṣayaḥ \| **bandhuḥ** prema-kartā \| ata eva **ātmā**, sādhavo
hṛdayaṁ mahyaṁ, sādhūnāṁ hṛdayaṁ tv aham \[bhā.pu. 9.4.64\] itivat
paraspara-hṛdayāśraya ity arthaḥ \| tasmāt yadi tvam evaiteṣv ananteṣu
viraktaḥ syāḥ, tadā vayam api sveṣu svalpa-pramāṇeṣu
yathā-sthita-yojanayā dharma-prāpteṣu ca syāmaivety arthaḥ \| tatra
cāsmāsv eva tāvad virakto bhaveti narma-tātparyam\|

yad vā, yathā tathā vā yojanā bhavatu, bhartuḥ śuśrūṣaṇam \[24\]
ity-ādinā **yat paty-ādīnam anuvṛttiḥ strīṇāṁ** striyo **dharma ity
uktam**, **etad upadeśa-kartari tvayi** **īśa** **evam** **astu**,
anujñāyāṁ loṭ bhavituṁ yogyam ity arthaḥ \| yataḥ **preṣṭha** ity-ādi \|
bhartṛ-vicāras tv asmābhir eva jñāyate iti bhāva iti \|\|32\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha śāstrārtha-dvārā
tad-upadeśaṁ nirākurvanti---yat paty-apatya iti \| **svadharmaḥ** suṣṭhu
adharmaḥ \| **dharma-videti** sopahāsam \| **uktaṁ** chalena
pratipāditam \| bhartuḥ śuśrūṣaṇam \[24\] ity-ādāv
anyathā-yojanābhiprāyāt \| etad adharma-nirākaraṇopadeśa-vākyam \|
tat-**pade** upadeṣṭari **īśe** svatantrācāre **tvayy evāstu,** tvam
evādharmān nivartasva ity arthaḥ \| tato yuṣmākaṁ kim ? ity ata
āhuḥ---**preṣṭha** iti \| **bandhurātmā** sundara-svabhāvo **bhavān**
prāṇi-mātrāṇāṁ **kila preṣṭhaḥ** \| tatas tenaiva sarve vayaṁ maṅgalinaḥ
syāmety arthaḥ \|\|32\|\| *svayaṁ-dūtya-viśeṣeṇa prārthanā-rūpo
vyaṅgyo'rthaḥ 41-padya-ṭīkāyāṁ draṣṭavyaḥ* \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anantaraṁ juhur guṇa-mayaṁ
deham \[bhā.pu. 10.29.11\] iti prākṛta-deha-tyāgena tat-kāla-siddhā api
adhīrābhāvenaivāhuḥ---**yat paty-apatya**- ity-ādi \| he **aṅga** !
**strīṇāṁ paty-apatya-suhṛdām anuvṛttir dharma** iti **yad uktaṁ
dharma-vidā tvayā**, **etad-upadeśa-pade** upadeśa-kartari **tvayy
evāstu**, nāsmāsu \| sa punar asmābhiḥ śarīraiḥ sārdhaṁ tyaktaḥ \|
**tvayy astv** iti paruṣoktiḥ, \"tvaṁ tathā-vidha-duḥkha-bhāg bhava\"
ity arthaḥ \| tad duḥkhaṁ tavaiva samucitam, īśatvāt sarvam eva soḍhuṁ
samartho'sīty āha---**īśa** iti \| atha \"krodha-vaśād anucitam
evoktam\" iti parāmṛśya, \"śāntaṁ śāntam \| tat kadāpi tava na bhūyāt,
yat tvaṁ **tanu-bhṛtāṁ** prāṇi-mātrasyaiva **preṣṭho bandhur ātmā** ca\"
\| **kila** niścitam iti krodha-bhāva-śāntiḥ \| etena **tvayy**
anuraktānāṁ **strīṇāṁ** **paty-apatyādy-anuvṛttir** mahatī yātanaiva \|
sā kadāpi kasyāpi mā bhavatv ity arthaḥ \|\|32\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu pariṇāma-virasatvād
viṣayāḥ \| tyaktās tat-sādhu-kṛtaṁ paty-apatyādi-śuśrūṣaṇa-lakṣaṇo
dharmas tyaktas tad asādhu-kṛtaṁ dharmasya pariṇāme sukha-janakatvāt
aupapatyasya svīkāro na sādhu pariṇāme duḥkha-janakatvāt iti cet, tatra
śrī-kṛṣṇokti-kramam ullaṅghya dharmopadeśaṁ soḍhum apārayantyas tāvat
bhartuḥ śuśrūṣaṇaṁ strīṇām \[24\] ity asyottaraṁ sopahāsam āhuḥ---**yat
pati**- iti \|

**aṅga** he sakhe ! iti sambodhanena dharmopadeśena tvayā mahān upakāraḥ
kṛta iti jñāyate \| yataḥ yasmāt **paty-apatya-suhṛdām anuvṛttiḥ strīṇāṁ
sva-dharma** iti \| evaṁ-vidha-**dharma-vidā tvayoktaṁ** **tat** sarvaṁ
**tvayy** eva **astu** \| kutaḥ ? **īśe** brahmādīnāṁ niyantari tān api
niyantuṁ samarthe, kiṁ punar asmān ? yad vā, gargoktyā, nārāyaṇa-samo
guṇair \[bhā.pu. 10.8.19\] iti govardhanoddharaṇādinā ca
prakaṭita-sāmarthye'ta eva **īśe,** sarvasya vrajasya svāmini
vrajendra-putratvāt, **upadeśa-pade** sthāne āśraya ity arthaḥ \| yas tu
prabhur bhavati, sa tu sarvebhyo dharmopadeśaṁ karoti \| ata eva
prabhutvāt paty-ādiṣu karaṇīyaṁ śuśrūṣaṇādi **tat** sarvaṁ **tvayy** eva
**astu** \| tad uktaṁ---yathā taror mūla-niṣecanena \[bhā.pu. 4.31.14\]
iti \| **tvayy** ārādhite sarvam ārādhitaṁ bhavatīti śruti-rūpāḥ kumāryo
vadanti siddhāntam iti, yataḥ sarveṣāṁ **tanu-bhṛtāṁ** sarva-prāṇināṁ
**bandhuś cātmā ca** tvam eva, tvad-ārādhanena sarvaṁ prāṇinām ārādhanaṁ
bhaviṣyaty eva, kiṁ punar asmat-paty-ādīnām ? ataḥ tvad-ārādhana-dvāreṇa
tvad-ukta-paty-ādi-śuśrūṣaṇaṁ kiyat ? evaṁ tvad-ārādhanam antareṇa
kriyamāna-paty-ādi-śuśrūṣaṇam aśuśrūṣaṇa-paryavasārthe bhavet
śākhā-secanavat \|

yad vā, asmat-sambandhināṁ **paty-apatya-suhṛdāṁ strīṇām** asmākaṁ ca
anyeṣāṁ **tanu-bhṛtām īśe'nuvṛttiḥ sva-dharma** iti **tvayā** eva
**uktam** \|

> api cet sudurācāro bhajate mām ananya-bhāk \|
>
> sādhur eva sa mantavyaḥ samyag vyavasito hi saḥ \|
>
> kaunteya pratijānīhi na me bhaktaḥ praṇaśyati \|\| \[gītā 9.30-31\]
> iti \|

anyac ca, striyo vaiśyās tathā śūdrās te'pi yānti parāṁ gatim \[gītā
9.32\] iti **tvayoktam** etat **tvayy evāstu**, yato **bhavān preṣṭhaḥ**
prīti-viṣayaḥ, prīti-viṣayeṣu yat kartavyaṁ tat **tvayy** eva
**astu**\| tattvato na ko'pi prīti-viṣayaḥ iti bhāvāt \| **bandhuś** ca
parasparaṁ premṇā badhnātīti bandhuḥ, sa evaṁ-bhūtas tu
bhavato'nya-bandhuṣu yat kartavyaṁ tat **tvayy** eva **astu** \| kiṁ ca,
**bhavān ātmā** iti yad ātmani kartavyaṁ, tat **tvayy** eva **astu** \|

yad vā, **yat paty-apatya-suhṛdām anuvṛttir aṅga strīṇāṁ sva-dharma iti
dharma-vidā tvayoktaṁ**, na tu mādṛśīnāṁ bhavat-priyāṇām etad upadeśaḥ
\| teṣām upadeśānāṁ pade sthāne evam evāstu, naitad upadeśa-sthānaṁ,
kintu ramaṇa-sthānam \|

kiṁ ca, **tvayīśe** niyantari sati prativacanasyāpi nāvakāśaḥ \| yataḥ
tvaṁ **tanu-bhṛtāṁ** tvad-arthyam eva deha-dhāriṇīnāṁ naḥ **preṣṭho
bandhuś cātmā** ca **bhavān** eva, atas **tvayy** **evaṁ**-guṇa-viśiṣṭe
ātmani sneham antareṇa kiñcit na pratibhātīti bhāvaḥ \|

yad vā, sva-mataṁ kumārya upanyasyanti \| tvad-bhajanam antareṇa
**strīṇāṁ** nānyo **dharmaḥ** \| **tvayā** tu sva-bhajanaṁ tyājayitvā
**paty-ādi-śuśrūṣaṇaṁ sva-dharma** ity uktam \| asman-mate tu
**paty-ādīnām anuvṛttis** tvad-bhajanam antareṇa sutarām adharmaḥ \|
tvad-bhajana-tyāga-lakṣaṇa eko'dharmaḥ, dvitīyas tu
tat-tyāga-pūrvaka-**paty-ādīnām anuvṛtti**-lakṣaṇo'**dharmaḥ** \|
**etad** adharma-dvayaṁ nāsmābhir abhyupagantuṁ śakyate \| ata **etad
upadeśasya pade** viṣaye **tvayy** eva **etad** adharma-dvayam **astu**
tiṣṭhatu, nāsmāsu yogyatāsti \|

kīdṛśe **tvayi** ? **īśe** īśvare dharmādharmayoḥ jñānājñānayor
avasthiti-śravaṇāt, yeṣāṁ tvayi īśvaratva-sphūrtiḥ, teṣām eva
bhavat-preritānām adharmeṣu pravṛttir astu \| asmākaṁ tu bhavān
sva-dṛṣṭāntena sarveṣām eva **tanu-bhṛtāṁ preṣṭho bandhu**r hita-kartā
pratīyate \|

yad vā, **paty-apatya-suhṛdāṁ strīṇāṁ** ca anyeṣāṁ **tanu-bhṛtāṁ** ca
**anuvṛttiḥ** śuśrūṣaṇaṁ tad-anukūlatvaṁ, tat **sva-dharmaḥ** svasya
tava iva dharmena asmākam iti **dharma-vidā tvayoktam**\| tad uktaṁ
gītāyāṁ---samo'haṁ sarva-bhūteṣu na me dveṣyo'sti na priyaḥ \[gītā
9.29\] ity **upadeśa-pade** upadeśa-viṣaye **etat**-sama-dṛṣṭitayā
sarveṣām **anuvṛttir** anurañjanaṁ, tat **tvayy** eva **astu** \|
upasādinārān apekṣepa-kārakaḥ (sic) \| ātmā antaryāmitayā prerakaś ca
īdṛśaṁ dharmaṁ tyaktvaiva vātrāgatānāṁ tvayā preritānām api punar
naitasmin dharme pravṛttir bhaviṣyatīti bhāvaḥ \|

yad vā, paty-ādi-śuśrūṣaṇena kim api na prāptam ity aśraddhayā ity uktvā
idānīm etāḥ strī-dharma-śikṣaṇīyā iti vicāryāsmāsu śiṣyatvam āropya
**strīṇām ayaṁ dharma** iti **dharma-vidā** guru-rūpeṇa **tvayoktam** \|
upadiṣṭa-**dharma-vidā** iti mohinī-rūpeṇa **strī-dharma-vidā** iti
solluṇṭhaṁ vacanaṁ tadā tvayā eke vāñcatā eke amṛtaṁ pāyitā iti vacanaṁ
kṛtavatā kim upadiṣṭa tat smartavyaṁ sva-dṛṣṭāntenedānīm api vacanam eva
śikṣaṇīyam \| na tu **paty-ādi**-śuśrūṣaṇam iti\| adhunā pa**ropadeśaṁ
pade** pāṇḍityam ity upadiśatā guru-rūpeṇa sthīyate \| tat tyaktvā
strī-dharmam āśrityāsmat-paty-ādayas tāvat śuśrūṣaṇīyā iti \| tad
uktaṁ---yad yad ācarati śreyān itaras tat tad īhate \[gītā 3.21\] iti
nyāyena **etad upadeśasya pade** viṣaya **tvayy** eva astu, yat **īśo**
sarvaṁ kartuṁ samartho, na hi tava kiñcid apy aśakyam ity arthaḥ \|
**bhavān preṣṭho**'pi etad-upadeśenāpriya iva **tanu-bhṛtāṁ bandhur**
**ātmā** eva bhāti badhnāti \| sva-sevanaṁ tyājayitvā paty-ādi-sevanaṁ
pravartayati \| **bandhur ātmā** avidyā tasyā ātmā aparaiko'sti \| ata
evaṁ-vidha-svarūpaṁ vijānatīnāṁ,ātmā vā are draṣṭavyaḥ \[bṛ.ā.u.
4.5.6\] iti dṛḍhatara-saṁskāravatīnām etad upāsanā-tyāga-pūrvakaṁ
śakṛtānāṁ śuśrūṣaṇopadeśo'kiñcid **etad upadeśasya pade** āśraye
**tvayy** eva **astu** \|

na tv asmāsu paryavasyati yato **bhavān** sarveṣāṁ **tanu-bhṛtāṁ
preṣṭhaḥ** cittākarṣakaḥ ī **bandhur** abhīṣṭa-phala-dātā **ātmā**
cetayitā \| atas tvad-eka-jīvanānāṁ tvat-preritānām eva
**paty**-ādi-sevana-lakṣaṇo **dharmaḥ** sidhyet ca, anyathā
śāstra-phalayokta-rīti-nyāyena anyathātrātvijan api tat phalaṁ syād iti
\| svasya nirdoṣatva-khyāpanāyopadiśyamānaṁ paty-ādi-śuśrūṣaṇaṁ nāsmākaṁ
dharmaḥ, kintu tavaiva dharmaḥ \| paty-ādayo'pi tyaktāḥ, dharmo'pi
tyaktaḥ \| ato'smākam upaheyatvābhāve nirṇīte tavopadeṣṭṛtvābhāvo'pi
nirṇītavān adhikārāt \| tad uktam ekādaśe---

> devarṣi-bhūtāpta-nṛṇāṁ pitṝṇāṁ
>
> na kiṅkaro nāyam ṛṇī ca rājan \|
>
> sarvātmanā yaḥ śaraṇaṁ śaraṇyaṁ
>
> gato mukundaṁ parihṛtya kartam \|\| \[bhā.pu. 11.5.41\] iti \|

nāsmāsu vidhi-kiṅkaratvam \| ata evopadeśyābhāve upadeṣṭṛtvam
araṇya-rodanavad anartham iti bhāvaḥ \| atredaṁ tattvaṁ
buddhi-vṛtti-pravartakena **tvayā** preryamāṇābhir asmābhiḥ kriyamāṇaṁ
tvac-chuśrūṣaṇam asmāsu phaliṣyati \| bāhya-vṛttyopadiśyamānaṁ
paty-ādi-sevanaṁ nāsmāsu sañcariṣyati \|

yad vā, **paty**-ādi-sevanaṁ **strīṇāṁ svadharmaḥ** ātma-dharmaḥ \|
deha-dharmam ātma-dharmatvenopadeśatā tvayā yad uktaṁ, jantur na
samañjasaṁ yata ātma-dharmaṁ vijānāti iti\| nāsmākam agre **etat**
sarvam **upadeśasya** ātma-sevana-rūpa-**pade**'dhiṣṭhāne **tvayy** eva
**astu** \| yato **bhavāṁs tanubhṛtāṁ** sarveṣām api **bandhur ātmā** \|
ato'smābhir upadiśyamāno **bhavān** paty-ādi-sevana-rūpaṁ **dharmam**
anutiṣṭhatu, dharma-pālakatvāt mukhya-kartṛtvāc ca \| tvad-upadeśam
antareṇāpi vividiṣā vākyena svayam eva vicārya tvad-ārādhanam
evācariṣyāmeti \| vāstavam asmākam upadeṣṭṛtvam iti bhāvaḥ \| kiṁ ca,
**paty**-ādīnām **anuvṛttiḥ strīṇāṁ svadharma iti dharma**-**vidā** iti
sopahāsam ity-ādi śrīdharācāryair iva vyākhyātam \| alam iti vistareṇa
\|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha kāścit
prakharās[^28] tad-vacanenaiva taṁ parājetu-kāmā āhuḥ---**yad** iti \|
**paty**-ādīnām **anuvṛttiḥ strīṇāṁ sva-dharma iti yat tvayoktam**,
**etad evam astu** anena prakāreṇa bhavatu, nātra vivadāmahe \| etad
evāsmābhiḥ pratikṣaṇaṁ kriyate iti bhāvaḥ \|

nanu, kena prakāreṇa ? tatrāhuḥ---**upadeśasya pade** āspade
dharmopadeśa-kartari **tvayi** anuvartite saty eva **paty-ādīnām
anuvṛttir** ucitety arthaḥ \| prathamaṁ dharmopadeṣṭā ācārya upasevyate,
paścāt tad-upadiṣṭa ācaraṇīyo dharma iti nyāyāt ācāryānuvṛttyaiva
niṣkapaṭayā dharmaḥ sidhyed iti ca śāstram \| atrāpi **īśe**
parameśvare, yady ācārya eva parameśvaraḥ syāt, tarhi kim uteti \|

kim ca, īśvaratvād eva **tanubhṛtāṁ tvam ātmā** \| ātmatvād eva
**preṣṭhaḥ**, preṣṭhatvād eva **bandhur** iti \| ayam
arthaḥ---**paty**-ādīnāṁ paramātma-sahitānām eva **anuvṛttiḥ** śāstroktā
\| ātma-rāhitye tu sati sadya eva gṛhān niḥsāritānāṁ teṣāṁ nady-ādes
taṭe mukhāni dahyante iti dharma-śāstram \| ato mūrtasyātmanas
tavaivānuvṛttyā paty-ādy-anuvṛtti-siddhiḥ \| kim anyais
tat-pratikūlatvād eva nirātmakair dagdha-mukhaiḥ **paty-ādibhir** iti \|

nanu, pūrṇa-premna aiśvarya-jñānāvarakatvād āsāṁ ca
sampūrṇa-premavattvāt katham etādṛśam aiśvarya-jñānaṁ sambhavet ? ucyate
nārada-pañcarātrādy-ukta-lakṣaṇo bhakti-rasāmṛtādiṣu vyākhyātaḥ premā hy
aniśa-naisargikauṣṇya-śaityavān viraha-saṁyoga-rasād anubhāvako'pi \|

> brahmānando bhaved eṣa cet parārdha-guṇīkṛtaḥ \|
>
> naiti bhakti-sukhāmbhodheḥ paramāṇu-tulām api \|\| \[bha.ra.si.
> 1.1.38\]

iti rasāmṛtokter brahmānandānubhavaḥ para-parārdhādhiko'pi virahe
tīvrāṁśu-koṭer apy adhikaṁ santāpan naiśvarya-mādhurya-sambandhinaḥ
sarvān eva bhagavato guṇān pradyotayaty eva, na tu kāṁścid āvṛṇoti,
virahasya sūrya-tulyatvena sarva-pradotakatvāt \| saṁyoge tu
śudhāṁśu-koṭer apy adhikam āhlādayan mādhurya-mayān eva bhagavato guṇān
pradyotayati \| saṁyogasya sudhāṁśu-tulyatvena sudhayā mādanāder
aiśvaryāvaraṇāt yatra saṁyoge'py aiśvaryaṁ pradyotate \| tatra premṇa
evāpūrṇatvam avagantavyam \| atra tv āsāṁ bhāvi-viraha-bhāvanāvatīnāṁ
viraha eva iyaṁ māhātmya-sphūrtir api prema-kṛtaiva premā hy asad api
māhātmyaṁ sphorayati \| kim uta sat, atas tad-atiśayas tu tad-atiśayam
eva yathādi-bharata-carite---kiṁ vā are ācaritaṁ tapas tapasvinyā, yad
iyam avani \[bhā.pu. 5.8.23\] ity-ādi \| iti śrī-jīva-gosvāmi-caraṇāḥ
\|\|32\|\|

**\...**

\|\| 10.29.33 \|\|

kurvanti hi tvayi ratiṁ kuśalāḥ sva ātman

nitya-priye pati-sutādibhir ārtidaiḥ kim? \|

tan naḥ prasīda varadeśvara[^29] mā sma chindyā

āśāṁ bhṛtāṁ[^30] tvayi cirād aravinda-netra \|\|

**śrīdhara-svāmī (bhāvārtha-dīpikā) :** etat sad-ācāreṇa draḍhayantyaḥ
prārthayante---**kurvanti** iti \| **kuśalāḥ** śāstra-nipuṇāḥ\| tathā
ca śāstram---kiṁ prajayā kariṣyāmo yeṣāṁ no'yam ātmā'yaṁ ca lokaḥ
\[bṛ.ā.u. 4.4.22\] iti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etat* pūrvoktam \|
tanu-bhṛtām ātmaiva bandhur \[32\] ity etat \| *sad-ācāreṇa* satāṁ
pravṛttyā \| *śāstra-nipuṇāḥ* sārāsāra-viveka-paṭavaḥ \| **ātmann** iti
saptamy-antam, āṛṣatvān ṅi-lopaḥ parame vyoman \[tai.u. 2.1\] itivat \|
**sve ātmani** animitta-bandhau, **paty-ādayas** tv anitya-priyā, ata
eva **ārtidā** iti \| anitya-priyāṇām ārtidatvaṁ, priyaṁ tvāṁ rotsyati
iti śrutir āha \| priyam anitya-priyam \| viyogi putra-dhanādi \|
nitya-priyasyātmano viyogābhāvād rati-viṣayatvam ucitam eva anena
krandanti vatsā bālāś ca \[22\] iti pratyuktam \|

prajādi-tyāge śrutim āha---*kiṁ prajayā* iti \| *yeṣām* asmākam *ātmā
loke* ātma-darśanam saṁsṛti-haram, na putrādir iti tad-arthaḥ \|
**aravinda**vad rātrāv aprakāśamāne **netre** yasyātaḥ parama-sundarīṣv
asmāsūpekṣā yuktaiveti sambuddhyā sūcitam \| **āśāṁ** tad-rūpāṁ latāṁ
prema-jala-secanārhāṁ vacana-kuṭhāreṇa **mā chindyā** iti bhāvaḥ \|

**parameśvara** iti---īśvaro'py āśāṁ pūrayati rājādiḥ, kim uta
**parameśvaras** tvam \| tato nāyaṁ parameśa-dharmo yad āśa-ccheda iti
sambuddhyāhuḥ \| \"varadeśvara\" iti pāṭhe mayemā raṁsyatha kṣapāḥ
\[bhā.pu. 10.22.27\] iti varaṁ dattvādhunā vara-khaṇḍako jāta iti
pūrvavad abhiprāyaḥ sambuddheḥ \| bhuṅkte paratra duḥkhāni kalpa
āśāpahārataḥ ity-ādi-vākyāt samarthānām āśā-pūraṇam eva dharma iti
bodhyam \|\|33\|\|

---------------------------------------------------------------------------------------------------------------------

**kaivalya-dīpikā :** kiṁ ca, ato'pi tvad-bhajanam eva śreya ity
āhuḥ---**kurvanti** iti \| **kuśalā** dīrgha-darśinaḥ \| **sve** bandhau
svādibhiḥ saptamy-antaiḥ **paty**-ādayaḥ traya uktāḥ \| he **nitya** !
tvaṁ nityaḥ, paty-ādayas tu anityatvād **ārtidāḥ** \| tatas taiḥ **kim**
? no kim api ity arthaḥ \| **tat** tasmād anya-bhajanasya sa-doṣatvāt,
tvad-bhajanasya sugamatvāc ca \| **āśām** aṅga-saṅga-spṛhām \| **cirāt**
ā-śarīra-grahaṇāt \| **aravinda-netratvāt** āśā varadeśvaratve'py
asmad-āśā-cchedanam akīrtikaram iti bhāvaḥ \|\|33\|\| \[mu.pha. 11.27\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idaṁ tu sa-pramāṇam
evety āha---**kurvanti hi** ity-ādi \| **kuśalāḥ**
sārāsāra-viveka-caturās **tvayihi** tvayy eva **ratiṁ kurvanti** \|
**kuśalā** iti kumārīr uddiśya vadanti \| etās **tvayy** eva **ratiṁ**
kurvāṇāḥ paty-ādiṣu niḥspṛhā babhūvuḥ \| anya-paty-ākāṅkṣāyāḥ
sutākāṅkṣāyāś cāsambhavaḥ, prākṛtatvāt \| tvat-patitve tu na tathā, taiḥ
kim aparāddham ? ity āhuḥ---**pati-sutādibhir ārtidaiḥ kim** ? te
kevalam ārtidāḥ, na tu tvam \| tvaṁ kevalaṁ priya evety
āhuḥ---**nitya-priyo** nityaś ca priyaś ceti tathā \| ato'smābhir
viveka-kauśalād eva paty-ādīn hitvā **tvayy** eva **ratiḥ** kṛtā \|
tato'smabhyaṁ kiṁ-rūpaḥ prasāda ity apekṣāyām āhuḥ---**mā sma chindyā
āśām** ity-ādi \| he **aravinda-netra** ! prasannayā dṛṣṭyā no
vilokayeti bhāvaḥ \| netra-saṅkocanena katham īkṣase ? rātrau
aravindasya saṅkocād aravinda-netreti saṅkoca-param, sa ca darśane
tātparyam ity ūḍha-mātrāṇām uktiḥ \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kāmābdhi-candra ! na
kevalam asmābhiḥ kāmenaivedam ucyate, kintu sad-ācārādi-vicārād apīti
rudatyaḥ sa-kāku prārthayante---**kurvanti** **hi** iti \| **hi** eva \|
**tvayy eva**, na tv anyatra, **ratiṁ** prema, na tu śraddhā-mātram \|
tatra hetuḥ---**sve** bandhau, **ātman** ātmani cetayitari ca, ato
**nitya-priye** bahir-antar-upakāritvāt sukha-pradatvāc ca\|

yad vā, he **ātman** ! he **nitya** ! iti sambodhanam \| tena ca
paty-ādīnāṁ jaḍatvam anityatvaṁ ca \| tathā sā iti **priya** iti ca
krameṇa hita-kāritayā svābhāvikatayā ca priyatvoktyā vaiparītyam api
teṣāṁ dhvanitam \| ato'smākaṁ **pati-sutādibhiḥ kim** ? api tu na kiñcit
prayojanam ity arthaḥ \| **paty**-ādi-prayojanasya tad-adhikasyāpi
tvatta eva susiddheḥ \| viśeṣataś ca **ārtidaiḥ**, saṁsāra-hetutvāt
naśvaratvena śokādi-janakatvāc ca \| **ādi**-śabdena
jananī-pitṛ-bhrātr-ādayaḥ \| yad vā, **ārtidair** api, do avakhaṇḍane,
te duḥkhaṁ samyag avakhaṇḍayituṁ na śaktā eva \| kathañcit kadācid vā
kiñcid duḥkhaṁ khaṇḍayantu, tathāpi taiḥ **kim** ? ity arthaḥ \| anyat
samānam \|

yad vā, **kuśalāś** caturā **nitya-priye** sarvadā premāspade **tvayi
ratiṁ kurvanti**, **sva ātman** svātmani svātma-viṣaye **ārtidair**
duḥkhadaiḥ **paty-ādibhiḥ kiṁ** prayojanam ? ity arthaḥ \| **tat**
tasmāt sad-ācāra-prāptitvenānyeṣām ārtidatvena ca tvad-rater eva
kāryatvāt \| **naḥ** tvad-bhaktā asmān prati **prasīda**,
svīkāra-prasādaṁ kuru \|

nanu bhūṣaṇa-priyāḥ prāyo'ṅganāḥ syur iti kaścid anyo matto
bhūṣaṇādi-prasādo gṛhyatām \| tatrāhuḥ---**varadānāṁ** brahmādīnāṁ
sarveṣām api **īśvara** iti, ato'sādhāraṇa-prasāda eva tavopayujyata iti
bhāvaḥ \| tam evābhivyañjayanti---**mā sma** iti \| **sma** iti
prasiddhyā dṛḍhīkaraṇam\| **cirāt** ā bādhodayāt, ā śarīra-grahaṇād vā,
**dhṛtāṁ** naiścalyena kṛtāṁ raty-**āśām** iti patibhiḥ saha
tat-sambandho nirastaḥ \| **mā chindyāḥ** kintu saphalayety arthaḥ \|
anyathā tac-chedena tad-ekāvalamba-jīvānām asmākaṁ sadyo
jīvana-cchedāpattir iti bhāvaḥ \| **dhṛtām** ity atra hetuḥ---he
**aravinda-netra** ! iti parama-sundara ! ity arthaḥ \| ato'gre'pi
gāsyate---śarad-udāśaye \[bhā.pu. 10.31.2\] ity-ādi \| yad vā,
aravinda-rūpakeṇa dṛṣṭyeva sarveṣāṁ tāpa-hāritvādikaṁ dhvanitam \|
ato'smāsu tad-vaiparītyam uktam iti bhāvaḥ \|

kiṁ ca, **varadeśvara** iti pūrvaṁ vastra-haraṇe datto varo'pi smāritaḥ
\| śleṣeṇa **varada** sva-datta-vara-cchedaka ! tac ca yuktam evety
āhuḥ---**īśvara** ! parama-svatantra ! iti \| eṣā praṇaya-kopoktiḥ \|
yadyapi kṛta-kātyāyanī-vratāḥ kumārīḥ praty eva varo datto'sti, tathāpi
\"chatriṇo gacchanti\" ity-ādi-nyāyena, anyā api sakhyena sāmyāt gṛhītāḥ
\| anyat tair vyākhyātam \|

yad vā, aho mahā-nāgara ! kathañcin mugdhā vā tvāṁ bhajantu, vayaṁ
kathaṁ tvāṁ na bhajema ? ity āhuḥ---**kurvanti** iti \| **kuśalā**
vidagdhāḥ, ato vidagdhānām asmākaṁ taiḥ kim ? ity arthaḥ \| viśeṣataś
cāsmān prati tvayā varo datto'stīty abhiprāyeṇāhuḥ---**tad** iti \|
anyat samānam\|

anena mātaraḥ \[20\] ity asyottaraṁ, teṣām ārtidatvenopekṣyatvāt \| yad
vā, pūrvoktāntya-pakṣānusāreṇa maraṇam eva draḍhayantyaḥ
prārthayante---**kurvanti** iti \| **sve** go-lakṣaṇa-dhane **ātmā**
cittaṁ yasya, tat-sambodhanam \| alūk-samāsaḥ \| tenāvaidagdhyādikam
abhipretam \| na vidyate priyaḥ ko'pi yasya, tasmin **apriye tvayi**,
iti hetor **ārtidair** duḥkha-cchedakaiḥ **paty-ādibhiḥ** saha
vartamānāḥ **kuśalāś** caturā asmādṛśyaḥ kim ? iti kuto **ratiṁ**
**kurvanti** ? api tu asthāne kartuṁ nārhantīty arthaḥ \| **tad** asmān
prati mā prasīda, **āśāṁ** ca **chindyāḥ**, gāṁ vindatīti govindavat
araṁ parama-tīkṣṇaṁ prānte aṅgatayā vindati ity **aravindaṁ** cakraṁ,
tadvat chedake **netre** yasyeti \| śleṣeṇa parama-ghātakatvaṁ ca
sūcitam \| eṣā mumurṣayā kopoktiḥ \|

kiṁ ca, **aravindavat** rātrāv aprakāśamāne **netre** yasyeti, ataḥ
parama-sundarīṣv apy asmāsv adhunopekṣā yuktaiveti bhāvaḥ \| atas tvayā
mātara \[20\] ity-ādinā yat teṣām apekṣaṇam uktam, tad yuktam eveti \|
evam asūyābhyupagama-dvārā tad-uttaram ūhyam \|

śleṣārthaś cāyam---**kuśalā** maṅgala-rūpāḥ sādhvya iti yāvat,
**nitya-priye** sa **ātmani** nija-svarūpe viṣaye **ārti-pradair** api
**paty-ādibhir** hetubhiḥ **kiṁ** **tvayi ratiṁ** **kurvanti** ? api tu
naiva \| **tat** tasmāt, he **varada** ! he **īśvara** ! **naḥ prasīda**
\| **cirād** vayam atra **mā sma** mā tiṣṭhāma śīghraṁ gṛha-gamanāya
anujñāṁ dehīty arthaḥ \| **tvayi** tu ayi iti cchedaḥ \| ayi
**aravinda-netra** ! asmad-aṅga-saṅgārthaṁ tvayā svayaṁ **dhṛtāṁ** tu
**āśāṁ chindyāś** chindi \| yad vā, **āśāṁ** vraja-gamana-diśaṁ **mā sma
chindyāḥ**, mā vartma pātayety arthaḥ \| mā nihnuṣva \|

nanu svayam eva nirīkṣya gṛhīdhvaṁ, tatrāhuḥ------**tvayi dhṛtāṁ**, dhṛṅ
avasthāne ity asya **tvayy** eva sthitāṁ tvayākrāntām ity arthaḥ
\|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ śāstra-balena paty-ādau
śuśrūṣaṇaṁ pratyākhyāya sadācāra-balenāpi pratyācakṣāṇā, mātaraḥ pitaraḥ
putrāḥ \[20\] ity-ādinā prapañcitaṁ, tat-sneha-nigaḍāṁ viṣayaḥ
pariharanti---**kurvanti** hīty ardhakena \| **hi** prasiddhau \|
**kuśalāḥ**, ya etasmin mahā-bhāgāḥ prītiṁ kurvanti mānavāḥ \[bhā.pu.
10.8.18\] iti śrī-garga-vākyānusāreṇa sārāsāra-viveka-caturāḥ, **tvayi
nitya-priye** svābhāvika-premāspada-rūpe **ratiṁ** prītiṁ **kurvanti**
\|

iti tasya svasmin parasmiṁś ca sukhamaya-sphuraṇam abhipretaṁ,
paty-ādīnāṁ tad-vaiparītyam āhuḥ---**sve** ātmīye **ātman** ātmani ca
**ārtidaiḥ** duḥkha-pradaiḥ
tādṛśa-bhagavad-vimukhatāpādakāsman-nivāraṇa-tātparyāt \| atas taiḥ
**paty-ādibhir** asmākaṁ **kiṁ** prayojanam? **sva** iti sarvanāmatve'pi
pūrvāditvena smāt-sminor vikalpāt \| tad evaṁ prathama-dik-sthitā,
bhaktā bhajasva \[31\] ity upakramānurūpaṁ vivakṣitam upasaṁharanti \|
**tat** tasmāt **naḥ** asmākam sambandhe asmān pratīty arthaḥ \|

prasādasyaivāvaśya-kāryatābhiprāyeṇa
vyatireka-mukhenābhivyañjayanti---**mā sma** iti \| **cirāt** ā
bodhodayāt **dhṛtāṁ** naiścalyena kṛtām iti patibhiḥ saha tat-sambandho
nirastaḥ \| **mā chindyāḥ**, kintu saphalayety arthaḥ \| anyathā
tac-chedena tad-ekālambana-jīvanānām asmākaṁ sadyo jīvana-cchedaḥ syād
iti bhāvaḥ \|

āśām eva viśeṣeṇa vyañjayanti---he **varada** ! kumārīṣu saṅkalpo vidita
\[bhā.pu. 10.22.25\] ity-ādinā datta-vara-viśeṣa ! he **īśvara** !
anyāsām api durghaṭaṁ mana-ādi-ghaṭanādi-viśeṣa-samartha iti \| **cirād
dhṛtām** ity atra hetuḥ---he **aravinda-netra !** iti \| śarad-udāśaya
\[bhā.pu. 10.31.2\] ity-ādi-vakṣyamāṇāt \| **araṁ** cakra-prāntaṁ tad
iva araṁ, tat-patrāgra-bhāgaḥ hṛdaya-cchedakatvena tad vindatīti tu
saṁrambhasyānta-sthiteḥ \|

śleṣaś ca, **aravindavat** rātrāv aprakāśamāne **netre** yasyeti \| ataḥ
parama-sundarīṣv apy asmāsu samprati tavopekṣā yuktaiveti narma-dyotanā
ca \| kiṁ ca, **aravinda**-rūpakeṇa dṛṣṭyāpi sarveṣāṁ tāpa-hāritvaṁ
dhvanitam \| ato'smāsu tad-vaiparītyam ayuktam iti bhāvaḥ \|

aiśvaryārthas tu---**hi** śāstra-prasiddhau **kuśalāḥ** śrī-nāradādayaḥ
**ratiṁ** bhāvaṁ, na tu śraddhā-mātram \| tac ca yogyam ity
āhuḥ---**nitya-priye** \| kuto nityatvaṁ priyatvaṁ ca ? tatrāhuḥ---**sve
ātmani** api viṣaye \| **ātmani** paramātmani ity arthaḥ, kṛṣṇam enam
avehi tvam ātmānam akhilātmanām \[bhā.pu. 10.14.55\] ity-ukteḥ \| etena
tasya sukha-rūpatvaṁ ca dhvanitam \| anyathā nirupādhi-premāspadatvaṁ na
syāt \| ato'smākaṁ **paty-ādibhiḥ kim** ? api tu na kiñcit prayojanam
ity arthaḥ \|

nanu bhavatīnāṁ paty-ādayo'pi mādṛśā nitya-priyā eva ? nety
āhuḥ---**ārtidaiḥ** \|
tādṛśa-kuśala-vṛndābhilaṣitāsmadīya-bhagavad-bhajana-virodhibhiḥ kiṁ ?
he **varadeśvara** ! iti varadasyāvyabhicāritvaṁ darśitam iti \| evam
uttaratrāpy ūhyam \|

niṣedhārthaś cāyam---nanu ahaṁ tanu-bhṛtāṁ preṣṭhaś \[32\] cet, tarhi
sva-svocita-prema-kartāras ta iva bhavatyo'pi svocitaṁ raty-ākhyaṁ
bhāvam eva mayi kurvatām ity āśaṅkyāhuḥ---**kuśalāḥ** maṅgala-rūpāḥ
sādhvya iti yāvat, **ārtidaiḥ** duḥkhāvakhaṇḍakaiḥ **paty-ādibhir**
hetubhiḥ **sve** gṛhādau **ātmani** ca **nitya-priye** sati **kiṁ tvayi
ratiṁ** **kurvanti** ? api tu na tatra svādi-nāśāpatteḥ \| **tat**
tasmāt he **varada** ! vāñchita-prada ! **īśvara** ! gokula-svāmin !
**naḥ prasīda** \| prasādam evāhuḥ---**cirād** vayam atra **mā''sma** na
tiṣṭhāma \| aster luṅi laṅavat prayoga ārṣaḥ \| śīghraṁ
gṛha-gamanāyānujñāṁ dehīty arthaḥ \| tathā **tvayi dhṛtām** avasthitām
**āśāṁ** cāsmad-aṅga-saṅgecchā-rūpāṁ **chindyāḥ** chindhi, dhṛñ
avasthāne iti \| atra **varadeśvara** ity atra \"parameśvara\" iti
pāṭho'pi īśvaravat saṅgamanīyaḥ \| **chindyā** ity atra \"chindyāt\" iti
pāṭhe tu bhavān ity adhyāhāryam \|\|33\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** athavā mad-abhisnehād \[bhā.pu.
10.29.23\] ity-ādikaṁ nirākurvanti---**kurvanti** hi iti \| **ārtiṁ
dyanti** chindanti iti tādṛśaiḥ **paty-ādibhir** hetu-bhūtaiḥ **sve
ātmani** dehādau **nitya-priye** sati yāḥ **kuśalā** bhavanti, tāḥ **kiṁ
tvayi ratiṁ** kānta-bhāvaṁ **kurvanti** ? api tu naivety arthaḥ \|
**tat** tasmāt **no'**smabhyaṁ **prasīda** imaṁ durāgrahaṁ tyajety
arthaḥ \| tatra **varadeśvara !** iti sopalambhaṁ sambodhanam \| eṣa eva
varo'smabhyaṁ dīyatām iti bodhakam\|

tad eva vyañjayanti---**tvayi cirād dhṛtā** avasthitā yā **āśā** tṛṣṇā,
tāṁ vyāpya vayaṁ **mā sma** mā bhavāma \| tasyāṁ tvan-manaḥ-sthitāyāṁ
tṛṣṇāyāṁ vayam udāsīnā eva bhavāma ity arthaḥ \| tatas tāṁ **chindyā**
iti \| **aravinda-netra** ! iti \| etādṛśe'pi **netre** kauṭilyaṁ na
yuktam iti bhāvaḥ \| **mā\'\'sma** ity aster mā-yoge laṅi rūpam \|
āśāyāḥ karmatvaṁ ca go-doham astītivat \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sādhvyaḥ khalu tvayy eva
ratiṁ **kurvanti**, nānya-patiṣu nāpatyādiṣu ca \| tasmād ayam upadeśo
na kāryaḥ \| nāpy asmākam āśā chedyeti rudan-mukhyaḥ kāścid dhīrādhīrā
āhuḥ---**kurvanti** hīty ādi \| **kuśalāḥ** kalyāṇyaḥ \| tvayi hi tvayy
eva **ratiṁ kurvanti** \| kīdṛśe tvayi ? **ātman** ātmani \| **ātmann**
iti sambodhanaṁ vā \|

punaḥ kīdṛśe ? **nitya-priye** nitya-suhṛdi, tāsām **ārtidaiḥ
pati-sutādibhiḥ kim** ? tāḥ paty-antare sutādau ca tuccha-buddhim eva
**kurvanti** \| ataḥ kumārya eva kuśalāḥ \| yatas tvayi nitya-priye
ratiṁ kurvāṇāḥ paty-apatyādi tucchīcakruḥ, tvad-itarānaṅgīkārāt \|
**tat** tasmān **no**'smabhyaṁ **prasīda**, maivaṁ brūyāḥ \| he
**varadeśvara** ! **cirāt tvayi dhṛtām āśāṁ mā sma chindyāḥ** \|
āśā-latā yathā phalavatī, tathā he **aravinda-netra** ! **prasīda** iti
punar āvṛttiḥ \|

**aravinda-netra** iti sambodhanam \| rātrāv avravindasya saṅkocān
mudrita-netratā gamyate, tena kaṭu-bhāṣitaṁ prasannayā dṛṣṭyā na
kathyata iti loka-vyavahārāt \| tathaiva śrī-kṛṣṇena ca kathitam iti
gamyate \|\|33\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kiṁ ca, ātmārāmāś ca munayaḥ
\[bhā.pu. 1.7.11\] iti muktā api bhajanto dṛśyante \| tatra sad-ācāraṁ
tyājayitvā paty-ādi-śuśrūṣām upadiśyata iti ko'yam āgrahaḥ ? iti \|
mātaraḥ pitaraḥ putrā \[20\] iti teṣām āgamana-śaṅkām utpādayatā tvayā
katham asmin nivāraṇaṁ kāryate ? vayaṁ tu tvad-āśa-hṛdayāḥ
sad-ācāra-pravṛtti-dṛṣṭāntena dṛḍhatarānuraktā vacana-mātreṇa kathaṁ
nivṛttā bhaviṣyāmaḥ ? ity āśayenāhuḥ---**kurvanti** īti \|

**kuśalā** vivecana-nipuṇā nāradādayas **tvayi ratiṁ** prītiṁ
paramārādhya-puraskṛtatvena **kurvanti**\| kathaṁ-bhūte **tvayi** ?
**ātmani** lupta-saptamy-antaṁ **sve** sarva-svarūpe \| kiṁ ca,
**nitya-priye** prīti-hetur ād (?) audāsīnye vidyamāne'pi tyaktum
anarthya-svabhāva-mahimnāntara-sukha-pradatvāt \|

yad vā, he **ātman** ! ātmārāmāṇām api dehendriya-manasām adhyakṣa ! yad
vā, **kuśalā** vivekavatyo yājñika-patnyaḥ **tvayi ratim** ujjvalasya
sthāyi-bhāvaṁ **kurvanti** \| **hi** iti niścayam \| kīdṛśe ? **sve
ātmani** svakīye ātmani antaryāmiṇi svarūpe \| tad uktaṁ
śrī-mukhena---sādhavo hṛdayaṁ mahyam \[bhā.pu. 9.4.68\] iti \| ata eva
paty-ādiṣu śaktyaivāntaryāmini madhura-rasādhikaṁ kṛteṣu svarūpeṇeti \|
ata eva **nitya-priye** sarvadā svābhāvika-parama-premāspada-rūpe
svarūpe nity**ārtidais** tat-pratikūlaiḥ **pati-sutādibhiḥ kim** ? kiyat
sukhaṁ bhaviṣyati ? na kiñcid ity arthaḥ \| na hi dharmasya hetavo
bhāvāḥ duḥkha-pradāḥ prabhavitum arhanti iti bhāvaḥ\| yady ete
duḥkha-pradāḥ bhaveyuḥ, tarhi tyāgārhā na syur iti \| yās tu **kuśalā**
avidagdhāḥ, tā eva paty-ādy-anuvṛttiṁ **kurvanti** \|
ātma-sukhānabhijñānāṁ tad evocitaṁ, vidagdhānām asmākam agre
paty-ādi-sevanopadeśas tv akiñcitkaraḥ, ūṣare bījoptam iva niṣphalaḥ \|

kiṁ ca, ātmano vai kāmāya sarvaṁ priyaṁ bhavati \[bṛ.ā.u. 2.4.5\] iti
śruteḥ \| ātma-kāmā viṣayatvāvasiteti \| priyāḥ yata ārti-pradānāṁ sevā
**ārti-pradā**, sukha-pradānāṁ sevā sukha-pradā\| tava tu
sukha-pradatvāt tvat-sevā sukha-rūpaivānubhava-siddhā \|

kiṁ ca, ātmano gurur ātmaiva puruṣasya viśeṣataḥ \[bhā.pu. 11.7.20\] iti
smṛtyā svayam evātmānusandhānavatīnām asmākaṁ na guruṇā kṛtyam ity
arthaḥ, sukha-duḥkhābhāvayor eva puruṣārthatvāt \| paty-ādīnāṁ sevanaṁ
na sukhaṁ, na ca duḥkhābhāvaḥ \| atas tv apuruṣārthatvān nopādeyatvam \|

kiṁ ca, kṛṣṇam enam avehi tvam ātmānam akhilātmanām \[bhā.pu. 10.14.55\]
\| anyac ca, tac cātmane pratibimbasya yathā mukha-śrīḥ \[bhā.pu.
7.9.11\] iti nirdhāritam eva no'smākam **ārtidair** asmin nivāraṇena
tvayi pratikūlaiḥ **kiṁ** prayojanam ? na kim api \| nocitaṁ kiṁ punaḥ
sevanam iti \| ata eva teṣu nātma-sambandha-gandho'pīty arthaḥ \|
**tasmāt** **no**'smākaṁ **prasīda** audāsīnyaṁ parityajyeti \|

sa-kāku-dainyaṁ jñāpayanti---he **varada** ! he **īśvara** ! iti
pada-dvayam \| anyathā ramaṇe vilambo nāsmṛti-patham avatarati \| idānīm
eva kumārī-saṅgatatvāt sarvā api no narmoktyā kim iti vyākulayasīti \|
mayemā raṁsyate kṣapāḥ \[bhā.pu. 10.22.27\] iti kumārīṣv api
pratiśrutam, tat-paripālanena prasīda kauṭilyaṁ tyajety arthaḥ \| yat
tvaṁ **varadaḥ īśvaraḥ** samarthaś ca īśitavyānāṁ kāma-sampādane
īśvaratvaṁ na siddhyet \| varadānāṁ tv asambhave janābhāvaḥ paryavasyet
\|

nanv īśvaratvena mayi jñāte sati yatra kutra sthitā mac-cintanaṁ
kāryatāṁ kim atrāvasthānena ? iti cet, tatrāhuḥ---he **aravinda-locana**
! netra-tāpa-hara-vilocana ! ayaṁ bhāvaḥ---asmākaṁ
sarva-lāvaṇya-puñja-svarūpo bhāsi īśvaratvaṁ vaibhavāvasthopāsakānāṁ
svarūpopāsakānāṁ lāvaṇyam eva viṣayaḥ, na tv īśvaratvaṁ
premābhibhūtatvāt kvacid uktim udgārāt \| nārāyaṇa-samo guṇaiḥ \[bhā.pu.
10.8.19\] iti gargoktyā vā, dāvāgni-pānādy-amānuṣa-karma-pariśīlanena
vā, parantu tat jñānaṁ parokṣam iva bhāsate \| tad uktaṁ,

> gopyo hi nityam udita-hasita-prekṣaṇaṁ mukham \|
>
> paśyantyo vividhāsv āyās taranti sma śramaṁ mudā \|\| iti \|

pratyakṣe yathā candre devatvam amṛta-rūpatvaṁ ca cakorasyāmṛta-rūpatvaṁ
viṣayaṁ na devatvaṁ, tathā śrī-kṛṣṇo'pi, yadyapi sarvadā
tāpa-hara-vilocanatvena pratītaḥ, tathāpi dāsīnāṁ kathaṁ
tāpa-kara-vilocanatvena pratīyase ? idam eva citraṁ yad eva saṁyoge
śaitya-hetuḥ, tad eva vipralambhe tāpa-hetur iti pratīmaḥ \|

yad vā, **varadeśvara** ! varadānām asmākam īśvara vrajeśvara-putratvāt,
tadā kadambādhirūḍhāya tubhyaṁ varo dattaḥ, śyāmasundara te dāsyaḥ
karavāma tavoditam \[bhā.pu. 10.22.15\] iti \| asmat-pratiśrutānantaraṁ,
mayemāḥ raṁsyatha kṣapāḥ \[bhā.pu. 10.22.27\] iti tvayāpi pratiśrutam \|
tat-prabhṛti **dhrṭām āśāṁ** tvad-aṅga-saṅgecchām \| tato'pi prāk
pūrva-janmani śruti-rūpābhir asmābhiḥ prārthitaḥ \|
cikīrṣā-janita-sātatvayā ca varo dattaḥ \| purā sārasvate kalpe vraje
gopyo bhaviṣyatha iti \| tat-prabhṛti cirāt dhṛñ avasthāne iti dhāto
rūpaṁ dhṛg-avasthitāṁ śrāvayitum aśakyāṁ bhavān iti śeṣaḥ \|

**mā sma chindyāḥ** \| **sma** iti vitarke \| **mā chindhi**
mahā-kāla-rūḍha-jvālā-karāle kṣaṇam api tadvad ihāgnau patitaṁ śarīraṁ
sadya eva bhasmībhūtaṁ syāt \| tad eva yadi jīvita-hetor āśā na syād iti
\| tava pratiśrute āśā jātā, sā ca baddha-mūlā \| idānīṁ
pratiśrutākaraṇe **āśā** chinnā bhavet \| asmac-charīra-pāte tava
ramaṇaṁ kutra bhaviṣyati ? ity abhiprāyaḥ \|

kiṁ ca, deha-pāte'py avaśyaṁ tvāṁ prāpsyāmaḥ \| paraṁ tu amūrtenāsmākam
ātmanā mūrtasya ramaṇaṁ kathaṁ sambhaviṣyati, ramaṇa-svabhāvatvāt tava ?
iti bhāvaḥ \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāścit tad-anuvādinyas
tam evoktam arthaṁ sad-ācāreṇāpi draḍhayanti **kurvanti** iti
**kuśalāḥ** \|

> ya etasmin mahā-bhāgāḥ prītiṁ kurvanti mānavāḥ \|
>
> nārayo'bhibhavanty etān viṣṇu-pakṣān ivāsurāḥ \|\| \[bhā.pu. 10.8.18\]

iti gargokti-viśvāsāt\| caturā na ca **ratiṁ kurvanti** ity api vastuto
vācyaṁ yatas **tvayi ratiḥ** svābhāviky eva kuśalānām ity āhuḥ \|
**sve** svīye iti tvam eva teṣāṁ mamatāspadam ātmanīti tvam
evāhantāspadaṁ cāta eva **nitya-priye** iti prītir api tvayi nityaiva,
pati-sutādiṣu tu aupādhikī, ata evānityā asmākaṁ tu teṣu sāpi nāstīty
āhuḥ \| **ārtidais** tvad-abhisāra-vārakatvād duḥkhadaiḥ **tat** tasmān
**no**'smabhyam asmān jīvayituṁ **prasīda** \| yadi vā asmān anyoḍhā mā
jīvaya \| etāḥ anūḍhās tvaṁ kiṁ rodayasi ? ity āhuḥ---he **varada** !
saṅkalpo viditaḥ sādhvyaḥ \[bhā.pu. 10.22.25\] ity-ādinā etābhyas tvaṁ
varam adā evety arthaḥ \|

nanu, etāsu prasāde kātyāyany-arcanam eva kāraṇaṁ, bhavatīṣu mat-prasāde
kiṁ kāraṇam ? tatra niṣkāraṇam eva **prasīda** iti sa-kāku-prārthanam
āhuḥ---he **īśvara** ! sva-cikīrṣite sva-para-tantra \| **cirāt** bālyam
ārabhya **tvayi dhṛtām** **āśām** āśā-kalpa-latāṁ samprati phalavatīṁ
**mā cchindyāḥ,** phalavatī latā hi sat-puruṣeṇa chedaṁ nārhatīti
**cirād** iti **chindyā** iti padābhyāṁ dyotitam \|

eṣā hy āśā-latāpy asman-manaḥ-kedārikāyāṁ tvayaivāropitety āhuḥ---he
**aravinda-netra** ! asmad-vayaḥ-sandhyārambhe prathama-darśana-samaye
aravinda-tulyābhyāṁ netrābhyāṁ tvat-preṣitābhyām asman-netra-randhreṣu
praviśya hṛdaya-kṣetre bhāvābhidhānam āśā-latā-bījam āhitam iti
dhvanitam \| cakṣu-rāgaḥ prathamaṁ cittāsaṅgas tato'tha saṅkalpaḥ[^31]
iti rasa-śāstrokta-rītyā saivāśā-latā guṇa-rūpa-śravaṇa-darśanādinā
vardhitā phalavatī bhukta-bhujyamāna-phalāpi kaṭhorokti-kuṭhārikayā
katham adya chidyate ? viṣa-vṛkṣo'pi saṁvardhya svayaṁ cchettum
asāmpratam \[śi.pu. 2.3.16.22; pañcatantra 1.268, ku.saṁ. 2.55\][^32]
iti nyāyaṁ jānāsy evety anudhvanitam \|\|33\|\|

**\...**

\|\| 10.29.34 \|\|

cittaṁ sukhena bhavatāpahṛtaṁ gṛheṣu

yan nirviśaty uta karāv api gṛhya-kṛtye \|

pādau padaṁ na calatas tava pāda-mūlāt

yāmaḥ kathaṁ vrajam atho karavāma kiṁ vā \|\|

**śrīdhara-svāmī (bhāvārtha-dīpikā) :** kiṁ ca, pratiyāta \[10.29.19\]
iti yad uktaṁ, tad aśakyaṁ, tvayaiva cittādīnām apahṛtatvād ity
āhuḥ---**cittam** iti \| **yad** asmākaṁ **cittam** etāvantaṁ kālaṁ
**sukhena gṛheṣu nirviśati,** tat tvayā **apahṛtam** \| **karāv api**
yau **gṛhya-kṛtye** nirviśataḥ, tāv api \| sukhātmanā tvayeti vā
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nivṛttau
prayojanābhāva-pūrvakaṁ sādhanābhāvam āhuḥ---*kiṁ ca* ity-ādinā \|
gṛha-kṛtya-niṣpatty-arthaṁ sukhārthaṁ ca gṛhe vāso bhavati \| tac ca
sarvaṁ cetasā bhavati \| *tat* tu *tvayāpahṛtam* \| tat kiṁ kariṣyāmas
tatra gatvā ? iti prayojanābhāvaḥ \| yad vā, **bhavatā** yena
saṁsāra-kleśena **hṛtam** api yac **cittam** iti yojyam \| gṛhe bhavaṁ
**gṛhyaṁ,** tac ca tat **kṛtyam** iti tathā, tasmin
mārjanopalepanādi-lakṣaṇe \| kṛtyānāṁ bahutvam apekṣya citte santāpo
bhavati \| na sukham ity arucyā viśinaṣṭi---*sukhātmanā* sukha-rūpeṇa
bhavatā ity asya pratipadaṁ *tvayā* iti viśeṣyam \|

pādayor api stambho jāta ity āhuḥ---**pādāv** iti \| gati-sādhanābhāvād
gamanaṁ kathaṁ syāt ? iti bhāvaḥ \| atrāyam āśayaḥ---tvat-kāṭhinyenātra
sthātum api na yujyate \| gantuṁ ca na śakyate \| hā kaṣṭam ! adhunā kiṁ
kāryam ? iti \|\|34\|\|

---------------------------------------------------------------------------------------------------------------------

**kaivalya-dīpikā :** evam api gamanādeśe gantum api na śakyata ity
āhuḥ---**cittam** ity-ādi \| **sukhena** sukha-rūpeṇa \| **nirviśati**
vyāpiparti \| **uta** aho yau **karau** nirviśataḥ, tāv api hṛtau \|
āstāṁ tāvat gṛha-gamana-vārtā \| gṛha-prāptir apy aśakyā ity āhuḥ---ataḥ
**kathaṁ yāmaḥ** ? ato na yāmaś cet **kiṁ karavāma** ? tava svīkāraṁ
vineti bhāvaḥ \| **karavāma** iti sampraśne loṭ \|\|34\|\| \[mu.pha.
11.28\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kāścin madhyā dhīrā
āhuḥ---priyaṁ sotprāsa-vakroktyā ity-ādi pūrvokteḥ \| **sukhena**
anāyāsenaiva bhavatā hṛtaṁ yad yasmād **gṛheṣu na nirviśati** \| nahi
dharma-vidā parakīyaṁ dravyam apahriyate, tatrāpi strīṇāṁ cittaṁ hṛtvā,
pratiyāta tato gṛhān \[21\] iti gṛha-gamanaṁ copadiśyate \| iyaṁ te
dhūrtatā, na kevalaṁ **cittam apahṛtam** \| **karāv api** hṛtau yatas
**tava pāda-mūlāt gṛha-kṛtye na** viśataḥ, tvat-pāda-mūla-lagnau pādayoḥ
saṁvāhanaṁ vinā nānyad abhilaṣata ity arthaḥ \| cittaṁ hṛtaṁ, karau ca
hṛtau, tad dṛṣṭvā **padau ca pādaṁ na calataḥ**, anayos tavānyāyaṁ
dṛṣṭvā stambho jātaḥ \| **kathaṁ** **vrajaṁ** **yāmaḥ**? sthitvā vā
tavaudāsīnya-kaṭhinā vācaḥ kati śrotavyāḥ ? tarhi maraṇam eva śaraṇam
iti bhāvaḥ \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sukhātmakena** iti
gṛhādīnāṁ duḥkhātmakatvaṁ dhvanitam \| **sukhena** sahitam iti vā \|
**pādau** yau **gṛha-kṛtye** gatau vā **nirviśataḥ**, tāv apy
**apahṛtau** \| atas tava **pāda-mūlāt padam ekam** api **na calataḥ**,
gantuṁ na śaknuta ity arthaḥ \| karayoḥ pādayoś cāpahāras
tat-tad-indriya-śakty-apahārāt \|

yad vā, nanu mithyā-vādinyaḥ ! tarhi katham atrāgatāḥ ? iti ced,
ayuktaṁ, tad-gītenākarṣaṇāt, na tu sva-śakteḥ, anyathā adhunā gamanaṁ
sambhavet ? ity āhuḥ---**padam** iti \| arthaḥ sa eva \| **atho** asmād
dhetoḥ **kathaṁ** **vrajaṁ yāmaḥ** ?

nanu abalāḥ ! mayaiva kathañcit preṣyadhvam ? tatrāhuḥ---**kiṁ
karavāma** ? iti \| **vā**-śabda ukta-samuccaye, kaṭākṣe vā \| yad vā,
anukta-samuccaye, tataś ca **kiṁ vā** anusandadhīmahi ? kutra vā yāma
ity arthaḥ \| **cittādīnāṁ bhavatāpahṛtatvāt** karmasv apravṛtteḥ \|
kathañcic chaktau satyāṁ vā karmabhiḥ prayojanābhāvād iti bhāvaḥ \|
yadyapi cittāpahāreṇa sarvendriyāpahāro'py āyāti, tathāpi viśeṣataḥ
kara-pādāpahāroktiḥ pati-śuśrūṣaṇādi-gṛha-karma-kṛtyasyānyatra
nija-gamanasya ca parihārāya \| anyat tair vyākhyātam \|

yad vā, gṛheśvaryas tarhi gṛha-kṛtyam anāsaktyaiva kriyatām \|
tatrāhuḥ---**karāv apy apahṛtau gṛha**-sambandhi-**kṛtye na nirviśataḥ**
\| nanu tarhi tatra gatvā kevalam adhiṣṭhātṛtvena sthīyatām \|
tatrāhuḥ---**pādau** ca **bhavatāpahṛtau** na **calataḥ** iti \| anyat
samānam \|

atas tvayy eva **cittam**, tvad-artha-kṛtya eva **karau**, tvat-sthāna
eva **pādau** praviśanti, nānyatreti ca sūcitam \| yad vā, **bhavaḥ**
saṁsāraḥ, tena **tāpaḥ,** tena **hṛtaṁ** nāśitam api **cittaṁ** lokānāṁ
**sukhena** anāyāsena, svata evety arthaḥ, **gṛheṣu nirviśaty** eva \|
**karāv api gṛha-kṛtye nirviśata** eva, ataḥ pati-śuśrūṣādy-arthaṁ tava
preraṇayālam iti bhāvaḥ \|

nanu tattva-vādinyaḥ ! tarhi gamyatām iti cet, tatrāhuḥ---**pādau** iti
\| kintu tvat-kāṭhinyenātra sthātum api na yujyate, gantuṁ ca na śakyate
\| aho bata ! adhunā kiṁ kāryam ? ity ārtyā sa-vaiyagryam āhuḥ---**kiṁ
karavāma** iti \| anena dṛṣṭaṁ vanam \[21\] ity asyottaram \|
cittādy-apahāreṇa puṣpādi-grahaṇādy-aśaktes tad-darśanasyāpi vaiphalyāt,
kiṁ tena ? iti \| dvitīya-pakṣe ca vana-didṛkṣādau saty api
pādāpaharaṇād bhramaṇāśaktyā samyag-darśanāsiddeḥ kiṁ tad-darśanena ?
iti \|

śleṣeṇa narmadam---vane'smākaṁ prayojanābhāvāt tad-darśanārthaṁ nāgatāḥ
smaḥ, kintu **citta**-vittasya **bhavatāpaharaṇāt** tad-uddeśenātrāgatāḥ
\| coraṁ bhavantam prāptā api grahītuṁ netuṁ ca, tathā krośanārthaṁ
kutrāpi gantum api na śaknumaḥ, bhavatā kara-pādāpaharaṇād iti bhāvaḥ \|

śleṣārthaś cāyam---parato vartamānasya na-kārasya sarvatraivānvayaḥ \|
**sukhātmakena** api **bhavatā** yady asmākaṁ **cittam apahṛtaṁ** **na**
bhavati, tasmād **gṛhe tan nirviśaty** eva, yat **karau pādāv api
apahṛtau** na bhavataḥ, ato **gṛha**-sambandhi-**kṛtye** tau tau
**nirviśata** eva \| ataḥ **padaṁ** nija-sthānaṁ **vrajaṁ** prati tau
**calata** eva \| **atho** ataḥ **kathaṁ** **yāmo**'nyatra ? kuto vā
**karavāma** tvad-uktim iti \| iti tena śleṣoktaṁ
yamunā-tīra-gamanādikaṁ nirastam \|

yad vā, **gṛheṣu bhavatā** udbhavatā **sukhenāpahṛtaṁ cittaṁ** **yad**
yasmāt **gṛha-kṛtye nirviśati**, **gṛheṣu** **bhavatā sukhena** eva
**apahṛtau karāv api gṛhya-kṛtye nirviśataḥ**, **padaṁ** niścitaṁ yathā
syāt, tathā **pādāv** api tathā tasmāc **calato** dharmyād vicalatas
**tava** **pāda-mūlāt** **kathaṁ vrajaṁ na yāmaḥ** ? **kiṁ vā karavāma**
? iti \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu
gṛha-vāsa-sukha-rakṣārtham api na paty-ādi-tyāgo vidheya ity āśaṅkya,
tathāpi tasyaiva doṣoṭṭaṅkana-pūrvakam āhuḥ---**cittam** iti \|
**sukhena** sukha-rūpatayā sva-darśakeneti tadānīṁ gṛhādīnāṁ
duḥkha-svarūpatā-sphūrtir dhvanitā \| **sukhena** sahitam iti vā \|
**pādau** yau **gṛha-kṛtye** gamane vā **nirviśataḥ,** tāv apy
**apahṛtau** \| atas **tava pāda-mūlāt padam** ekam api **na calataḥ,**
gantuṁ na śaknuta ity arthaḥ \| karayoḥ pādayoś cāpahāras
tat-tad-indriya-śakty-apahārāt \| ata āgamanaṁ ca
tvad-gītākarṣaṇa-mātreṇeti bhāvaḥ \| **atho** asmād dhetoḥ **kathaṁ
vrajaṁ yāmaḥ** ?

nanu abalāḥ ! evaṁ cet, athaivāgre gacchatā saha gamyatām \|
tatrāhuḥ---tatra gatvā **kiṁ vā karavāma** ? iti \| **vā**-śabdaḥ
samuccaye \| yadyapi cittāpahāreṇa sarvendriyāpahāro'py āyāti, tathāpi
viśeṣataḥ kara-pādāpahāroktiḥ pati-śuśrūṣaṇādi-gṛha-kṛtyasyānyatra
nija-gamanasya ca parihārāya \| anyat taiḥ \|

yad vā, **yac cittaṁ sukhe** viṣaye vā pūrvaṁ sthitaṁ tad
**bhavatāpahṛtaṁ** sat, **uta** api, **na** **praviśaty api** \| kutas
tasmin **kṛtye** karādikaṁ praveśayet ? ity arthaḥ \|

nanu gṛheśvaryaḥ ! tathāpi tad-vicāra-balena praveśyatāṁ,
tatrāhuḥ---**karāv apy apahṛtau** **gṛha-**sambandhi **kṛtye** **na
nirviśataḥ** \|

nanu tathāpy atra tu sthātum ayuktam iti gacchataiva,
tatrāhuḥ---**pādau** ca **bhavatāpahṛtau** svābhimukhyenākṛṣṭau
**padam** api **na calata** iti \| anyat samānam \|

atas tvayy eva **cittaṁ**, tvad-artha-kṛtya eva **karau**, tvat-sthāna
eva **pādau praviśanti**, nānyatreti sūcitam \|

atra narmedam \| vane'smākaṁ prayojanābhāvāt tad-darśanārthaṁ nāgatāḥ
smaḥ, **citta**-vittasya **bhavatāpaharaṇāt** tad-uddeśenātrāgatāś
cauraṁ bhavantaṁ prāptā api grahītuṁ netuṁ ca tathā krośanārthaṁ kutrāpi
gantum api na śaknumaḥ, **bhavatā kara-pādāpaharaṇāt** \| ato
hṛta-dhanāḥ **kathaṁ vrajaṁ yāmaḥ** ? **kiṁ vā karavāmaḥ** ?
stambhanādi-mahā-mantrajña-cora-vare kasyāpy upāyasyāprabhāvād iti
bhāvaḥ \|

niṣedhārthaś cāyam---nanu veṇu-gītena mayā gṛhād ākṛṣṭāḥ suṣṭhu bhrāntāś
ca kathaṁ gantuṁ śaknutha ? tatrāhuḥ---**gṛheṣu bhavatā** udbhavatā
**sukhena apahṛtaṁ cittaṁ yat** yasmāt **gṛha-kṛtye nirviśati** \| yad
vā, **cittaṁ sukha** eva, **na** tu **bhavatāpahṛtaṁ**, yasmāt **gṛheṣu
nirviśati** eva \| **karāv api gṛhya-kṛtye** nirviśataḥ \|
pariśrāntatvam āśaṅkyāhuḥ---**pādau padam** api **kathaṁ na calataḥ** ?
api tu dūram api calata eva \| tataḥ **kathaṁ na yāmaḥ**, api tu yāma
eva \| atra ca **kiṁ karavāma** ? iti \|\|34\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** śravaṇād darśanād \[bhā.pu.
10.29.27\] ity-ādi-sūcitaṁ nija-bhāva-janmāpalapanti---**cittam** iti \|
**no**'smākaṁ **cittaṁ** **sukha** eva vartate, na tu **bhavatā** tasmād
**apahṛtam** \| yasmād **gṛheṣu nirviśati** \| tatra cihnaṁ **karāv
api** **gṛha-kṛtyārthaṁ nirviśata** iti \| yad uktaṁ sumadhyamā \[19\]
iti tatrāhuḥ---**pādau** **kathaṁ tava pāda-mūlāt padam api na calataḥ**
\| tataḥ **kathaṁ vrajaṁ na yāmaḥ** ? api tu yāma evety arthaḥ \| yat
tūktaṁ vrajaṁ prati na yāta kiṁ tv ihaiva sthīyatām \[19\] iti
tatrāhuḥ---**karavāma kiṁ** **vā** ? iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vayaṁ tavājñā-bhaṅga-kāriṇyo
na bhavāmaḥ \| tena gantuṁ ca śakyate \| kintu tavaiva doṣāt tan na
ghaṭata iti punar atividagdhā madhyā-dhīrā āhuḥ---**cittaṁ sukhena**
ity-ādi \| **cittaṁ bhavatā sukhenāpahṛtam** anāyāsena coritam, na tu
corāntareṇa tvat-prayatna-viśeṣeṇa, **yac cittaṁ gṛheṣu nirviśati**,
ataś cittābhāvāt tan na bhavati \| kim asmākaṁ dūṣaṇam ? tarhi cittaṁ
dīyat \|

sa-cittāḥ satyo gṛhaṁ vrajatety āśaṅkyāhuḥ---**uta** vismaye \|
**karāv** api **gṛhya-kṛtye na nirivśataḥ** \| ataḥ paraṁ tvat-sevāyām
eva karau nirviśataḥ, na gṛhya-kṛtya ity arthaḥ \| tena tatra gatvaiva
kiṁ prayojanam ?

nanu, tathāpi mad-ajñāto yāta, varaṁ gṛha-kṛtyaṁ mā kārṣam ity
āśaṅkyāhuḥ---**pādāv** iti \| **tava pāda-mūlāt** caraṇa-samīpāt
**padam** api **pādau na calataḥ** \| tayoḥ stambho jātaḥ \| kathaṁ yāma
ity āhuḥ---**yāmaḥ katham** ? iti \| na gatvā kiṁ kariṣyathety
āhuḥ---**karavāma kiṁ vā** ? tad eva na vidmahe, kiṁ vā kariṣyāmaḥ ?

athavā, **yac cittaṁ gṛheṣu nirviśati**, tad **bhavatāpahṛtam** \|
saṁsāra-tāpa-taptam asmākaṁ tu cittaṁ bhavatāpahṛtam \| ato **gṛheṣu
sukhe** sukha-nimittaṁ **na nirviśati** \| sarvam anyat samam \|\|34\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu
mad-ājñollaṅghanenehāvasthāne mahad aniṣṭaṁ syāt \| tato yad vahninā
bhava \[?\] darśanārtham āgatānāṁ bhavatīnāṁ gṛha-gamanam evocitam iti
cet, tatrāhuḥ aśakyatvāt tvad-adhīnam iti **cittam** iti \|
bhavad-darśanāt prāk **cittaṁ gṛheṣu** **gṛha-kṛtyeṣu niviṣṭam āsīt** \|
tac cittaṁ **sukhena** svarūpeṇa **bhavatāpahṛtam** \| yad vā,
**sukhena** gṛha-sukhena saha **apahṛtaṁ** sukham apahṛtam eva \| ato
duḥkhātmakatvād gṛhās tyaktāḥ \|

kiṁ ca, bhavantyaḥ vana-darśanārtham āgatāḥ, tad api ca jātaṁ,
darśana-vyāpārasya cittādhīnatvāt \| etāvat-paryantam \[**karau**\]
evāpi **gṛha-kṛtye niviṣṭau**, astāṁ, tayor api
karma-karaṇa-sāmarthyasya tvayaivāpahṛtatvād idānīṁ **gṛha-kṛtye na
niviśataḥ** \| etāvat-paryantaṁ **pādāv** api itas tato gamane niviṣṭau,
āstāṁ, tāv api gamane \[na?\] niviśataḥ, tayor api gates tvayaivāpahṛtam
\| **pādau padaṁ** svakīyaṁ sthānaṁ prati **na calataḥ** \| tava
**pāda-mūlād vrajaṁ kathaṁ yāmaḥ** ? atha yena kenāpy amānena (?) gatvā
kiṁ karavāmaḥ ? karayoḥ pādayoś ca śūnyatvāt \|

yad vā, tad yāta mā ciraṁ goṣṭhaṁ śuśrūṣadhvaṁ patīn satīḥ \[bhā.pu.
10.29.22\] iti tadedam apy aśakyam ity āhuḥ---**tac cittaṁ
bhavad-apahārāt** prāk **sukhena** yatnena **gṛhe** tat-tad-vyāpāreṣu
niviṣṭam āsīt, **tac** cetanāpahāriṇā **bhavatāpahṛtam**, idānīṁ **na
nirviśati** \| syāma sundara te dāsyaḥ karavāma tavoditam \[bhā.pu.
10.22.12\] iti pratiśrutaṁ dāsyaḥ satyo **vo**\'smābhiḥ kriye, tad api
cittam apahṛtaṁ na bhavet, śūnya-cittāsu tava yogasya akiñcitkaratvāt,
kiñcit paty-ādi-śuśrūṣā karādhīnā tayor api kriyā-śaktes
tvayaivāpahṛtatvāt, kriyā-śaktim antareṇa paty-ādi-sevanasyāśakyatvāt na
tu na kiñcin niyujyate \|

ito vrajaṁ yāta iti tatrāhuḥ---**pādau** itaḥ **te** ca
**pāda-mūla**-sthānāt ekam api **padaṁ na calataḥ**, gamanam apy
aśakyaṁ, na dūrataḥ karma karaṇam ity arthaḥ \| gatim antareṇa pādayor
vidyamānatvena yadi gamanaṁ sambhāvyate, tadā pādapānām api gamanaṁ
sambhavet, teṣām api padānāṁ vidyamānatvāt \|

ayaṁ bhāvaḥ---iyaṁ līlā nirodhātmikā \| vraja-devīnāṁ cittaṁ svayam
ākṛṣya sva-citte niveśitaṁ kṣīra-nīravad āśliṣṭam \| tato niṣkāśayitum
aśakyam \| **cittam** iti sarvendriyopalakṣaṇam \| ataḥ sarvasvam
apahṛtya prasthānaṁ narmaṇaiveti \|

nanu veṇu-nādātmakena mahā-mohana-mantreṇāsmān vane āhūya kim iti
viḍambayasi ? iti manasi nidhāyāhuḥ---**cittaṁ sukhena** ramaṇa-sukhena
nimittena **bhavatāpahṛtam** \| ata eva tava **gṛheṣu**
kuñjādi-mandireṣu yasmāt **niviśati** rantuṁ praviśati, **karāv** **api
gṛhya-kṛtyeṣu** puṣpa-śayyādi-racanāsu nirviśataḥ, paty-ādi-śuśrūṣaṇasya
tyaktatvāt \| **pādau tava pāda-mūlād** anya-**padaṁ** sthānaṁ prati
**na calataḥ,** ihaivāvasthānādhyavasāyasya kṛtatvāt \| tava caraṇena
saha nṛtyaṁ kariṣyataḥ \| tasmāt **vrajaṁ kathaṁ yāmaḥ** ? kim-arthaṁ
yāmaḥ ? na kiñcid api, vrajasya tyaktatvāt \| anyathā vāntāśinyo bhavema
\| atho\'smākam adhyavasāyaṁ jñātvā vilāsopayoginī-kṛtye niyuṅkṣveti \|
kiṁ ca, abhīṣṭaṁ **karavāma** iti dāsībhavitum āgatā viddhi \|

yad vā, cittādy apahṛtya vraja-prasthāpane kṛte sati tava kim abhīṣṭaṁ
bhaviṣyati ? asmad-avasthā-darśanena paty-ādibhiḥ pṛṣṭāḥ kiṁ vadiṣyāmaḥ
? ataḥ kiṁ dāsyaṁ karavāma ? iti svīkṛte\'smān niyuṅkṣveti bhāvaḥ \|

yad vā, tad yāta iti yadi sarvātma-bhāvena vraja-gamanaṁ praty anujñā
dīyate, tarhi asmākaṁ yac cittādy apahṛtaṁ, tat punaḥ pratyarpayeti \|
tac ca tavāśakyaṁ, yathā nīra-kṣīraṁ tad eva pṛthak kartuṁ na śakyam,
tathāsmac-cittādy apahṛtya sva-cittādiṣv ekīkṛtaṁ, punaḥ pṛthakkṛtya
tasya pratyarpaṇaṁ tavāśakyam iti \| tathā vraja-gamanam asmākam apīti
\|\|34\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyās tu svīya-premāṇaṁ
sarasaṁ dyotayantyo bhoś caura-cakravartin ! na vayam anyārtham āgatāḥ,
kintu tvayā coritaṁ pratisvaṁ dhanam eva jighṛkṣava ity āhuḥ, **cittaṁ
bhavatā apahṛtam** \| na ca tatrānya-corasyeva tava ko'py adhikaḥ
prayatno'bhūd ity āhuḥ---**sukhena** iti \| veṇu-randhreṣu
phutkāra-mātreṇaivety arthaḥ \|

na ca tac citta-dhanam asmākam alpataram ity āhuḥ---**yac** cittaṁ
**gṛheṣu** sarveṣv eva **niḥ**śeṣeṇa **viśati**, atas tad-apahāreṇa
tvayāsmākaṁ cittābhāvāt tāni jvalantu samṛddhyantu vā, kim asmākaṁ taiḥ
? ity anudhvanitam \| atiśayoktyā **gṛheṣu** śrotrādīndriyeṣu
tat-tat-sāphalyārthaṁ yat **nirviśati**, yad vinā sarvendriyāṇy api
viphalībhavantīti bhāvaḥ \| ataś cittāpahārād eva sarvendriyāṇy api
tvayā apahṛtānīty āhuḥ \| **karāv api** yau **gṛha-kṛtyeṣu nirviśataḥ**
\| te tu netre śrotre api etāni sarvāṇy apy apahṛtānīty arthaḥ \|

nanu, bho adya tāvad gacchata śvaḥ para-śvo vā vivicya vaś cittaṁ
dāsyāmīti tatrāhuḥ---**pādāv** asmākaṁ **padam** ekam api **na calataḥ**
yad vinety arthaḥ \| ataś cittaṁ dehi, tata eva yāma iti bhāvaḥ
\|\|34\|\|

**\...**

\|\| 10.29.35 \|\|

siñcāṅga nas tvad-adharāmṛta-pūrakeṇa

hāsāvaloka-kala-gītaja-hṛc-chayāgnim \|

no ced vayaṁ virahajāgny-upayukta-dehā

dhyānena yāma padayoḥ padavīṁ sakhe te \|\|

**śrīdhara-svāmī (bhāvārtha-dīpikā) :** ataḥ **aṅga** ! he kṛṣṇa !
**no**'smākaṁ **tavādharāmṛta-pūrakeṇa** tavaiva **hāsa**-sahitena
**avalokena kala-gītena** ca **jāto** yo **hṛc-chayāgniḥ** kāmāgniḥ, taṁ
**siñca** \| **no ced** ayaṁ tāvad eko'gniḥ, tathā **virahāt** janiṣyate
yo'**gniḥ**, tena ca **upayukta-dehā** dagdha-śarīrā yogina iva te
**padavīm** antikaṁ **dhyānena yāma** prāpnuyāmaḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svābhīṣṭaṁ nivedayantya
āhuḥ---**siñca** iti \| yatas tvayā vayaṁ
sarva-vyavahāra-sādhanāpahāreṇāsamarthāḥ kṛtāḥ \| atas tvam eva **naḥ**
kāmāgniṁ nirvāpayety āhuḥ \| **kala-gīta-**padaṁ pūrvaṁ vyākhyātam \|
yad vā, **kala-gītena** madhura-gānena hṛc-chaya eva
santāpa-janakatva-sāmyād agnir **hṛc-chayāgniḥ**, tam \|
**adhara**-**niṣṭhāmṛta**-pravāheṇa **siñca** nirvāpaya \| **no ced**
anyathā \| *tāvad* adhunā \| *tena* dvitīyena ca \| **padavīṁ**
sāmīpyam, padavī nikaṭe mārge viṣṇau ca pāda-rakṣake iti śāśvataḥ \|
\"ante yā matiḥ sā gatiḥ\" iti nyāyena vayaṁ tu tvāṁ prāpsyāma eva\|
hastāv eva mardayatas tava śāṭhya-mātraṁ strī-vadha-mātraṁ
cāvaśekṣyatīti bhāvaḥ \| dṛṣṭānto\'tra dīkṣita-patnī \|\|35\|\|

---------------------------------------------------------------------------------------------------------------------

**kaivalya-dīpikā :** tasmād ayam asmat praṇayo mānya ity
āhuḥ---**siñcāṅga** iti \| **aṅga** aho ! **amṛtaṁ** sudhā **pūrakaḥ**
pravāho **hṛcchayāgniṁ** kāmāgnim \| **hāsādibhir** indhanair uddīpitam
\| **kalaṁ** madhuram \| adhara-sudhāṁ pāyayasvety arthaḥ \| **no cen**
na siñcasi cet, tatrāhuḥ---**upayuktaṁ** dagdhaṁ śābdya-mātraṁ
tavāvaśekṣyati \| vayaṁ tu tat-pāda-sannikṛṣṭā bhaviṣyāma evety arthaḥ
\|\|35\|\| \[mu.pha. 11.29\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** maraṇam eva śaraṇam
iti niścitya madhyā āhuḥ---siñcāṅga na ity-ādi \| he **hāsāvaloka** !
hāsena sahito\'valoko yasya, he tathābhūta ! **kala-gītena** janito yo
**hṛc-chayāgnis** taṁ **siñca** nirvāpaya \| hṛdi śete iti hṛc-chayo
manorathaḥ \| sa evādhunāgnir abhūt, dāhakatvāt \| kena sekaḥ ?
tatrāha---**tvad-adharāmṛta-pūrakeṇa** \|

nanu tena seke sa tu vardhiṣyate ? vaidyutasyāgner varṣā-jalena seko hi
vardhāpaka eva, na tu tac-chāmana iti prasiddhir iti ced vardhatāṁ nāma
\| tvad-adharāmṛta-sikta-hṛc-chayāgninā vayaṁ na dahyāmahe, virahāninā
dahyāmaha ity āhuḥ---no ced ity-ādi \| **no ced** yadi na sicyate, tadā
**virahajāgny-upayukta-dehāḥ** satyas tava **dhyānena tava pādayoḥ
padavīm** antikaṁ **yāma** gacchema ity ākṣepayety arthaḥ \| dhyānenety
asyāyam arthaḥ---maraṇe yā matiḥ, sā gatir iti \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : siñca** nirvāpayety arthaḥ
\| jala-pravāheṇa agnim iveti rūpakato jñeyam \| ādau kriyā-nirdeśaḥ
paramārti-vaiyāgryeṇa \| **na** ity asya **hṛcchayāgninā** samāsāntaḥ
praviṣṭenāpi sambandhaḥ \| **tvac**-chabdas tvayā janitāgnes tvayaiva
nirvāpaṇaṁ sambhaved iti vivakṣayā **pūra**-śabdena agner mahattāpi
dhvanitā \| anyathā alpenaiva jalena nirvāpaṇa-siddhyā **pūrakeṇa** ity
anupayogaḥ \| svārthe kaḥ \|

**hāsādīnāṁ** krameṇa dhṛtendhana-vātatvaṁ dhvanitam\| hṛdi śete
vasatīti **hṛc-chayaḥ** kāmaḥ \| atas tan-nivartakauṣadhasyāpy
antaḥ-praveśanāpekṣayā **adharāmṛta-pūrasya** pānaṁ,
tathānanya-pratikāryatvaṁ ca sūcitam \|

yadyapi nāyikānāṁ nāyake sambhoga-prārthanaṁ vyaṅgyatayaivopayujyate, na
tu sākṣād vyaktatayā, tathāpi lokottara-prauḍhānurāgāṇāṁ tāsāṁ
paramārti-bhareṇa vicārāpagamāt tan nātra virudhyate \|

yad vā, **tvad-adharāmṛta-pūrakeṇa** tvad-adharāmṛtena varṇamayatām iva
gatena śrotṛ-janān pūrayati āpyāyatīti tvad-adharāmṛta-pūrakaṁ vacanaṁ,
tena **hṛc-chayāgniṁ** hṛdaya-varti santāpaṁ **siñca** nāśayeti
vacanāmṛtenāsmākaṁ tāpaṁ nāśayety arthaḥ \| **no cet,** yadi na siñcasi,
**dhyānena** iti \"maraṇe yā matiḥ sā gatiḥ\" ity-ādi nyāyena
nijeṣṭa-siddhau paramotkaṇṭhayā sādhana-viśeṣa uktaḥ \| **yāma** iti
sambhāvanāyām, prāpsyāma vety arthaḥ \| tatra cāsambhāvanā
tvat-sakhya-prabhāvena nāstīty āśayena sambodhayanti---**sakha** iti \|
anyat tair vyañjitam \|

yad vā, tvat-**pādayor** eva **dhyānena** cintayā yo **virahāgniḥ**,
tena **upayukta-dehāḥ** \| tatra **dhyānena** iti virahāgner
adhikoddīpane sādhanam \| yad vā, **virahajāgny-upayukta-dehānāṁ**
gopīnām eva **dhyānena padayoḥ padavīm** antikaṁ nityātyanta-saṁyogam
ity arthaḥ \| **yāma** yāsyāma eva \| ataḥ śāṭhya-mātraṁ ca
strī-vadha-mātraṁ ca tavāvaśekṣyati \| **vayaṁ** tu tvat-saṁyogam
avaśyaṁ prāpsyāma eveti \|

yad vā, **virahajāgny-upayukta-dehā** api **padayoḥ padavīṁ** mokṣa ity
arthaḥ \| **yāma** iti prārthanā \| nanu, kathaṁ mad-bhaktānāṁ mokṣaḥ
syāt ? tatrāhuḥ---**dhyānena** mokṣasyaiva cintayā vāñchayety arthaḥ \|
nanu, tathāpi nāsau vo ghaṭeta, tatrāhuḥ---**sakhe** iti \| sakhyenedam
eva hitaṁ naḥ kriyatām ity arthaḥ \| iti mahārtyātyantābhāva-prārthanam,
mokṣasyātyantābhāvatāśrī-bhāgavatāmṛtottara-khaṇḍe vivṛtaiva \|

yad vā, **dhyānena padavīṁ** vaikuṇṭhākhya-padaṁ tāṁ **yāma** iti
kadācid bhaktādīnāṁ kenacid duḥkhena mokṣādi-prārthanam iva
vṛndāvana-vihāraika-priyāṇāṁ tāsāṁ śrī-vaikuṇṭha-loka-prārthanam api
dukha-bharād eva \|

yad vā, **dhyāna**-viṣayaṁ yā **virahajāgny-upayukta-dehā** gopyaḥ, tā
api bhavat-padābjāntikaṁ **nayāmaḥ**, prāpayiṣyāmaḥ, kim utātmanaḥ ? ity
arthaḥ \| iyaṁ prema-madoktiḥ \| kiṁ vā, **nayāma** iti sakhyena
prārthanam eva \|

yad vā, **tava padayor dhyānena virahajāgny-upayukta-dehā** yā gopyaḥ,
tāsāṁ **padavīṁ yāma** mariṣyāma ity arthaḥ \| tatas tvam apy
anutapsyasa ity abhipretyāhuḥ---**sakha** iti \| tāsāṁ tenaiva dehena
rāsa-krīḍā-prāpti-pakṣe ca paty-ādibhir baddhatvāt
tan-mocanārtha-dhyānāc ca, kṣaṇaṁ tāsām anāgamanenāntya-daśā-mananād iti
dik \|

yad vā, **dhyānenāpi tava pādayor** antikaṁ **yāsyāmaḥ** kiṁ ? kākvā \|
api tu tvayā paścāt prārthitā api na yāsyāma eveti \| kiṁ vā,
sarva-sāmagrī-yukte\'smin janmani tad-asiddhyā parasmin
tasyāsambhāvyatvād iti bhāvaḥ \|

yad vā, janmāntare **dhyānenāpi te padayor** antikaṁ mārgam api na
**yāma** iti premārti-bhareṇa prārthanam \| tatra ca sakhītvenaiva ity
āśayena sambodhayanti---**sakhe** iti \| alam ativistareṇa, anena tad
yāta ity asyottaram \| **hṛc-chayāgni**-nirvāṇe sati yatnād yātum api
śaknumaḥ \| anyathā ca mariṣyāma eveti \| kiṁ tatra yānādinā ? iti \|

śleṣārthaḥ---**aṅga** ! he mahā-lampaṭa ! **naḥ** asmākaṁ
**hāsāvaloka-kala-gītena** sahajena **jāto** yas tava **hṛc-chayāgniḥ,**
taṁ **tvad-adharāmṛta-pūrakeṇa** eva **siñca** \| asmākaṁ madhye sā
kācin nāsty eva, yasyā adharāmṛtena sva-kāmāgniṁ sekṣyatīty arthaḥ \|
iti sva-vargyāṇāṁ sarvathā nairapekṣyaṁ sūcitam \|

atha ca svābhīṣṭa-parama-madhura-vastuni durlabhe sati lubdhaiḥ
svasyaivādhara-puṭī lihyate iti parihāsa-bhaṅgī vyaṅgyā---**no cet**
yady evam aśrutvā durāgrahān na virato\'si, tadā **vayaṁ**
sva-pati-**virahajāgny-upayukta-dehā** vayaṁ **bhavema**, varaṁ
mriyemahīty arthaḥ \| tathāpi **sakhe** sendriye **dhyāne** cintane\'pi
**tava padayoḥ padavīm** api **na yāma** na yāsyāma ity
arthaḥ\|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ dvitīya-dik-sthitā
api punar āśām evotkaṇṭhā sphuṭam eva vadantyas tat-pūrter apy
avaśyam-bhāvitāṁ prauḍhyā nirdiśantyas tad-āpāta-pratyākhyānena tvayi
doṣa-mātraṁ paryavasyatīti rītyā vivakṣitam upasaṁharanti---**siñca**
iti nirvāpayety arthaḥ \| ādau kriyā-nirdeśaḥ paramārti-vaiyāgryeṇa
**naḥ** ity asya hṛc-chayāgninaiva sambandhaḥ \|
tat-puruṣasyottara-pada-pradhānatvāt hāsasya sambandhi-padaṁ tavety eva
labhyate prakaraṇa-balāt, vināpi **tvac-**chabdam artha-bodhe sati
tan-nirdeśas tvayā janitāgnes tvayaiva nirvāpaṇaṁ yuktam iti vivakṣayā
**pūra**-śabdenāgner mahattvam api dhvanitaṁ, svārthe kaḥ \|

**hāsāvaloka-kala-gītayoḥ** krameṇa dhṛta-vātatvaṁ dhvanitam \| hṛdi
śete vasatīti **hṛc-chayaḥ** kāmaḥ, atas tan-nivartanauṣadhasyāpy
antaḥ-praveśanāpekṣayā **adharāmṛta-pūrasya** pānaṁ,
tathānanya-pratikāryatvaṁ ca sūcitam \|

idaṁ ca sambhogasya sākṣāt prārthanaṁ
tadīya-veṇu-tanu-mādhurya-madhu-matta-cittānāṁ
lokottara-prauḍhānurāgārti-nartita-mahotkaṇṭhāvaguṇṭhitānāṁ rasenāpi na
viruddhyate, niṣedhārthāc channatayaivoktatvāt tu nitarām iti \|
vyatirekeṇa tad eva dṛḍhayanti---**no ced** iti \| yadi na siñcasi,
tadāpi **dhyānena** iti \"maraṇe yā matiḥ sā gatiḥ\" ity-ādi-nyāyena
**yāma** sampraty eva prāpsyāma ity arthaḥ \| prāpta-kāle loṭ \| tatra
ca, **sakhe** ! iti sambodhya sveṣu sneham udbodhayanti \|
atrānvaya-krameṇābhiprāyāś caite \|

nanu, hāsādija-hṛc-chayāgni-sekaṁ sādhanaṁ mama jala-bhājanam atra kim
iva dṛśyate ? iti parihāsam āśaṅkyāhuḥ---**amṛta-** iti \| amṛtenaiva
tat siktaṁ syāt, na tu jalādinā \| tatrāpi tasya **pūreṇa**, na tu
yat-kiñcin-mātreṇa \| svārthe kan \| tenaivety arthaḥ \|

nanu, tad api durlabhaṁ, kutra lapsye ? tatrāpi tasya pūrasya
atyantāsambhava ity āśaṅkya katham idaṁ gopayasīty
āhuḥ---**tvad-adhara-** iti \| aho nānyena amṛtena tac-chāntiḥ syāt,
kintu **tvad-adhara**-sambandhinaiva \| tatrāpi tasyāgner
atyanta-vṛddher yuvatī-koṭibhir apy aparisamāpyena tat-pūreṇaiveti
mahā-tṛṣṇā sūcitā \| evam agre vakṣyamāṇasyāmṛtasya ca
parama-vailakṣaṇyam \|

nanu, **dhyānena yāma** iti jhaṭiti deha-tyāgaṁ sūcayantīnāṁ bhavatīnāṁ
tat-sādhanaṁ ca dṛśyate\| tatrāhuḥ---**viraha-** iti \| \"aye ! anyā
iva kiṁ vayam anurāga-hīnāḥ, yena bāhyam agny-ādikaṁ tat-sādhanaṁ
mṛgayāmaḥ ? kintv antar eva svata eva tad udeṣyati\" iti bhāvaḥ \| anyat
taiḥ\|

yad vā, evaṁ vivakṣitam upasaṁharantyaḥ, nanu durghaṭe\'sminn arthe
katham atitvarayatha? ity āśaṅkyātiduḥkhāt durghaṭatvam eva satyam ity
āhuḥ---**no ced** iti \| **dhyāne\'**pi **na** eva **yāma**, yataḥ
**virahajāgner** eva **upayuktā** ucitā **dehāḥ**, na tu
saṁyogāmṛta-yogyā yāsāṁ tāḥ \| adhunātra tad-asiddhyā kālāntare\'pi
janmāntare\'pi virahasyaiva niścitatvād iti bhāvaḥ \| **sakhe** iti
tasyāpi tatra bhāvi-duḥkhaṁ darśayanti \|

yad vā, jhaṭiti tat-prāpty-abhāvena deha-tyāgaṁ sūcayantya
āhuḥ---janmāntare\'pi **dhyānena** api **te padayor** antikaṁ mārgam api
vā **yāma** iti prārthanam \| tatra ca sakhītvenaivety āśayena
sambodhayanti---**sakhe** iti \| anena sumadhyamā \[19\] ity asyottaraṁ
bhavad-āśayedṛśa-sad-guṇa-deho\'pi tyājyaḥ, tyakte\'pi tasmin bhavān na
tyājya iti śloka-dvayam idam aiśvaryamayārthe\'pi prāyaḥ samānam \|

niṣedhārthaś cāyaṁ---tasmād **aṅga** ! he mahā-lampaṭa ! **naḥ** asmākaṁ
**hāsāvaloka-kala-gītena** sahajena jāto yas tava **hṛc-chayāgniḥ,** taṁ
**tvad-adharāmṛta-pūrakeṇa** eva **siñca** \| asmākaṁ madhye sā kācin
nāsty eva, yasyā adharāmṛtena sva-kāmāgniṁ sekṣyatīty arthaḥ \| iti
sva-vargyāṇāṁ sarvathā nairapekṣyaṁ sūcitam \|

atha ca svābhīṣṭa-parama-madhura-vastuni durlabhe sati lubdhaiḥ
svasyaivādhara-puṭī lihyate iti narma-bhaṅgī vyaṅgyā **no cet** yady
evam aśrutvā panthānam asmākaṁ nirundhan durāgrahān na viramasi, tadā
**vayaṁ** sva-pati-**virahajāgny-upayukta-dehā** bhavema, vayaṁ
mriyemahīty arthaḥ \| tathāpi **dhyāne** cintane\'pi **tava pādayoḥ
padavīm** api **na yāma**, na yāsyāma \| **sakhe** iti bāla-krīḍāyāṁ
prāpta-sakhyatvenāsmad-dharma-niṣṭhāṁ jānāsy apīti bhāvaḥ \|

yad vā, **ced** iti niścaye \| dhatte padaṁ tvam avitā yadi
vighna-mūrdhni \[bhā.pu. 11.4.10\] itivat\| tataś ca naiva
**virahajāgny-upayukta-dehā vayaṁ** tato **dhyāne**\'pi naiva **yāma**
iti \|\|35\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** agṛhān pratiyāta \[27\] iti
sa-tṛṣṇaṁ yad uktaṁ, tatrāhuḥ---**siñca** iti \| **aṅga**, he kāmuka,
**no**'smākaṁ svābhāvikāt **hāsāvaloka**-sahitāt **kala-gītāj jāto** yas
tava **hṛc-chayāgniḥ,** taṁ **tvad-adharāmṛta-pūrakeṇa** eva **siñca**
\| asmadīyasya tasya kathañcid aprāpyatvād iti \| anyo'pi rasa-lubdho
lobhya-vastuno'prāptau nijauṣṭham eva leḍhīti narma ca vyañjitam \|

tatra hetum āha---**naḥ** iti \| dhatte padaṁ tvam avitā yadi
vighna-mūrdhni \[bhā.pu. 10.4.10\] ity-ādivat atra **cec**-chabdo'pi
niścaye \| tataś ca yasmāt niścitam eva **vayaṁ te** tava
**virahajāgny-upayukta-dehā** no bhavāmaḥ \| tato **dhyāne** viṣaye'pi
**tava padayoḥ padavīm** api **na yāmaḥ** na spṛśāmaḥ \| **sakhe** iti
sambodhya prācīna-mitho-bālya-krīḍā-gata-sauhṛdya-prakaṭanena
nija-vacasa ārjavaṁ prakaṭitavatyaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he vibho ! karaṇīyaṁ
vartate, kariṣyāmaś ca \| tad eva tvaṁ yady evaṁ karoṣi, tadā tat
kariṣyāma eva \| kiṁ mayā kartavyam ? iti cet, śrūyatām iti punar
madhyā-dhīrā evāhuḥ---**siñcāṅga na** ity-ādi \| he **aṅga** ! **no
gītajaṁ** kathanajaṁ **hṛc-chayāgniṁ siñca** \| hṛdi śete hṛc-chayo
yo'gnir bhavad-upekṣā-pratipādaka-vacana-rūpaḥ **agniḥ**, taṁ nirvāpaya
\| kena ? **tvad-adharāmṛta-pūrakeṇa**, praśaṁsāyāṁ kaḥ \| he
**hāsāvaloka** ! kala-hāsa-sahitā **avaloka-kalā** nirīkṣaṇa-sauṣṭhavaṁ
yasya \| **no ced** yady evaṁ na karoṣi, tadā
**virahajāgny-upayukta-dehā dhyānena te** tava **padayoḥ padavīṁ yāma**,
na tu yāsyāmaḥ \| eko'gnir yo'yaṁ vartate, sa tu dāhaka eva, na mārakaḥ
\| mārakas tu **virahaja** eva \| ayaṁ tu gītajatvād vāgja eva \|
tenānena śuṣkās tena tat-kṣaṇam eva bhasmībhaviṣyāma iti vākyārthaḥ
\|\|35\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ dainya-nivedanena
śrī-kṛṣṇasya citta-mārdavām alakṣayantyo virahāgninā dahyamānāśayās taṁ
soḍhum apārayantyaḥ prārthayante---**siñca** iti \| **aṅga** ! bho kṛṣṇa
! **no**\'smākaṁ **siñca** tarpaya \| kim iti prekṣāyāṁ prastutaṁ
nivedayanti---taveti prakaraṇa-vaśāt jñātavyam \| tavaiva
**hāsa**-sahito\'**valokaḥ kala-gītaṁ** ca, tābhyāṁ **jāto** yo
**hṛc-chayaḥ** kāmaḥ, sa eva **agniḥ** dāhakam iti \|

kena sādhanena nirvāpanīyaḥ ? ity apekṣāyām āhuḥ---**tavaivādharāmṛtasya
pūraḥ** pravāhaḥ, tad eva kaṁ jalaṁ, tenety arthaḥ \|

kiṁ ca, kāma-rūpasya hṛd-rogasya nidānaṁ jānīmaḥ, tan-nivartakam
auṣadham api jānīmaḥ \| parantu nidānam api tvad-adhīnam auṣadham api
tvad-adhīnam iti \| ato\'yam adhunaivotthitaḥ **agniḥ** asmākaṁ dagdhum
upakrānto\'sti \| yāvan niḥśeṣaṁ na dahati, tāvat pratīkāraṁ kriyatām \|
yathā kāliya-damane dāvāgni-pānena sarveṣāṁ vrajaukasāṁ rakṣā kṛtā,
tathā asmād api vahner asmān rakṣa \|

kiṁ tv ayam agniḥ pātuṁ na śakyo, yato\'ntar eva dāhako, na bahiḥ \|
atas tvayā pāte sati asmākam iva tavāpy etad dāho bhaviṣyatīti pāne
bhavān na yujyate \| kiṁ cāntara-dāhakatvam asmābhir evānubhūtam \| sa
tu dāvāgniḥ kenāpy asureṇotpāditaḥ \| ayam agnis tavaiva
**hāsāvaloka-kala-gītābhyāṁ janitaḥ,** atas
**tavaivādharāmṛta-pūrakeṇa** śaitya-hetunā dāvāgner api etasyāgner
mahattvam ālokya nirvāpayeti \| dāvāgneḥ sarvākṣi-gocaratvaṁ dṛṣṭam,
etasyāgneḥ kasyāpy akṣi-gocaratvaṁ na \|
**adharāmṛta**-pānenāntas-tāpa-nivṛttau satyāṁ svayam evāgniḥ nirvāṇaṁ
gamiṣyatīti bhāvaḥ \|

idam atra tattvam \| nidāne nivṛtte rogo\'pi nivartata iti prasiddheḥ \|
rahasy asmābhiḥ kriyamāṇena adharāmṛta-pānena sukhotpattau jātāyāṁ
tavākṣi-nimīlane jāte sati hāsāvaloka-kala-gītayor api kṣaṇa-mātroparamo
bhaviṣyati \| ata eva nidānoparatau kenāpy alakṣito hṛc-chayāgner apy
uparamo bhaviṣyatīti bhāvaḥ \| yadyapi nāyikānāṁ svayam
evādharāmṛta-prārthanaṁ kāma-śāstra-viruddhaṁ rasa-janakaṁ na, tathāpi
mohitānāṁ parama-premavatīnāṁ yuktāyukta-kathana-viveka-rahitānām āsāṁ
hṛc-chayāgni-jvālāvalīḍhatvād evam uktam \|

vyatireke tava mahatīyaṁ kīrtir asmākaṁ ca mahatī sat-kīrtir
bhaviṣyatīty āhuḥ---**no cet** \| yadi hṛc-chayāgniṁ na nirvāpayasi,
tadā **vayaṁ** tava **pādayoḥ dhyānena padavīm** antikaṁ **yāma**
yāsyāmety arthaḥ \| yad vāto dhyānena padayoḥ padavīṁ mārgayāmaḥ, idānīm
eva prāpnuyāmaḥ, na tu kālāntare \|

tatra maraṇe vyavasāyātmakānāṁ bhagavad-vimukhānāṁ paty-ādīnāṁ
saṅga-janita-doṣasya prāyaścittāntareṇānivartyatvam āśaṅkya,
agni-praveśa-janita-śuddhyā śrī-kṛṣṇa-prāpti-yogyatāṁ
sambhāvyāhuḥ---**virahaja**- iti \| **viraha-jāgny-upayukta-dehā** iti
**hṛc-chayāgnir** antara-dāhakaḥ mano dagdhvā bhasmani jāte tasmād
avaśiṣṭena kenacid visphuliṅgena hetunā, atas tathā śuṣke śarīre
kāṣṭha-prāye jāte, tasmin patite nānya evāgnir utpadyate, tam
evāhuḥ---adharāmṛtāprāptā virahā janiṣyate \| ato\'gninā **upayuktā**
dagdhā **dehā** yaṣāṁ tāḥ, vayam \|

yad vā, **virahajāgner** eva **upayuktā** anucitā, na tu ramaṇa-yogyā
**dehā** yāsāṁ, tāḥ, bhagavad-vimukhānāṁ saṁsargeṇa malinatvāt \| ata
eva malinasya ramaṇāyogyatvam ālakṣya, bhavatā pratyākhyātāḥ, tad yāta
\[19\] iti \| idānīm ayogyaṁ dehaṁ dagdhvā te **padayoḥ dhyānena**
hetunā **padavīṁ** sāma-yogyaṁ sthānaṁ ramaṇa-yogena śuddha-dehena
yāsyāmaḥ \| he **sakhe** ! iti sambodhanenaitat jñāyate \| yas tu sakhā,
sa tu sakhīnāṁ vañcako na bhavati \|

nanu, mayā kiṁ vañcanaṁ kṛtam ? iti cet,
tatrāhuḥ---**hṛc-chayāgni**-nirvāpake auṣadhe vidyamāne\'pi na dadāsīdam
eva \| yad vā, yogina iva **dhyānena** idānīṁ **te padayoḥ padavīṁ**
sānnidhyaṁ **yāmaḥ**, prāpnumaḥ \| kṣaṇāntare
**virahāgni-**dagdha-**dehās te padayoḥ padavīṁ** śuddha-caitanyena
avyavahitaṁ sāṁnidhyaṁ prāśyāmaḥ \| asmin dehe dagdhe sati, tvayi
nirghṛṇatvaṁ duḥkīrtimattvaṁ paryavasyati \|

ayam abhiprāyaḥ---**hāsāvalokaḥ** sandhukṣaṇaṁ, **kala-gītaṁ** ca vāyuḥ
\| ata ubhābyāṁ **janito hṛc-chayāgniḥ** sa cālaukikaḥ
**tavādharāmṛta-pūrakena** upaśāmyati, adharāmṛtasyāpy alaukikatvam \|
ata evālaukikenāmṛtenālaukikāgni-praśamaṁ, na tu
deva-bhogyāmṛtenopaśamaḥ, tasya saṁsāra-tāpa-hetutvāt \| yataḥ sa eva
hṛc-chayāgnir adharāmṛta-pānābhāve virahāgnim utpādya dehaṁ bhasmīkaroti
\| ato hṛc-chayāgni-yuktā eva tvāṁ prāpsyāmaḥ \| tadā sa tāpas tvayy api
sañcariṣyatīti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho
samprayoga-samayānya-samayo\'pi sundarīṇāṁ nirvastrāḥ kāyā didṛkṣitā ye
āsan, te cīra-haraṇa-dine dṛṣṭāḥ, tathaiva madhu-pānānya-samaye\'pi
bhāvavatīnām āsāṁ nirlajjaṁ vacanaṁ śuśrūṣitam āste \| tad adhunāpi na
śrūyate \| hanta hanta veṇu-nādena kāma-mayena nonmāditāḥ \| punaś ca
vācaḥ peśair vihvalīkṛtāḥ \| yac cālambya
lajjā-viveka-dharma-dhairyādīni tiṣṭhanti, tac cittam apy apahṛtaḥ \|
tad apy etāḥ prāyaḥ salajjam eva bhāṣante, na tv ābhyantara-bhāvam
adhunāpi vācā samyag udghāṭayantīti manasi parāmṛśati sati śrī-kṛṣṇe
kāścin mukhyatamā unmāda-sañcāri-prābalyena viparyastīkṛta-prakṛtaya
āhuḥ---**siñca** iti \|

atra **hāsa**- ity asya sambandhi-padam arthāt tavety eva labhyate \|
tataś ca **aṅga** ! he kṛṣṇa ! tava **hāsa**-sahitena **avalokena
kala-gītena** ca **jātaḥ** prodbuddhaḥ proddīpto yo **hṛc-chayaḥ** kāma
eva **agniḥ**, taṁ tavaiva **adharāmṛta-pūreṇa siñca** nirvāpaya,
svārthe kaḥ \| yenaivāgniḥ proddīpyate, tenaiva prāpta-vivekena yadi
nirvāpyate, tadaiva tad-aparādhopaśamaḥ \| anyathā agni-dātā
gṛhādi-dāhotthaṁ pāpaṁ prāpnoty eveti bhāvaḥ \|

atra kāmam ity aprayujya hṛc-chaya-pada-prayogenaivaṁ
dhvanyate---asmākaṁ kāmo hi hṛdi śete eva, taṁ ca tvayā vinā ko\'pi
prabodhayituṁ na śaknoti \| tvaṁ ca vaṁśī-nādena
sahāsmat-karṇa-randhra-dvārā hṛdayaṁ praviśya tatra śayānaṁ kāmāgniṁ
prabodhya hāsāvaloka-ghṛta-madhubhyāṁ kala-gīti-vātena ca proddīpya
tatratyān aramat prāṇān dagdhum upakramase \| atas tad-dāha-pāpād
bibheṣi cet, taṁ nirvāpaya \| na ca tat-proddīpane tan-nirvāpane vā
tavāyāsa-leśo\'pi, yatas te **hāsāvalokas** tasyāgner uddīpakaḥ \|
**adharāmṛtaṁ** ca tasya nirvāpakam iti \| tad vastu-dvayaṁ tava
mukha-candra eva vartate, ato durlīla-rāja-putrasya
tavāgni-jvālana-nirvāpanātmikaiva khelā bhūyasī bhūriśo dṛṣṭvā, na tv
agni-jvālana-mayy eva \| eṣā tv adyaiva dṛśyata iti \|

nanu, etāni me sāhajikāny eva **hāsāvaloka-kala-gītāni** \| etair yadi
yuvatayo jvaleyuḥ, tadā kutra kutra katiśo vā mayā svādharāmṛtaiś
cikitsā kartavyeti cet, satyam \| paraḥ-sahasra-strī-vadhe prāpta eva
tava tad-adbhutād anutāpād ayaṁ haṭho yāsyatīty āhuḥ---**no ced** iti \|
**virahāgninā upayukta-dehā** dagdha-śarīrā yoginya iva **dhyānena tava
pādayoḥ padavīṁ yāma**, adhunaiva prānuyāma \|

ayam arthaḥ---**vayaṁ** pūrva-janma-svakṛta-tapaskān evātmano jānīmaḥ \|
yad etaj-janmani tvaṁ nāṅgīkuruṣe, tasmād adhunā tapaścaraṇārthaṁ na
bāhyaṁ laukikaṁ vahniṁ gṛhṇīmaḥ \| hṛc-chayāgni-tvad-virahāgnyoḥ svata
eva sattvāt \| tatrāpi tad-virahāgninā atiprabalī-bhaviṣṇunā
**hṛc-chayāgnir** api mandīkariṣyata evāto virahāgnāv eva prāṇeṣu
hūyamāneṣv asmākam \|

saṅkalpaś cāyaṁ---bho ! kṛṣṇa-virahāgne ! kṛṣṇa-pāda-sparśam āśāsānā
vayaṁ tvayi sva-prāṇān juhumaḥ \| tasmāt kṛṣṇasya pādayoḥ padavyām
anya-janair alakṣitā asmāṁs tathā sthāpaya, yathā asmat-kucayor upary
eva tasya pādau patetām, na tu bhūmāv iti \| tataś ca
tvat-pāda-bhāreṇaivopaśānta-hṛc-chayāgnayo vayaṁ siddha-manorathā eva
bhaviṣyāmah \| tvaṁ cānicchann apy asmat-kuca-sparśa-sukhaṁ prāpnuvann
api strī-vadhānutāpam eva bhūyāṁ samprāpsyasīti \|

**sakhe** iti sakhyād evaivaṁ cikīrṣāmaḥ, sakhīr apy asmāṁs tvam eva
santāpayasi cet, vayam api tvāṁ sakhāyam evaṁ kathaṁ nānutāpayāma iti
dhvaniḥ \| kintu prema-hatakaḥ khalu tad api tvad-anutāpa-duḥkhaṁ
koṭi-guṇī-kṛtyāsmabhyam eva dāsyata iti jānīmaḥ \| kiṁ kurmo\'smākaṁ
dagdha-lalāṭam evaṁ-vidham eva vidhātrā sṛṣṭam \| tasmād
apariṇāma-darśin ! kṛpā-sindho ! svānutāpa-valli-bījaṁ kim-arthaṁ vapasi
? kathaṁ vā tat-phala-bhoginīr asmāṁś ca karoṣi ? muñca haṭham, asmān
aṅgīkurv iti bhūyāṁsa evānudhvanayaḥ \|\|35\|\|

**\...**

\|\| 10.29.36 \|\|

yarhy ambujākṣa tava pāda-talaṁ ramāyā

datta-kṣaṇaṁ kvacid araṇya-jana-priyasya \|

asprākṣma tat-prabhṛti nānya-jana-samakṣam añjaḥ[^33]

sthātuṁ tvayābhiramitā bata pārayāmaḥ \|\|

**śrīdhara-svāmī (bhāvārtha-dīpikā) :** nanu sva-patīn evopagacchata \|
ta enam agniṁ siñceyur iti cet, tatrāhuḥ---**yarhi** iti \| **ramāyā**
lakṣmyā **datta-kṣaṇaṁ** dattotsavaṁ dattāvasaraṁ vā \| tad api
**kvacid** eva na sarvadā \| **araṇya-janāḥ priyā** yasya, tasya
**tava** \| araṇya-jana-priyatvād araṇye kvacid **yarhy asprākṣma**
spṛṣṭavatyo vayaṁ, tatra ca **tvayābhiramitā** ānanditāḥ satyas tad
ārabhya **anya-samakṣaṁ sthātum** api **na pārayāmaḥ** \| tucchās te na
rocanta ity arthaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmāgni-śamane tu yuṣmākaṁ
pataya eva samarthā ity āha---*nanv* iti \| enaṁ kāmajāgnim ity ukte
pratyuttaram āhuḥ---na kevalaṁ **ramāyā** eva *dattotsavam* asmākaṁ
bhaktānām api tathātvāt \| ata āha---*dattāvasaraṁ* dattāvakāśaṁ veti \|
*tad api* avakāśa-dānam api \| **araṇya-janāḥ** gopāḥ,
vana-śaila-nivāsinaḥ \[10.24.24\] ity-ukteḥ \| **yarhi** yadā \| *tatra
ca* vane ca \| *ity artha* iti---na hi samudra-taraṇa-śīlasya
kṣudra-khātaka-taraṇecchā bhavatīti bhāvaḥ \|

yad vā, **araṇya-janāḥ** saṁnyāsinaḥ **priyā** yasya sa tathā \| tathā
ca vayam api sarvāṁs tyaktvā vanam evāgatās tvat-priyārtham iti hetor
asmān gṛhāṇeti \| yad vā, ramaty ānandayati tvām iti **ramā** śrī-rādhā,
tasyāḥ **pāda-talaṁ tava datta-kṣaṇaṁ**, atīva mṛdula-saubhagavattvenety
arthaḥ \| **yarhi asprākṣma tat-prabhṛti vayam** apy **anya-samakṣaṁ
sthātuṁ na pārayāmaḥ**, kim uta seti \| anena tavāṅga-sparśanānataram
anyāṅga-sparśa-śaṅkā nirasteti dhvanitam \|\|36\|\|

---------------------------------------------------------------------------------------------------------------------

**kaivalya-dīpikā :** tathāpy ajñāna-rakteṣu janeṣu prasaṅgo'nucita iva,
tatrāhuḥ---**yarhi** iti \| **datta-kṣaṇaṁ** dattāvasaram \| **kvacit**
kasminn api saṅketa-sthāne **asprākṣma** pṛṣṭavatyaḥ \| tvatto'nyaṁ na
jānīma ity arthe kṛta-divyāḥ \| **araṇya-jana** ity ātmānaṁ nirdiśanti
\| etena ramā-ramaṇasyāpi te svānurāgam evekṣyedam asmābhir divyaṁ kṛtam
\| na sva-ruci-mātreṇety uktam \| **tat-prabhṛti** **anyeṣāṁ** patīnāṁ
**samakṣaṁ sthātum** api **na pārayāmaḥ** na śaknumaḥ, kim punā rantum !
**añjasā** svārasyena balād upabhuñjate te \| **bata** niścitam \| atas
tvayy evānurāga ity arthaḥ \|\|36\|\| \[mu.pha. 11.30\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanūpabhuktaṁ
mad-yogyaṁ na bhavati, katham upabhoktavyā bhavatya ity ūḍha-mātrāḥ
kācid ūcuḥ---**yarhi** ity-ādi \| he **ambujākṣa** ! **yarhi**
vivāha-divasa eva tava pādāmbujaṁ **kvacit** kutrāpi sthale samaye vā
**asprākṣma**, **tat-prabhṛti** pūrvaṁ svīkṛtya samprati tyaktuṁ na
yujyate \| **añjaḥ** suvyaktam etat tavāpi \| **pāda-talaṁ**
viśinaṣṭi---**ramāyā datta-kṣaṇaṁ** kvacit kadācid eveti vā \|
dattotsavaṁ dattāvasaraṁ vā kvacid ity asya hetuḥ---**araṇya-janasya**
vṛndāraṇya-janānām asmākam eva **priyatvāt**, tava tasyās tad durlabham
eva \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, mahā-kāminyaḥ !
tarhi śrī-baladeve'pi yuṣmākaṁ bhaktir dṛśyate \| atas tam eva
kāma-pālaṁ yāta, kiṁ vā anyadīyā yūyaṁ mayā kathaṁ svīkāryā ity āśaṅkya
sa-śapatham āhuḥ---**yarhi** iti \| he **ambujākṣa** ! iti \|
parama-saundaryādikaṁ pūrvavat sūcitam \| **talaṁ** svarūpe bhūtalādivat
\| kiṁ vā, adho-bhāgas tad **asprākṣma**, tad-īṣat-sambandha-prāptā sma
ity arthaḥ \| eṣā premṇā vinayoktiḥ \| sadā ramayatīti **ramā,**
lakṣmyās tasyā api, **kvacid** eva **datta-kṣaṇam**,
ato'**raṇya-janānām** asmākaṁ tvad-ramaṇa-yogyatvābhāve'pi te **priyā**
yasyeti parama-kāruṇyaṁ sūcitam \| **anya-samakṣam** iti yadi kadācit
kathañcid anyeṣām antike tiṣṭhemaḥ, tathā parokṣam eva, na tu sākṣāt
sammukhe \| **añja** iti \| yadi vā kathañcit samakṣaṁ tiṣṭhema, tadā ca
parama-duḥkhenaivety arthaḥ \| **sthātum** api kim uta upaveṣṭuṁ śayituṁ
vety arthaḥ \| tac ca tvayaiva nāgara-śekhareṇa sampāditam ity
āhuḥ---**tvayābhito ramitā** iti \| **bata** khede niścaye vā \| anyat
tair vyākhyātam \|

yad vā, **ramāyāḥ** sevyam api **tava pāda-mūlam**
araṇya-jana-**priyatvād araṇya-janānām** eva **datta-kṣaṇam** \| ataḥ
kvacit kasmiṁścit sthāne kāle vā **yarhi** yāvad **asprākṣma** **kvacid
datta-kṣaṇam** iti vā \| tataś ca **kvacid** iti kvacid
anirvacanīya-deśa ity arthaḥ \| tāvad ārabhya **tvayābhiramitāḥ**
santoṣitāḥ \| yad vā, svapnādau rati-viśeṣaṁ kāritāḥ satyaḥ \| anyat
samānam \|

yad vā, aho mahā-mohana ! kālāntare tvad-aṅga-saṅgāśayā vā, gṛhe gatvā
tiṣṭhema, tad api na ghaṭate, mahā-dhūrtena tvayā
gṛha-sukhasyāśeṣasyaiva viluṇṭhanād ity āhuḥ---**yarhi** iti \| sparśane
hetu-dvayam---**ramāyā datta-kṣaṇam** iti \| **ramāya** ramaṇāya
**ādatta-kṣaṇaṁ** gṛhītāvasaram **araṇya-janānāṁ priyasya** iti ca,
**tvayābhiramitāḥ** satyaḥ kadācid **asprākṣma** iti tatra
nijāviveka-doṣo nirastaḥ \| atas **tat-prabhṛti** kim apy anyan na
rocate, kathaṁ gṛhaṁ yāma ? iti bhāvaḥ \|

yad vā, **araṇya-jana-priyasya** tava **yā ramā** śrī-rādhā, tasyā
**pāda-talam** \| anyat samānam \| yadyapi tatraiva sāpi samāgatāsti,
tathā tat-saṅgāvasthiti-niṣṭhā-vijñāpanenānyāḥ sarvā api tasyām iva
sveṣu tasya prītiṁ janayituṁ tathocur iti jñeyam \| anena athavā ity
asyottaram \| svābhāvika-prema-viśeṣeṇaivāgatāḥ sma \| na tv
anya-janavat sādhāraṇa-premṇeti \|

śleṣārthaḥ---he **araṇya-jana** ! sadā araṇya-caratvāt araṇyam eva janaḥ
parijano yasyeti vā, **priyasya** patyuḥ, **pāda-talaṁ yarhi asprākṣma**
\| katham-bhūtaṁ ? **tava** **ramāya** ramaṇāya kvacit kutrāpy aṁśe
**adatta-kṣaṇam** adattāvasaraṁ **tat-prabhṛti tvayābhiramitāḥ** \| tu
ayābhir amitāḥ, anena śubhāvahena vidhinā abhiramitāḥ, **vayaṁ** tu
**anya-samakṣaṁ** **sthātum** api **añjas** tattvena **na pārayāmaḥ** \|

nanu, svapna evāyaṁ bhavantīnām anyathā nityam api tathādyāpi tat syāt ?
tatrāhuḥ---**araṇya-janeṣu** pulindī-hariṇy-ādiṣv eva
santata-nija-daśanādi-dānena prīti-kartuḥ, na tu vraja-janeṣu
tato'smākaṁ tu sutarām eva durlabhasyety arthaḥ \| iti **ramāyā**
asmākaṁ ca yogyānāṁ parityāgāt tādṛśānāṁ ca svākārād upālambhaś ca
sūcitaḥ \| tad evaṁ **yarhy asprākṣma tat-prabhṛti**, **nānyeṣāṁ
samakṣaṁ sthātum** ṛddhrvāvasthānam api kartuṁ pārayāma \| anya-darśanam
asmaśya na rocata ity arthaḥ \| ata eva eṣa ko'py uccāṭana-vidyā-mayaḥ
sparśa-guṇa iti bhāvaḥ \|

nanu, mithyā-vādinyaḥ \| sadā goṣṭha-jana-madhye vasathaiva,
tatrāhuḥ---**añjaḥ** sukhena anāyāsena tato balād eva tatra vasāma iti
bhāvaḥ \| anyaiśvarya-pakṣe kvacit sparśane hetuḥ kvacit keṣucid
āvirbhāveṣu **ramāyā datta-kṣaṇaṁ** svayaṁ tu **araṇya-jana-priyasya**
vṛndāvana-vāsināṁ śrī-gopādīnāṁ premṇā tad-avyabhicāriṇaḥ, aho abhāgyaṁ,
tathāpi **yarhi** kadācid eva **asprākṣma** \| anyat samānam \|

atra teṣāṁ vyākhyān **araṇya-** iti taj-**jana**-sambandhenaivety api
dainyam eveti anenāthavety asyottaraṁ svābhāvika-prema-viśeṣeṇaivāgatāḥ
sma, na tv anya-janavat sādhāraṇa-premṇeti niṣedhārthaś cāyam---aye
sādhu smāritaṁ sakhe ! ity anena yato bālya-krīḍa-sakhye bhavatīnāṁ
sparśo'pi jāto'stīty āśaṅkyāha---**yarhi** iti \| **yarhi** yadā tava
bālye vānarādi-**priyasya** eva sataḥ **pāda-talaṁ ramāyā** ramaṇyā
**dattā**vasaraṁ tad-abhisāronmukhaṁ babhūvety arthaḥ \|
**tat-prabhṛti** tad api na **asprākṣma,** kim utānyad aṅgaṁ \|
katham-bhūtā api tvayā abhiramitā ? bālye kārita-krīḍā api \| ata eva
**anyeṣāṁ** śvaśrv-ādīnām api samakṣaṁ **sthātuṁ pārayāmaḥ** \| anyathā
tair api dviṣyemahīti bhāva iti \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, kathaṁ niraparādhe mayy
aparādhaḥ kalpyate ? madīya-svābhāvika-saundaryādi-darśanena kāminīnāṁ
vaś cittādikaṁ kṣubhyati tatrāhaṁ kiṁ karavāṇi ? kiṁ ca, yadi
gṛha-kalpyeṣu na śaktitas tathāpi kula-vadhūnāṁ yuṣmākaṁ
tatraivāvasthānaṁ yuktam \| tatrāhuḥ---**yarhi** iti \|

he **ambujākṣa** ! iti yadā asmad-anirvacanīya-puṇyodaya-samaye
**kvacid** api durlabhe deśe **tvayābhiramitā** nija-bhāva-vyañjanayā
nanditā satyas **tava pāda-talam asprākṣma** sūcakena vākyena iti \|

> pūrṇāḥ pulindya urugāya-padābja-rāga-
>
> śrī-kuṅkumena dayitā-stana-maṇḍitena \[bhā.pu. 10.21.17\]

ity atra pūrva-kṛta-vyākhyānusāreṇa kayāpi tayā yathā-kathañcit
labdhasya **pāda-tala**-sparśasya tad-goṣṭhīṣv eva prasiddhaḥ
kṛta-kātyāyanī-vratānāṁ tu tat-sparśāṅgī-karaṇa-mātra-tathāpi āc ca
prāpta-saṅgā api prāpta-saṅgābhir ātmaikyaṁ prakalpya tābhir militvā
procur iti jñeyam \| kīdṛśaṁ ? **pāda-talaṁ ramāyā datta-kṣaṇaṁ** tasyām
api nūnam arpita-mahotsavam ity arthaḥ \|

nanu, svapna evāyaṁ bhavantīnām anyathā nityam api tathādyāpi tat syāt ?
tatrāhuḥ---**araṇya-janeṣu** pulindī-hariṇy-ādiṣv eva
santata-nija-daśanādi-dānena prīti-kartuḥ, na tu vraja-janeṣu \|
tato'smākaṁ tu sutarām eva durlabhasyety arthaḥ \| iti **ramāyā**
asmākaṁ ca yogyānāṁ parityāgāt tādṛśānāṁ ca svākārād upālambhaś ca
sūcitaḥ \| tad evaṁ **yarhy asprākṣma** **tat-prabhṛti** **nānyeṣāṁ
samakṣaṁ sthātuṁ** dhruvāvasthānam api kartuṁ **pārayāmaḥ** \|
anya-darśanam asmabhyaṁ na rocata ity arthaḥ \| ata eva eṣa ko'py
uccāṭana-vidyā-mayaḥ sparśa-guṇa iti bhāvaḥ\|

nanu, mithyā-vādinyaḥ ! sadā goṣṭha-jana-madhye vasathaiva ?
tatrāhuḥ---**añjaḥ** sukhena anāyāsena tato balād eva tatra vasāma iti
bhāvaḥ \| anyaiśvarya-pakṣe **kvacit** sparśane hetuḥ **kvacit** keṣucid
āvirbhāveṣu **ramāyā datta-kṣaṇaṁ** svayaṁ tu **araṇya-jana-priyasya**
vṛndāvana-vāsināṁ śrī-gopādīnāṁ premṇā tad-avyabhicāriṇaḥ, aho abhāgyaṁ
tathāpi **yarhi** kadācid eva **asprākṣma** \| anyat samānam \|

atra teṣāṁ vyākhyāne araṇyeti taj-jana-sambandhenaivety api dainyam
eveti anenāthavety asyottaraṁ svābhāvika-prema-viśeṣeṇaivāgatāḥ sma, na
tv anya-janavat sādhāraṇa-premṇeti niṣedhārthaś cāyam---aye sādhu
smāritaṁ sakhe ! ity anena yato bālya-krīḍa-sakhye bhavatīnāṁ sparśo'pi
jāto'stīty āśaṅkyāha---**yarhi** iti \| **yarhi** yadā **tava** bālye
vānarādi-priyasyaiva sataḥ **pāda-talaṁ ramāyā** ramaṇyā
**dattāvasaraṁ** tad-abhisāronmukhaṁ babhūvety arthaḥ \|
**tat-prabhṛti** tad api **nāsprākṣma,** kim utānyad aṅgam \|
katham-bhūtā api? **tvayā abhiramitā** bālye kārita-krīḍā api \| ata
eva anyeṣāṁ śvaśrv-ādīnām api **samakṣaṁ sthātuṁ pārayāmaḥ** \| anyathā
tair api dviṣyemahīti bhāva iti \|\|36\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** nanu sakhyena bālya-krīḍāyām
api sparśādikaṁ jātam evāsti, tarhi katham aho idānīm udāsīnāḥ stha ?
tatrāhuḥ---**yarhi** iti \| he **ambujākṣa** ! **araṇya-janāḥ**
paśu-pakṣy-ādayaḥ, teṣāṁ **priyasya** bālya-bhāvena tair eva
kṛta-maitrasya tava **yarhi** yadā **kvacid** api **ramāyā** ramaṇyā
**dattāvasaraṁ** **pāda-talaṁ** jātaṁ, tad-anugatāv unmukhaṁ babhūvety
arthaḥ \| **tat-prabhṛti** eva **vayaṁ** tad api na **asprākṣma** na
spṛṣṭavatyaḥ, kim utānyad aṅgam \| tad evaṁ nija-dāḍhyenaiva pūrvaṁ
**tvayā abhiramitāḥ** kārita-bālya-krīḍā api **vayam** adhunā
**añjasaḥ** anāyāsena **anyeṣāṁ** guru-janādīnāṁ **samakṣaṁ sthātuṁ
pārayāmaḥ** \| **bata** iti śaṅkāyām \| anyathā tair api tyajyemahīti
bhāvaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu, upabhuktaṁ dravyam
asmad-upayuktaṁ na bhavati \| bhavatyaś ca patimatyaḥ \| tena
asmad-yogyā na bhavathety āśaṅkyāha \| patimatya ūcuḥ---**yarhi**
ity-ādi \| he **ambujākṣa** ! yadi yadā kadācit kutrāpi dhūli-khelādau
bālye **tava pāda-talam asprākṣma** spṛśāma, **tat-prabhṛti
anya-samakṣaṁ sthātuṁ na pārayāmaḥ** \| astu tava samparkaḥ \| tad idam
anya-sambandhitvam asmākaṁ loka-prathaiva, na vāstavam \| tvat-priyā eva
vayam \| tava kīdṛśasya ? **araṇya-jana-priyasya**
vṛndāvana-jana-dayitasya, ata evāsmākaṁ sparśo jātaḥ \| **pāda-talaṁ**
kīdṛśam ? **ramāyā datta-kṣaṇaṁ** dattotsavaṁ dattāvasaraṁ vā \| avasare
hi sā tat-sparśaṁ lebhe \| vṛndāvana-janās tu sadaiva spṛśantīty
**araṇya-jana-priyatvam** \| na cānyatra, kiṁ pramāṇam ? yad
anya-samakṣaṁ sthātuṁ na pārayatheti sva-viśeṣaṇa-dvārāhuḥ\| **vayaṁ**
kīdṛśyaḥ ? **tvayābhiramitāḥ**, tvayā sarva-śiromaṇinā \| katham anyathā
svīkariṣyāmahe ? ata ucitam eva **anya-samakṣaṁ sthātum** asāmarthyam
asmākam iti śeṣaḥ \|\|36\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv ahaṁ bhavatīnāṁ mitraṁ
parama-kāruṇikaś ca \| mayi asūyā nocitā duḥśīla ity-ādinā
dharmopadeśatvāt \| atrāvasthānaṁ balavad aniṣṭhānubandhi, ato
vyābuddhya tān evopayantu, ata evainam agniṁ nirvāpayiṣyati cet,
tatrāhuḥ---**yarhi** iti \| he **ambujākṣa** !
**hṛcchayāgni**-tāpopaśamana-vilocana ! kiṁ punar
**adharāmṛta**-dāneneti sūcitam\| tarhi yadā yadā **tava** **pāda-talam
asprākṣma** spṛṣṭavatyo **vayam** \|

kīdṛśaṁ **pāda-talam**? **ramāyā** lakṣmyāḥ kvacid deśe kāle vā
**datta-kṣaṇaṁ** dattānandaṁ dattāvasaravān sarvadā, yato
vṛndāvana-pradeśeṣu ratatvāt naivātra labdha-padam \| śrīḥ suparyaṅke
śayānaṁ pārameṣṭyaṁ śriyā virājamānam eva paricarati, na tu gocāraṇādau
\| yadyapi lakṣmīr nityaṁ vakṣasi vasati, tathāpi pāda-pada-saubhāgyam
adhikaṁ jñātvā caraṇa-tala eva sābhilāṣā bhavati, na tu sarvadāpnoti \|
yatas tasyā gauravam eva karoti \| ataḥ sadā sevitum avasaraṁ na dadāsi
\| aho acintyaḥ pāda-tala-rasasya mahimā ! yad eṣa sarvataḥ sarvān eva
niruṇaddhi \| yathā śrīr api pāda-parāgāśayā **araṇya-jano** bhavitum
icchati, tathā vayam api araṇya-janā bhavitum icchāmaḥ \|

kathaṁ-bhūtasya ? **araṇya-jana-priyasya**, araṇyasya vṛndāraṇyasya
janāḥ pulindyādyāḥ priyā yasya, kanda-mūlādy-upahāra-samarpaṇa-śīlatvād
dhanyāḥ, pūrṇāḥ pulindya \[bhā.pu. 10.21.17\] iti pūrvam apy uktatvād
iti sābhyasūyaṁ vākyaṁ, na tv asmad-ādayo vraja-janāḥ priyāḥ \| ataḥ
kvacid vayam atra, he **ambujākṣa** ! **tat-prabhṛti** tad ārabhya
**anya-samakṣaṁ sthātum** api na **pārayāmaḥ**, kiṁ punaḥ ramaṇāpekṣayā
tad-ucite sthāne\'pi upaveṣṭum[^34] iti \| tasmād asmākaṁ tan na rocata
ity arthaḥ \| viśeṣatas **tvayā abhiramitā**ḥ, ata eva tad-ramaṇam
anubhūya smṛtvā cāgatāḥ, na hy ananubhūtaṁ smaryate \| tasmād vṛndāvane
vāsaṁ kartum āgatānāṁ tyāgo\'nucita iti, tava tv araṇya-jana-priyatvāt
\| vayam api tathā bhavitum āgatā viddhi \|

yad vā, **araṇyaṁ** vṛndāvanam \| tasmin jāyata iti **janāḥ**
mṛga-pakṣy-ādayaḥ, te\'pi **priyā** yasya \| tad uktaṁ---prāyo batāmba
\[bhā.pu. 10.21.14\] iti, dhanyāḥ sma mūḍha-matayo\'pi hariṇyaḥ
\[bhā.pu. 10.21.11\] ity uktatvāt \| asmad-bhogyaṁ vastu ete
vṛndāvana-vāsino darśanādinā āsvādayantīty amarṣeṇaivāgatā na tyaktum
arhasīti bhāvaḥ \|

yad vā, **araṇya-janānāṁ priyasya** iti \| ata eva vrajaṁ tyaktvā teṣu
prītiṁ kartuṁ vṛndāraṇye kṛta-nivāsasya \| vraja-vāsinas tu
matsara-grastatvāt samakṣe tan na sahate, araṇya-janānāṁ matsarāde
rāhityaṁ jñātvāgatānām asmākaṁ ramaṇaṁ dehi \| yat **tvayā** pūrvam
**abhiramitāḥ** \| yato\'tra ko\'pi pratibandhako nāsti \| tasmān
niḥśaṅkaṁ vilāse pravṛttir bhaviṣyatīti \| tad uktaṁ yatra
naisarga-durvairāḥ sahāsan nṛ-mṛgādayaḥ \[bhā.pu. 10.13.60\] iti \|
**aṅga** iti sambodhanenaitat sūcyate \| tvaṁ tv
asmat-sahāya-kartānukūlaś ca \| etāvat-paryantam īdrśo bhūtvā
pratikūla-saṅgaṁ kārayitum icchasīti citram \| **bata** iti khede \|

**añja** iti pāṭhe, divā tu **araṇya-jana-priyasya** araṇya-janā gopāḥ
priyāḥ, yasya rātrau **tvayā abhi** niḥśaṅkaṁ **ramitāḥ**, tadā
**pāda-talam** **asprākṣma**, **tat-prabhṛti añjaḥ** sva-bhāvenaiva
**anya-samakṣaṁ sthātuṁ na pārayāmaḥ**\| kintu tvat-samīpe eva sthātuṁ
rocate ca \| tvayāsmākaṁ svabhāvo\'nyathā kartuṁ śakyata iti bhāvaḥ \|
ramaṇa-saṁskārasya tvayaiva janitvāt ramaṇam antareṇa jñānam api netuṁ
na śaknuma ity arthaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhi sva-sva-patīn
evopagacchata ta evainam agniṁ siñceyus tatrāhuḥ \| yarhīti he
ambujākṣeti tvan-nayana-darśana-kṣaṇam ārabhyaiva vayaṁ bhramarībhūya
sthitāḥ sma iti \| cakṣu-rāgaḥ prathamaṁ cittāsaṅgas tato'tha saṅkalpaḥ
iti rasa-śāstrokteḥ\| prathamaṁ locanā-locani darśanam evāsmākaṁ
pūrva-rāga-pravartakam iti bhāvaḥ \| tatrāpi **yarhi** yasminn eva kṣaṇe
**tava pāda-talaṁ** kvacid govardhanādi kuñja-pradeśe **asprākṣma**
kucābhyāṁ spṛṣṭavatyo vayam \| kīdṛśam ? **ramāyā datta-kṣaṇaṁ**
vaikuṇṭha-vāsinyā lakṣmyā nārāyaṇa-priyāyā api
ramaṇābhilāṣa-mayotsava-dāyakaṁ, yad-vāñchayā śrīr lalanācarat tapaḥ
\[bhā.pu. 10.16.36\] iti nāgapatnī-vacanād gargādi-mukhataḥ śrutāt \|
ato vana-vāsinīnāṁ gopa-strīṇām asmākam abhilāṣamayotsava-dāyakam
atrābhilāṣe kim āścaryam iti bhāvaḥ \|

nanu, lakṣmyā apy abhilaṣaṇīye vastuni kuto vaḥ prāpti-yogyatā ? ity ata
āhuḥ---**araṇyajā** gopa-jātaya eva **priyā** yasya, tasya **tava**
**tat-prabhṛti** taṁ kṣaṇam ārabhya **anyeṣāṁ** sva-sva-patīnāṁ
gopa-strīṇām asmākaṁ **samakṣaṁ sthātum** api **na pārayāmaḥ,** tān
dṛṣṭvā addhā manasi ghṛṇotpadyate iti bhāvaḥ \| kiṁ ca, na kevalaṁ
**vayam asprākṣma** eva \| api tu, **tvayā abhi** sarvato-bhāvena
**ramitā** yatheṣṭaṁ sambhujya puruṣāyatīkṛtā apīty arthaḥ \| tena
sambhukta-pūrvāḥ asmān anyatra na prasthāpaya, pādayos te patāma iti
kākur dhvanitaḥ \|\|36\|\|

**\...**

\|\| 10.29.37 \|\|

śrīr yat-padāmbuja-rajaś cakame tulasyā

labdhvāpi vakṣasi padaṁ kila bhṛtya-juṣṭam \|

yasyāḥ sva-vīkṣaṇa-kṛte'nya[^35]-sura-prayāsas

tadvad vayaṁ ca tava pāda-rajaḥ prapannāḥ \|\|

**śrīdhara-svāmī (bhāvārtha-dīpikā) :** tvat-pāda-saubhāgyaṁ tv
aticitram ity āhuḥ---**śrīr** iti \| **vakṣasy** asāpatnyaṁ sthānaṁ
**labdhvāpi**, **tulasyā** sapatnyā saha **tava pādāmbuja-rajaḥ kāmayate
sma** \| **bhṛtyaiḥ** sarvair **juṣṭam** iti saubhāgyātirekoktiḥ \|
**yasyāḥ sva-vīkṣaṇa-kṛte** **śrīr** ātmānaṁ vilokayatv ity etad-artham
**anyeṣāṁ** \[surāṇāṁ\] brahmādīnāṁ tapobhiḥ **prayāsaḥ**, sā
tad-**rajaḥ**, **tadvad vayam** api **prapannā** iti \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *saubhāgyaṁ* saundaryam \|
*aticitraṁ* nikhila-deva-prasādyaḥ lakṣmyā kāṅkṣita-dhūlitvād iti \|
śrīyate sevyate nikhilair iti śrīr lakṣmīḥ \| *asāpatnyam* ekākinyā
labdhatvāt \| **bhṛtyaiḥ** aikāntika-bhaktair nāradādibhiḥ \| bhagavato
viśvambharatvena sarva-pālakatvāt tad-apekṣayā nikhilānāṁ bhṛtyatvam
evety abhipretya svāmi-caraṇair bhṛtya-padaṁ sarvārtha-paratayā
viśeṣyārtham---*bhṛtyaiḥ sarvair* iti \| *atirekaḥ* ādhikyam \|
**yasyāḥ** lakṣmyāḥ \| svān ātmanaḥ prati vīkṣaṇaṁ **sva-vīkṣaṇam** \|
ātmano'smān **prapannāstava pāda-rajaḥ**-sevanāya prāptā ity arthaḥ
\|\|37\|\|

*ataḥ paraṁ viśvanāthaḥ.*

---------------------------------------------------------------------------------------------------------------------

**kaivalya-dīpikā :** āstām aṅga-saṅgaḥ, tat-pāda-śuśrūṣaṇam apy
anumanyasva, ity āhuḥ---**śrīr** iti \| **yat** yasmāt śrīr api
**pāda-raja** eva **cakame** \| **vakṣasi** sthānaṁ **labdhvāpi** \|
kiṁ-bhūtaṁ rajaḥ ? **bhṛtyair juṣṭam**, tathā **tulasyāḥ** sambandhy api
\| **kila** prasiddhau \| **yasyāḥ** śriyaḥ \| **uta** ity apy-arthe \|
**anye** brahmādayaḥ \| **prayāsaḥ** tapaḥ-kleśaḥ \| **tadvat** śrīvat
\| vakṣasi sthitāpi śrīḥ bhṛtyopabhuktaṁ sapatnī-sambandhy api pāda-raja
eva cakama ity atiśayaḥ \|\|37\|\| \[mu.pha. 11.31\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ramāyāḥ kvacid eva
datta-kṣaṇaṁ, na sarvadeti yad uktaṁ, tad anyāḥ prapañcayanti---**śrīr**
ity-ādi \| he sakhe ! **vayaṁ tava pāda-rajaḥ-prapannāḥ** pāda-dhūlīṁ
prapadyāmahe ity arthaḥ \| kevalaṁ namaskurma eva tat, tatrāpi
**bhṛtyair juṣṭam** \| **yasyāḥ** śriya iti śriyo mahimānaṁ
prapañcayati---tat kathaṁ vayaṁ prāpsyāmaḥ ?

nanu tarhi yūyaṁ kiṁ prārthayata ? tatrāhuḥ---tadvat **tvat-pāda-rajo**
vartate yatra, tat-sthalam abhilaṣāma iti dainyam \| athavā,
**pāda-rajaḥ-prapannāḥ** smaḥ \|

evaṁ ced yatra kutrāpi pada-paddhatau rajo gṛhyatām ?
tatrāhuḥ---**tadvat** tat-sahitam eva pāda-stham eva **rajaḥ** \| ayam
arthaḥ---pāda-saṁvāhanaṁ kurvatyaḥ, tatra sthitāḥ kuca-kuṅkuma-rajaḥ ity
arthaḥ \| kevalaṁ **raja** eva **bhṛtya-juṣṭaṁ**, tad eva **tulasyā**
saha spardhamānā **śrīḥ kāmayate** \| atas tayā sahāsmākaṁ spardhāpi na
bhaviṣyati \|

athavā, **yat-padā** yasya padā hetunā **śrīḥ** **ambuja-rajaś cakame**
\| tat-sādṛśyāt padma-vana eva tasthāv iti bhāvaḥ \| **vakṣasi padaṁ**
sthānaṁ **labdhvāpi** \| padaṁ kīdṛśam ? **bhṛty-ajuṣṭaṁ** bhṛtiḥ
sevā-mūlaṁ, tayā ajuṣṭaṁ sevanālabdham iti \| api tu svabhāva-siddhaṁ
yasyā iti tat-tulyam eva **vayaṁ** **ca**, vayaṁ tu, **ca**-kāras
tv-arthe \| **tadvat** tulasī-sahitam eva **pada-rajaḥ prapannāḥ,** tayā
saha virodho na kriyata ity autkaṇṭhyodayaḥ asūyā-śānti-dainyādeḥ
śavalatā \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, udāra-śiromaṇe ! mā
siñca adharāmṛtārpaṇena asmākaṁ hṛc-chayāgniṁ nija-dāsya-mātram api
dehīti cet, tathāpi bhoḥ mugdha-buddhayo mayaikā dvi-trā vā svīkāryāḥ \|
anyathā yuṣmākam atyanta-bāhulyenānyonyaṁ nirantara-sāpatnyodayād āyatāv
api duḥkhaṁ bhavitaivety āśaṅkya dṛṣṭāntena tat pariharantyaḥ paramārtyā
dāsya-mātrecchayāhuḥ---**śrīr** iti \|

**uta** api \| **yasyāḥ** **sva-vīkṣaṇe** nimitte'py **anyeṣāṁ**
tvad-vyatiriktānāṁ sarveṣām eva **surāṇāṁ** brahmādīnāṁ **prayāsaḥ** \|
iti māhātmya-viśeṣeṇa mātsarya-sambhavāt sapatnī-saṅgāsahiṣṇunā sūcitā
\| ayam **anya**-śabdābhiprāyaḥ \| evaṁ tasya tasyām anāsaktiś ca
dhvanitā \| tathāpi sā śrīr api sapatnyā sahitāpi **padāmbuja-raja** eva
yac **cakame**, tac coktaṁ nāgapatnībhiḥ, yad-vāñchayā śrīr lalanācarat
tapaḥ \[bhā.pu. 10.16.36\] iti \|

śrī-sanakādibhiś ca tṛtīya-skandhe,

> yaṁ vai vibhūtir upayāty anuvelam anyair
>
> arthārthibhiḥ sva-śirasā dhṛta-pāda-reṇuḥ \|
>
> dhanyārpitāṅghri-tulasī-nava-dāma-dhāmno
>
> lokaṁ madhuvrata-pater iva kāma-yānā \|\| \[bhā.pu. 3.16.20\] iti \|

tatra hetuḥ---**bhṛtyair juṣṭam** iti \|
sarvato'dhika-prīti-pātra-dāsa-varga-sevitatvena rajasa eva
paramotkṛṣṭatva-mananād ity arthaḥ \|

yad vā, vaikuṇṭha-nāthasya vakṣasi padaṁ labdhvāpi śrīr yasya tava
padāmbuja-rajaḥ \| kila niścaye \| asamordhva-mādhurī-bhara-mohitatvāc
**cakame**, **tadvat** śrīvat **pāda-raja** eva tad **vayaṁ prapannāḥ**
śaraṇāgatatvenāśritāḥ \| tatra pāda-rajasā dāsyaṁ lakṣitam \| tatra ca
parama-bhaktyā nija-nīcatva-vivakṣayā **pāda-raja** ity eva, na tu
sākṣād dāsyam ity uktam \| tatra ca parama-daurlabhyena
kiñcin-mātra-vivakṣayā ekatvam \|

yad vā, dāsye saty eva **pāda-rajaḥ** prāpyate \| kiṁ vā, tasmin prāpta
eva dāsyaṁ sampādyata iti pāda-rajasaḥ kāmanā tat-prapannatā ca,
yat-tador nitya-sambandhād yac-chabdānīta-tac-chabdena śrīvat
tad-eka-kāmanā-niṣṭhā bodhyate \|

yad vā, **yat** yasmād iti pūrvam ambuja-rūpaka-prayogaḥ \| śriyas tena
sarva-tāpa-haraṇādy-abhiprāyeṇa ātmani ca tad-abhāvāt tad-aprayogaḥ \|

yad vā, lakṣmīs tādṛśa-māhātmya-sākṣāt-pādābja-raja eva kāmayāñcakre \|
vayaṁ tu nīcās tad-yogyatā-hīnāḥ **padaṁ** pādābja-cihnaṁ, tat-sambandhi
**raja** eva yatra kutracid dūre patitam api **prapannāḥ** \| eṣā
parama-dainyoktiḥ \| pāda-rajasaḥ punar-uktir
dāsya-mātraikāpekṣā-bodhanārtham \| sā yathā sāpatnya-doṣaṁ
tvad-dāsya-lālasayā na mene, tathā **vayam** apīti bhāvaḥ\|

yad vā, agre dāsyaṁ prārthayituṁ tasya
sarvārādhya-mahā-lakṣmī-kāmyatvena paramotkarṣaṁ pratipādayantyas tad
eva prapadyamānā āhuḥ---**śrīr** iti \| arthaḥ sa eva \| anyat tair
viśeṣyathām \|

yad vā, **tulasyāḥ** sambandhi tasyā govinda-caraṇa-priyatvena sadā
tatraiva nivāsād **bhṛtyair** anantair **juṣṭam** iti \| tatra bahūnāṁ
saṅgharṣo'pi darśitaḥ \| sāraṅgāṇāṁ padāmbujam \[bhā.pu. 1.11.26\]
ity-ukteḥ \| **anyeṣāṁ** suretarāṇāṁ daityādīnāṁ **surāṇāṁ** ca
**prayāsaḥ** iti \| anyat samānam \|

anena bhartuḥ \[24\] ity asyottaram \| bhartuḥ śuśrūṣaṇādikaṁ na hi
paramo dharmaḥ, kintu tvad-dāsyam eva \|
brahmādi-prārthya-kṛpā-kaṭākṣayā śriyāpi tasya prārthyatvād iti \|

yad vā, **yat-padāmbuja-rajo** yasya nārāyaṇasya pāda-padma-rajaḥ **śrīś
cakame,** **tadvat** tat sa iva yas tvaṁ yasya **tava pāda-rajo**
**vayaṁ** ca **prapannāḥ** \| tasmān nandātmajo'yaṁ te nārāyaṇa-samo
guṇaiḥ \[bhā.pu. 10.8.19\] ity uktatvāt \| śeṣaṁ samañjasam eva \| etad
aiśvaryaṁ vināyam arthaḥ \|

śleṣārthaḥ---tādṛśī saty api tādṛśa-sthānaṁ **labdhvāpi** tādṛśaṁ
**pāda-raja** eva **śrīś cakame**, na tu prāpnotīti tasyā avivekaḥ
sūcitaḥ \| **yasyā** iti bahu-jana-kāmyatayā kaścid doṣo'py āropitaḥ \|
ato nibuddhyānanyatā-rahitayā \| tathaiva tvad-dāsyaṁ kāmyeteti yuktam
eva \|

yad vā, **yasyāḥ sv-avīkṣaṇe** suṣṭhu avīkṣaṇe **anyeṣāṁ surāṇāṁ** ca
sāttvikānām api \"māṁ śrīr na vīkṣatām\" etad-arthaṁ **prayāsaḥ** \|
sthiti-kāle mad-ādibhir andhīkaraṇāt, tyāga-kāle gacchantyā tayā
mūrcchā-karaṇāc ca, sā **śrīr** eva **cakame** \| kṛṣṇasya vakṣasi vāme
pītā sūkṣmā kāpi rekhāsti, sā ca gargādibhir lakṣmīr iti vraje khyāpitā
\| tad-abhiprāyeṇa tāsāṁ serṣyaṁ vacanam \| **vayaṁ ca tadvat** tādṛśyaḥ
kiṁ yat **tava pāda-rajaḥ-prapannā** bhavema, api tu subuddhayaḥ
sthira-prakṛtayo bhartṛ-śuśrūṣaṇādy-arthaṁ gṛhaṁ kila yāsyāma eveti
bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, mādṛśa-tulya-kulyā eva
yūyaṁ, tato bata kathaṁ pāda-talam asprākṣmeti vadatha ? ity āśaṅkya
nijābhīṣṭotkaṇṭhāvaguṇṭhitatayaiva atidainyenāhuḥ---**śrīr** iti \|
**yat** yasya nārāyaṇasya **vakṣasi padaṁ labdhvāpi pāda-padma-rajaḥ
śrīś cakame**, preyasy-ucitaṁ sevābhilāṣa-viśeṣaṁ parityajya dāsocitam
eveṣṭavatīty arthaḥ \| yata eva dāsānāṁ bahūnāṁ tatra saṅghaṭṭam apy
aṅgīcakāreti bhāvaḥ \|

kīdṛśy api sā ? tatrāhuḥ---**yasyā** iti \| tad evaṁ dṛṣṭāntam uktvā
dārṣṭāntikam āhuḥ---**tadvad** iti \| tasmān nandātmajo\'yaṁ te
nārāyaṇa-samo guṇaiḥ \[bhā.pu. 10.8.13\] ity uktatvāt sa nārāyaṇa iva
yas tvaṁ, tasya **tava pāda-rajo vayaṁ** ca sat-kulādi-sampattyā
preyasī-pada-yogyatāṁ labdhvāpi **prapannāḥ** \| tasya tava ca
guṇa-mahimaivāyaṁ yat tasyā asmākaṁ ca labdha-tādṛśa-pada-sattve'pi
nyūnatābhimānam eva kārayatīty arthaḥ \|

tatra **śrīr** ambuja-sādṛśyam upādhim avalambamānā tasya
**padāmbuja-rajaś cakame** \| **vayaṁ** tu tad-upādhim anapekṣyamāṇās
**tava pāda-rajaḥ-prapannā** iti sveṣāṁ tat-pādasya ca vaiśiṣṭyam
ambuja-rūpakārūpakābhyāṁ darśitaṁ dhvanitam \|

\[athavā, nanv evaṁ pūrvoka-hetor āśaṅkyate nijendriya-tarpaṇa eva
tat-parā yūyaṁ, na tu mamānukūlyāyāṁ prītau ? iti tatrāhuḥ---**śrīr**
iti \| **yat** yasmāt hetoḥ, tasmāt evety arthaḥ \| evaṁ sā yathā
sva-patyau tādṛśa-rasādhikṛtāpi tat-sevā-maya-yad-dāsyābhilāṣavatī tathā
tvayi **vayam** apīti vākyārthaḥ \|\][^36]

evaṁ kṣīroda-mathane yathānvaparityāgena śriyās tad-eka-bhajanaṁ,
tathāsmākam api tvad-eka-bhajanam iti jñāpitam \|

athavā, nanu nāhaṁ svapne'pi bhavatī-sparśaṁ smarāmi \| bhavatu vā,
tathāpy avicāreṇa sakṛt skhalane'pi na bhūyaḥ kartum ucitaṁ, tac
cānaucityaṁ bhavatīnāṁ sādhvī-kulācāra-laṅghanena mama ca
tādṛśa-bhavad-ācāra-dhvaṁsanenety atra sādhvī-kula-śiromaṇiṁ śriyam eva
dṛṣṭāntayantyaḥ pratyuttarayanti---**śrīr** iti \| **vakṣasi**
sva-bhartur hṛdaye **padaṁ** sthānaṁ **labdhvāpi śrīḥ** kila prasiddhau
asamordhva-mādhurī-bhara-mohitatvāt, tathāpi tavāṅga-saṅge
nijāyogyatā-mananāc ca \| **yad** iti yasya
vṛndāvana-sambandhi-**pāda-rajo-**mātraṁ **cakame** \| tasya **tava
pāda-rajo vayam api prapannā** ity anvayaḥ \| tad uktaṁ, yad-vāñchayā
śrīr lalanācarat tapaḥ \[bhā.pu. 10.16.36\] iti
tādṛśa-prasiddhi-śravaṇāt \| vakṣyate ca svayaṁ, jayati te'dhikaṁ
janmanā vrajaḥ śrayata indirā śaśvad atra hi \[bhā.pu. 10.31.1\] iti
**pāda-rajaḥ**-śabdasya punar-uktir atyutkaṇṭhayā jñeyā \|

\[*tad uktaṁ pakṣa-dvaye'pi*\] rūpakāprayogāś ca pūrvavad eva jñeyā
pakṣa-dvaye'pi \| sā ca na kevalā, kintu **tulasyā** līlā-rūpayā
vṛndayāpi sahasā ca tulasī tat-preyasy api **cakame**, pādmaṁ
kārtika-māhātmye jālandharopākhyāne tasyā api tat-preyasītva-śravaṇāt \|
tathā skānda-mathurā-māhātmye---

> vṛndāvanaṁ dvādaśamaṁ vṛndā-devī samāśritam \|
>
> hariṇādhiṣṭhitaṁ tac ca brahma-rudrādi-sevitam \|\| iti \|

vārāhe tan-māhātmye ca---

> vṛndāvanaṁ dvādaśamaṁ vṛndayā parirakṣitam \|
>
> mama caiva priyaṁ bhūme sarva-pātaka-nāśanam \|\| iti \|

tad-āśritatva-śravaṇāc ca \| katham-bhūtam api rajaḥ ? **bhṛtya-juṣṭaṁ**
tvad-bhṛtya-gaṇa-sevitāvaśiṣṭam api \| punā raja eva viśeṣayituṁ tasyā
vaiśiṣṭyāntaram āhuḥ---**yasyā** iti \| **sva-vīkṣaṇaṁ**
sva-pati-prema-paryanta-sampatti-pade **anya-surāḥ**
śrī-viṣvaksena-garuḍādayaḥ, teṣām api **prayāsaḥ** \| yadi tasyāḥ tasyāś
ca apy evaṁ tadā asmākam eva ko doṣaḥ ? iti bhāvaḥ \|

aiśvarya-pakṣe'pi prāyaḥ pūrvavad evārthaḥ, kintu pūrvatra
prema-kṛtotkarṣa-dṛṣṭi-prāptatvena \| uttaratra tu jñāna-prāptatveneti
bhedaḥ \| tad evaṁ bhartuḥ śuśrūṣaṇaṁ strīṇām \[24\] ity-āder uttaraṁ
jñeyam \| niṣedhārthaś cāyam \|

nanu śrī-vṛnde api sva-pati-parityāgena mad-āśayā mad-vane tiṣṭhataḥ \|
kāḥ yūyam ? ity atrāhuḥ---**śrīr** iti \| **yat** yā **śrīḥ**
**tulasyā** vṛndayā sadātra vane sthitaṁ **tava padāmbuja-rajaś
cakame,** tat-kāmanayātra vāsaṁ kṛtavatīty arthaḥ \| **tadvad** iti
sahaiva **vayaṁ ca** vayam api **pāda-rajaḥ prapannāḥ**, kākvā naivety
arthaḥ \| capalātvena khyātayā lakṣmyā yac cāpalaṁ, tathā
jālandhara-bhāryātvam api labdhāyā vṛndāyā yad vyabhicāritvaṁ, tat tad
yuktam eva \| nāsmākam etādṛśīnām iti bhāvaḥ \| atrāpi bhartur \[24\]
ity asyaivottaram idam iti \|\|37\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha prīyante mayi jantavaḥ
\[bhā.pu. 10.29.23\] ity atra kāminyo yūyaṁ kānta-bhāvātmakam eva snehaṁ
kartum arhatheti yad abhipretaṁ, tatra lakṣmy-ādi-rūpam udāharaṇam
āśaṅkya pariharanti---**śrīr** iti \|

**śrīr** api **vakṣasi**, tathā prasiddheḥ śrī-viṣṇor urasi **padaṁ
labdhvāpi** **yasya** **tava** śrī-gokula-vṛndāvana-sthitaṁ
**padāmbuja-rajas tulasyā** vṛndayā saha **cakame** \| tvaj-janmata
ārabhya nandasya vrajo ramākrīḍo babhūveti[^37] tulasī-lakṣaṇa-rūpāntarā
vṛndā-devī vṛndāvane nitya-vāsam akarod iti ca muni-jana-prasiddheḥ \|
katham-bhūtam ? api **rajaś cakame**\| **bhṛtyair** vraja-sambandhibhir
**juṣṭaṁ** śiro-dhāraṇādinā upabhuktam api \| sā tu kīdṛṅ-mahimāpi ?
**yasyāḥ** **sva**-viṣayaka-kṛpā-**vīkṣaṇe** \| **uta** api\|
**anya-surāṇāṁ** tat-pārṣadādīnām api **prayāsas** tādṛśa-mahimāpi \|
**vayaṁ** **ca** iti ca-śabdaḥ kāku-sūcakasya api-śabdasya samānārthaḥ
\| tato yathā **śrīr** yathā ca vṛndā **tadvad vayam api** mugdhāḥ
satyaḥ, tasya tava pāda-rajaḥ-prapannāḥ, api tu naivety arthaḥ
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam evārtham anyāḥ
prakaṭantyo lakṣmīto'py adhikatvenālaukikatvam ātmano
nirūpayanti---**śrī yad** ity-ādi dvābhyām \| **vakṣasi padaṁlabdhvāpi
śrīr yat pādāmbuja-rajaś cakame** kāmayāmāsa, na tu labdhavatī \| kuto
na labdhavatī ? yatas **tulasyā** eva **tvad-bhṛty-ajuṣṭaṁ** svābhāvikam
\| bhṛtiḥ karma-mūlyam, tena **ajuṣṭaṁ** karma-phalaṁ na tat \| saiva
kīdṛśī ? ity āhuḥ---**yasyā** iti \| **sva-vīkṣaṇe** svaṁ prati
darśane'**nyeṣāṁ surāṇāṁ prayāsa** eva \| **vayaṁ tadvat** tat-svarūpāḥ,
kintv iyān viśeṣaḥ---sā tu cakama eva, vayaṁ tu **tava
pāda-rajaḥ-prapannāḥ** prāptā eveti tato'dhikā api vayam ity alam
anyathā-śaṅkayā \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tvayābhiramitā \[36\] ity
ukte sati kadācit kṣubheta \| pade tā uttamādhikāraṁ prāptum icchatīti
manasi vicārya, yathā lakṣmīr [utasya mādhi]{.mark} parityajya
**pāda-rajaḥ** kāmayate, **tadvad** bhavāmeti prārthayantyaḥ
prāhuḥ---**śrīr** iti \| **śrīr** api **yasya tava pādāmbuja-rajaḥ**
sevyatvena **cakame** kāmitavatī, **vakṣasi** asāpatnyaṁ sthānaṁ
**labdhvāpi** \| śrīs tu uttama-nāyikā parama-vidagdhā ca pāda-talasya
saubhāgyātiśayaṁ vicārya **padāmbuja-raja** eva sevate sma, asāpatnyaṁ
sthānaṁ tyaktvā sapatnyā **tulasyā** saha sevate \| **vakṣasi** eka eva
rasaḥ, caraṇa-talaṁ sarva-rasasyāśraya-bhūtaṁ rāga-sārasya
caraṇāśritatvāt \| evaṁ sarva-rasānāṁ rāge svādu-viśeṣam abhilāṣamāṇā
caraṇa-rajaḥ sevate \|

nanv āsāṁ śrī-sevyatva-jñānaṁ katham ? iti cet tatrāha---etās tu
śrutayaḥ pūrva-janmani jñātaiśvaryāḥ \| ataḥ śrī-sevyatvam udāharanti \|
yad vā, nārāyaṇa-samo guṇaiḥ \[bhā.pu. 10.8.13\] iti gargoktyā
śrī-sevyatvoktir iti na kiñcid anupapannam \| kīdṛśaṁ pāda-rajaḥ?
**bhṛtya-juṣṭaṁ** rasa-viśeṣeṇa **bhṛtyā** poṣyā
dvādaśa-rasālambana-rūpāḥ, tair **juṣṭam** \|

nanu yadi **tulasyā** anyair bhṛtyaiś ca sevitaṁ, tarhi kathaṁ śriyaḥ
spardhā na jātā ? tatra samādhatte---yathā tulasī śrī-kṛṣṇasyātīva priyā
anyair bhṛtyaiḥ sevyamānaṁ dṛṣṭvā tasyā manasi spardhā na jātā kintv
atīva harṣeṇa sevate sma, tathā śriyo'pi vṛndāvana-māhātmyena
spardhāvasaro uktaṁ ca, yatra naisarga-durvairā iti \|
sevā-sukha-nimagnānāṁ parasparānabhijñānām iva nirmatsarāṇāṁ
caraṇa-rajaḥ sevināṁ manasi spardhanāvakāśaṁ labhate iti bhāvaḥ \|
sevayaivādhikāra-dārḍhyaṁ nānyatheti \| **yasyā** śriyā
**sva-vīkṣaṇa-kṛte** śrīr asmān avalokayann etad-artham, **anyeṣāṁ
surāṇāṁ** brahmādīnāṁ **prayāsaḥ,** tapobhir udyamaḥ\|

sā yathā kṣīroda-mathane udbhūtā kāmayamānān brahmādīn hitvā caraṇa-raja
iva sevate sma, tathā śrī-sādṛśye kāmāyamānān paty-ādīn vihāya **vayam
api pāda-rajaḥ prapannāḥ** śaraṇa-prāptāḥ, vayaṁ tu nottamādhikāriṇyaḥ
kiṁ tu dāsa-dāsīnāṁ svāmi-sevā-dharmaḥ svāmi-sambandhināṁ tad-anukūlānāṁ
ca sevā-dharmaḥ \| asmat-paty-ādayas tu, na tv anukūlāḥ, pratyuta
apakāriṇaḥ \| ata eva teṣāṁ tyāga evocitaḥ \| yadyapi vaikuṇṭha-lakṣmīś
cāpalya-doṣam apahāya sadā vaikuṇṭha-nāthaṁ bhajaty eva, tathā
vṛndāvana-vilāsinas tava caraṇa-rajaḥ sevane guṇādhikyam ākalayya
vṛndāvana-bhūmau vasatim abhilāṣamāṇā tathā karoti \| uktaṁ
ca---ramākrīḍam abhūn nṛpa \[bhā.pu. 10.5.18\] iti \| anyac ca,

> yad-vāñchayā śrīr lalanācarat tapo
>
> vihāya kāmān suciraṁ dhṛta-vratā \[bhā.pu. 10.16.36\] iti \|

anena bhartuḥ śuśrūṣaṇam \[24\] ity asyāpy uttaraṁ dattam eva \|

yad vā, **śrīr** api tu bhāryāpi lasyānudgaṇena bhṛtya-juṣṭam pādāmbujaś
cakame, na tu prāpa \| bhṛtyās tu niścalā yadyapi tayā cāpalaṁ tyaktāṁ
tathāpi niṣkiñcanānāṁ teṣāṁ mano-rodhena tasyām ādara-viśeṣānudayāt \|
yasyāḥ **sva-vīkṣaṇa-kṛte** svasmin śriyām ity arthaḥ \| **vīkṣaṇaṁ**
bhṛtyā māṁ vilokayantu, sāraṅgānāṁ padāmbujam[^38] \[bhā.pu. 1.11.26\]
ity uktatvāt \| teṣāṁ sarvasvam ata eva prasannais tad-arthe pāda-rajasi
teṣāṁ kṛpayādhikāriṇī syām iti manasi nidhāya śrīḥ prayāsaṁ karoti \|
**tadvad** bhṛtya-janavat **vayaṁ tava rajaḥ** svata eva dhanyatvaṁ tava
pāda-sambandhenātīva-dhanyatvam iti bhāvaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ tvayaiva vayaṁ
sva-preyasī-kṛtāḥ, kintu tvac-caraṇa-sevām eva vayam āśāsmahe iti
sa-dṛṣṭāntam āhuḥ---**śrīr** lakṣmīr **yasya** nārāyaṇasya
**padāmbuja-rajaś cakame**, **tadvat** tat-tulyasya **tavāpi vayaṁ
padābja-rajaḥ prapannāḥ** \| tataś ca gargokti-gamyena tava
nārāyaṇa-tulyatvenāsmākam api śrī-tulyatvaṁ svata evāyātam iti bhāvaḥ \|

kiṁ ca, **vakṣasi** sarvottame sthalaṁ **padam** āspadaṁ **labdhvāpi
tulasyāḥ** sapatnyāḥ padam api **bhṛtyair juṣṭaṁ** sevitam iti
puruṣa-jana-saṅghaṭṭavad api tasya **pāda-rajaś cakame** svābhāvikīṁ
preyasī-bhāva-samucitāṁ lajjām api parityajya sva-nyūnatām apy aṅgīkṛtya
kāmayate smeti tasyāḥ preyasī-bhāvād api dāsī-bhāvo yathābhīpsitaḥ,
tathaivāsmākam apīti \| atas tava raktaka-patrakādi-dāsaiḥ sahāpi lajjāṁ
parityajya pādau saṁvāhayitum icchāmaḥ \| tathā vṛndāvanīya-pulindīnāṁ
karma tṛṇa-lagna-tvac-caraṇa-kuṅkumena svīya-bhāla-pralepanam api
sva-nyūnatām apy aṅgīkṛtya cikīrṣāmaḥ \|

kiṁ ca, śrīman-nārāyaṇa-devena pratuṣyatā nitya-nivāsārthaṁ tasyai
sva-vakṣa eva dattaṁ \| tvayā tu rasika-śekhareṇa asmabhyaṁ
sva-pada-tala-nikaṭa-pradeśe'pi kṣaṇam api na dīyate, ity asmākam eva
dagdha-lalāṭam iti dhvaniḥ \| sva-yaśaḥ-prepsur gargokti-prāmāṇyena yadi
nārāyaṇa-tulyo bubhūṣasi, tadāsmān vakṣasā vaha ity api
bhāva-gāmbhīrya-sparśī dhvaniḥ \|

nanu sā lakṣmīḥ yathā cañcalā, tathaiva yūyam api puṇyavatāṁ janānāṁ
gṛhe gṛhe cāñcalya-dharmam apy aṅgīkuru, iti narmāśaṅkya kena
mūkhenocyate---**śrīś** cañcaleti \| sā tu parama-dhīraivety
āhuḥ---**yasyāḥ** śriyaḥ **sveṣu vīkṣaṇa-kṛte**
vātsalya-rasa-maya-kṛpāvalokana-prāpti-kṛte **anya-surāṇāṁ** brahmādīnāṁ
tat-putra-tulyānāṁ **prayāsa** eva, sā tu tad api tān api prāyo
nāvalokate, kintu tac-chaktir eva kācit tebhyo'bhīpsitāṁ sampadaṁ datta
iti \|\|37\|\|

**\...**

\|\| 10.29.38 \|\|

tan naḥ prasīda vṛjinārdana te'ṅghri-mūlaṁ

prāptā visṛjya vasatīs tvad-upāsanāśāḥ \|

tvat-sundara-smita-nirīkṣaṇa-tīvra-kāma-

taptātmanāṁ puruṣa-bhūṣaṇa dehi dāsyam \|\|

**śrīdhara-svāmī (bhāvārtha-dīpikā) :** he **vṛjinārdana**[^39]
duḥkha-hantaḥ ! **tvad-upāsane** tvad-bhajana eva **āśā** yāsāṁ tā vayaṁ
**vasatīr** gṛhān **visṛjya** hitvā yogina iva **prāptāḥ** \| **tava
sundara-smita**-vilasita-**nirīkṣaṇena** yas **tīvraḥ kāmaḥ,** tena
**tapta-**cittānām \| he **puruṣa**-ratna ! **dāsyaṁ dehi** \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tava
pāda-rajaḥ-prapannāḥ, **tat** tasmāt \| yad vā, **tvad-upāsanaṁ**
tvat-samīpa upaveśanaṁ, tatra **āśā** yāsām iti tāḥ \| yad vā,
**vasati**-viśeṣaṇam \| tvad-upāsasya nāśo yāsu, tā **visṛjya** ity
anvayaḥ \| *yoginaḥ* sannyāsinaḥ \| yad vā, duḥkhitā āmantrayanti
puruṣasya jīvasya bhūḥ sthānaṁ hṛdayaṁ moṣate pīḍayatīti
**puruṣa-bhūṣaṇa** iti \| yad vā, puruṣa-bhuvi vasatīti tathā \|
bahir-antar-jñasyaitad ucitam iti bhāvaḥ \| **dāsyaṁ** dāsī-bhāvam \|
anena saṅgādi lakṣyate \|\|38\|\|

*ataḥ paraṁ viśvanāthasya pūrṇā ṭīkoddhṛtā.*

---------------------------------------------------------------------------------------------------------------------

**kaivalya-dīpikā : tan na** iti \| **tat** tasmāt śriyāpi kāmyamānatvāt
\| he **vṛjinārdana** ! duḥkha-nāśaka ! **vasatīr** gṛhān **tava**
**sundarābhyāṁ smita-nirīkṣaṇābhyāṁ** yas **tīvraḥ kāmaḥ**, tena
**tapta-cittānām** asmākam \|\|38\|\| \[mu.pha. 11.32\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** asmākaṁ kutrāpi
spardhā nāsti, nāpi garvaḥ, kevalaṁ tvayy eva ratiḥ, tasmād asmān prati
prasanno bhūyā ity anyā ūcuḥ---**tan naḥ** ity-ādi \| he **vṛjinārdana**
duḥkhārdana \| **tat** tasmāt **no**'smabhyaṁ **prasīda** \|

nanv akiñcanebhya eva prasīdāmīti ced vayam api ca tathaivety āhuḥ---he
**puruṣa-bhūṣaṇa** ! **dāsyaṁ dehi** dāsībhāvaṁ dehi, yenopāsanāṁ kartuṁ
śakyate \| kīdṛśīnām asmākam ? tvaṁ tvattaḥ sakāśāt hetor vā
**taptātmanāṁ** tvat-kṛtas tāpas tad-upāsanayaiva yāti \| he
**sundara-smita-nirīkṣaṇa** ! he **tīvra-kāma** ! tīvras tīkṣṇaḥ kāmo'pi
yasmāt, kāmād api parama-madhura ity arthaḥ \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tat** tasmāt
rajaḥ-prapannatvāt **prasādaṁ kuru** \| tam evāhuḥ---**dāsyam** eva
**dehi** iti \| nanu nava-yauvanonmattāḥ ! dāsyam api
lakṣmy-ādi-prārthyaṁ kathaṁ deyam ? iti cet, tatra sa-dainyam
āhuḥ---**tvad-upāsanāśāḥ** satyo **vasatīḥ**
sarva-bandhu-paricchada-sahita-gṛhān **visṛjya** **aṅghri-mūlaṁ prāptā**
vayam \| ataḥ sarva-parityāgena prapannānām āśām avaśyam pūrayitum
arhasi iti bhāvaḥ \| anyathā cāsmākaṁ mahad duḥkhaṁ syāt \| tac ca
tavānucitam ity āhuḥ---he **vṛjinārdana** ! iti \| tatra ca he
rasika-śekhara ! rasa-viśeṣa-mayam eva dāsyaṁ deyam ity
āśayenāhuḥ---**tvad** iti \| tac cocitam evety āhuḥ---he
**puruṣa-bhūṣaṇa** ! iti \| anyat tair vyākhyātam \|

yad vā, \"nanu gṛhiṇyaḥ ! tarhi gṛheṣu gatvaiva mad-bhṛtyair gopaiḥ saha
bhakta-vargavan mad-bhajanaṁ kriyatāṁ, tatraiva
tad-aśeṣopakaraṇa-sampatteḥ ?\" iti cet, tatra sa-kākv
āhuḥ---**vasatīr** **visṛjya** iti \| tatra hetuḥ---**tavopāsa**
upāstiḥ, tasya **nāśo** yāsu nāh, tatra tad-bhajanāsiddher ity arthaḥ \|

kiṁ ca, \"he mahā-mohana ! nānya-bhaktavad asmābhir dāsyaṁ prārthyate
yad gṛheṣu gopa-vargaiḥ saha sidhyet, kintu dāsya-viśeṣa eva\" ity
āśayenātyantārtyābhinaya-pūrvakam āhuḥ---**puruṣo** jīvas tasya **bhūḥ**
sthānaṁ hṛdayaṁ, tat **ūṣate** pīḍayati \| ūṣa rujāyām iti \| he
tathā-bhūta ! **tava** **sundarābhyāṁ smita-nirīkṣaṇābhyām** \| kiṁ vā,
he **sundara smita-nirīkṣaṇa** ! ato dhūrtatayaivedaṁ vadasīty
avahitthayā guhyamānaṁ bhāvaṁ vāk-cāturyābhivyañjayanti \| **tvat**
tvatto yas **tīvraḥ kāmaḥ,** tena **tapta ātmā** dehī yāsāṁ naḥ, atas
tat-pratīkāram ādau drutaṁ kuru, anyathā antya-daśopasthiter iti \|

yad vā, tat-pratīkāra-rūpaṁ dāsyaṁ dehīti bhāvaḥ \|

yad vā, nanu mad-vraja-striyaḥ ! mad-bhakta-varāṇāṁ gopānāṁ
kanyātva-bhāryātvādinā yuṣmākaṁ svataḥ-siddhaṁ mad-dāsyam asty eva \|
kiṁ tat-prārthanena ? iti cet, satyam, kintu asādhāraṇam asmad-ucitaṁ
tad dehīti sa-vaiyāgryam āhuḥ---**taptātmanāṁ** yogyaṁ yat tad
**dāsyam** ity arthaḥ \| sākṣād ātma-nirdeśo vinaya-lajjādinā \| kiṁ vā,
**naḥ** iti pūrvasyānuṣaṅgaḥ \|

yad vā, atyantārtyā sa-tṛṇa-grāham āhuḥ---**taptātmanāṁ** strīṇāṁ
kāsāñcid api **dāsyaṁ dehi** asmabhyam \| etādṛśīnāṁ dāsye prāpte'pi
tava prasāda-viśeṣo'vaśyaṁ bhavitaiveti bhāvaḥ \| anena duḥśīla- \[25\]
ity asyottaram \| **tvad-upāsanāśayā** sat-pater api tyāgo yukta eva \|
tat-siddhānto likhita eva, viśeṣataś ca vasatīnāṁ tvad-upāsanāśatvena \|
tatra ca tat-svāmināṁ teṣāṁ sambandhena tvad-bhajana-pātāt te pātakina
eveti tyājyā eva \|

kiṁ ca, **tvat-kāma-taptātmanāṁ** tat-tyāge kathaṁ vā vicāro doṣo vā ?
mahā-bhujaṅga-grastānāṁ ko nāmāstu ? iti \|

śleṣārthaḥ---**vṛjinaṁ** pāpam \| anyeṣām api pāpa-nāśano'sīti vayaṁ
**tvad-aṅghri-mūlaṁ prāptāḥ** \| adhunā ca tavaiva pāpe matir lakṣyate,
ataḥ **prasīda** \| asmākam atrāgamanāparādhaṁ kṣamasva \|
mano'vaṣṭabhya puṇye nidhehīty arthaḥ \|

yad vā, nanu mad-dāsyaṁ lakṣmyā api durlabhaṁ kṛpayā dīyamānam
aṅgīkuruteti cet tatra sābhyasūyam āhuḥ---yā **vasatīr visṛjya
tvad-upāsanāśāḥ** satyas **tavāṅghri-mūlaṁ prāptāḥ,** dāsya ivāśritāḥ,
tāsāṁ **tīvra-kāma-taptātmanām,** caturthy-arthe ṣaṣṭhī, tābhyo **dāsyaṁ
dehi** \| asmākaṁ pati-vratānāṁ tenālam ity arthaḥ \| **puruṣān** sakhīn
eva, na tu striyo **bhūṣayati** iti tathā-bhūta ! atas tvayā kim asmākam
? iti \| kiṁ vā, hṛdaya-dāhaketi pūrvavad arthaḥ \| tat kiṁ tvayi
bhaktyāpi iti bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tṛtīya-dik sthitā
api vivakṣitam upasaṁharati---**tan naḥ** iti \| **tat** tasmāt
pūrvoktād dhetor eva **prasādaṁ kuru** tam evāhuḥ **dāsyam** eva
**dehi** iīti \|

nanu nava-yauvanonmattāḥ ! dāsyam api tādṛśaṁ durlabham iti cet kathaṁ
deyam ? ity atra sa-dainyam āhuḥ---**prāptā** ity-ādi \| ataḥ
sarva-parityāgena prapannānām āśām avaśyam pūrayitum arhasi iti bhāvaḥ
\| anyathā cāsmākaṁ mahad duḥkhaṁ syāt \| tac ca tavānucitam ity
āhuḥ---he **vṛjinārdana** ! iti \| tatra ca nija-bhāvocchalita-cittāḥ
satyaḥ \| he rasika-śekhara ! rasa-viśeṣa-mayam eva dāsyaṁ deyam ity
āśayenāhuḥ---**tvad** iti \|

yad vā, **tat** tādṛśa-**nirīkṣaṇa-taptātmanām** api **dāsyam** eva
**dehi** iti \| tat-tāpa-haraṇe'py āśā parityaktety arthaḥ \| dāsyaṁ
cocitam evety āhuḥ---he **puruṣa-bhūṣaṇa** ! iti \| sarvatraivātha tava
**upāsa** upāstiḥ, tasya **nāśo** yāsu tā iti \| śleṣeṇa
**vasati**-viśeṣaṇaṁ ca \|

kiṁ vā, he **sundara-smita-nirīkṣaṇa** ! ato dhūrtatayaivedaṁ vadasīty
avahitthayā guhyamāṇaṁ bhāvaṁ vāk-cāturyābhivyañjayanti \| **tvat**
tvatto yas **tīvraḥ kāmaḥ,** tena **tapta ātmā** yāsāṁ, tāsāṁ naḥ \|
anena duḥśīlaḥ \[25\] ity asyottaraṁ **tvat-kāma-taptānāṁ** tat-tyāge
kathaṁ vicāro doṣo vā ? na hi kāma-mahā-bhujaṅga-grastānāṁ tayor
ekataro'pi sambhavatīti \|

niṣedhārthaś ca---**tat** tasmāt **no**'smākaṁ sambandhe **prasīda**
āgrahaṁ tyajety arthaḥ \| he **vṛjinārda na** iti chedaḥ \| yataḥ
**tvad-upāsanāśāḥ** satyo **vasatīr visṛjya** **tavāṅghri-mūlaṁ na
prāptā** vayaṁ, tasmāt yās **tvat-sundara**- ity-ādi-lakṣaṇāḥ, tāsāṁ tāḥ
prati **dāsyaṁ dehi,** asmākaṁ tu na tena prayojanam ity arthaḥ \| tāsām
api nātyanta-tad-aṅgīkārāt sampradānatvābhāva iti ṣaṣṭhy-abhiprāyaḥ \|
**puruṣān** sakhīn eva tat-tad-utkaṇṭhayā tat-tad-gokula-vadhū-veṣeṇa
**bhūṣayasi** tā iti tatrāpy asambhāvanā darśitā \|

yad vā, **puruṣa-bhūḥ,** tat-sattā puruṣa-sāmānya ity arthaḥ \| he tasya
**ūṣaṇa** ! pīḍaka ! taj-jāti-mātra-kalaṅka-kārinn iti
sa-kopa-sambodhanam \| ūṣa rujāyām iti \|\|38\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** prāktanaṁ vākyaṁ
nigamayanti---**tan naḥ** iti \| **vṛjinārdana** iti karmaṇy an eva---he
sarva-duḥkha-nivāraka ! **tatas** tasmāt **no**'smān prati **prasīda**
imāṁ durdṛṣṭiṁ tyajety arthaḥ \|

nanu yūyam api gṛhādi-tyāgenātrāgatya tadvad eva mat-pāda-rajaḥ
prapannāḥ ? tatrāhuḥ---**na te'ṅghri-mūlam** iti \| tadvad asator
**visṛjya** **tvad-upāsanāśāḥ** satyas tavāṅghri-mūlaṁ na prāptā api tu
kautukenaiva jyotsnāyāṁ vṛndāvana-darśanārtham āgatā ity arthaḥ \| atas
**tvadīya**-tādṛśa-**nirīkṣaṇa**-jāta-**tīvra-kāmena taptātmāno** yāḥ,
tāsām eva **dāsyaṁ dehi,** na tu mādṛśīnām \| atra ṣaṣṭhī
cātyanta-dānābhāve sampradānatvaṁ na bhavatīti vivakṣayā \| atas tad api
dānaṁ gokule'smin nātisthirībhaviṣyatīti bhāvaḥ \|

**puruṣa-bhūṣaṇa** ! iti sambodhanaṁ ca śliṣṭam \| **puruṣān**
gokula-gatān sakhi-janān eva **bhūṣayati,** na tv adyāpi gokula-ramaṇīṁ
kāñcid api \| atas tādṛśa-taptātmāno'pi nāyikāḥ kalpanā-mātra-mayya iti
bhāvaḥ \| atra bhāvāntareṇa āgati-sūcanāt dṛṣṭaṁ vanaṁ kusumitam
\[bhā.pu. 10.29.21\] ity anena tad-bhāvoddīpanam api nādṛtam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmād asmabhyaṁ prasīdety
āhuḥ---**tan naḥ** ity-ādi \| **tasmād** anyathā-śaṅkā-nirāsato
**no**'smabhyaṁ **prasīda** \| he **vṛjinārdana** ! duḥkhārdana ! vayaṁ
kīdṛśyaḥ? **vasatīr visṛjya tvad-upāsanāśāḥ** satyas **tavāṅghri-mūlaṁ
prāptāḥ** \| tasmād **dāsyaṁ dehi**, arthād asmākam ity āśayaḥ \|
kīdṛśīnām ? **tvat** tvatta eva **taptātmanām** \| he **sundara** ! he
**smita-nirīkṣaṇena tīvro**'tiśayograḥ **kāmo**'pi yasmāt,
yat-smita-nirīkṣaṇena kāmo'pi kupito yata ity arthaḥ \|\|38\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ
virahāgni-jvālāvalī-dṛḍha-manastvena dhairyaṁ kartum apārayantyaḥ
sa-kāku-dainyam āvedayantyaḥ prārthayante---**tan naḥ prasīda** iti \|
yasmāt tava pāda-rajaḥ sevanam eva puruṣārthāvadhiḥ \| lakṣmī-dṛṣṭāntena
ca gatānugatikatvena tava caraṇa-rajaḥ-sevanam eva gṛhe sthitābhir eva
vyavasitam \| **tasmān no**'smān prati **prasīda** prasanno bhava \|
vāg-bhaṅgyā kauṭilyaṁ tyajeti \| he **vṛjinārdana** ! duḥkha-han !
govardhanoddharaṇādinā pariśīlita-vrata !

kīdṛśīr **naḥ** ? **tavāṅghri-mūlaṁ** caraṇāntikaṁ **prāptāḥ** \| kiṁ
kṛtvā ? **vasatīr** gṛhān **visṛjya** tyaktvā **tvad-upāsanāśāḥ,**
tavopāsane āśā yāsāṁ tāḥ \|

nanv ekānte vana-madhye ekākinā mayā sthīyate \| bhavatīṣu kathaṁ
prasādaḥ kartavyaḥ ? iti cet tatrāhuḥ---**te'ṅghri-mūlaṁ prāptāḥ** \|
yas tu caraṇa-mūlam upāste, sa eva prasāda-pātraṁ bhavati \| tatra vayaṁ
**vasatīr visṛjya** pratyāpattitayā tyaktvā āgatāḥ \| kiṁ ca, ye
tyakta-loka-dharmāś ca mad-arthe tān bibharmy aham \[bhā.pu. 10.46.4\]
iti tvayaivoktatvāt \| **vasatīr** iti
sa-paricchada-sarva-labdha-parityāgo'pi vivakṣita iti \|

**vṛjinārdana** ! iti kṛpālutvam uktam \| tvaṁ kṛpāluḥ, vayam ārtāḥ \|
ārtānāṁ duḥkha-nivāraṇe tad-asiddheḥ gṛha-tyāge
hetuḥ---**tvad-upāsanāśāḥ** \| yataḥ sarva-saṅga-parityāgena yogina iva
nivṛttābhimānatayā tavopāsanaṁ kartum āgatāḥ \| **āśā** no chettavyeti
\| anyathā tava pratijñā-bhaṅgo'pi bhavitā \| ye yathā māṁ prapadyante
tāṁs tathaiva bhajāmy aham \[gītā 4.11\] iti tvayaivoktam \| ato
**dāsyaṁ dehi** \| yad vā, kīdṛśīr **vasatīs** tvad-upāsaṁs tava
samīpa-sthitiḥ, tasyā nāśo yāsu tāḥ \| gṛha-sthityā tad-asiddhir ity
arthaḥ \| yad vā, kīdṛśīr **vasatīḥ** tvad-upāsanāṁ tvat-sevana-rūpāṁ
bhaktiṁ syati tanukurvanti, tucchīkurvantīty arthaḥ \| so tanu-karaṇe
dhātor iti \|

nanu, gṛha-svāminaṁ vihāya dāsyaṁ kim iti prārthyate ? tatra svīyām
ārtiṁ nivedayantyas tac-chānti-hetuṁ dāsyam evābhilaṣantya
āhuḥ---**tvat-sundara-smita-nirīkṣaṇa-tīvra-kāma-taptātmanām**---tava
sundaraṁ smita-pūrvaṁ nirīkṣaṇaṁ, tena tīvro'sahya eva yaḥ kāmaḥ, tena
taptaḥ ātmā mano yāsāṁ naḥ \|

yad vā, he **sundara-smita** ! **tvat** tvatto hetor **nirīkṣaṇaṁ**
tavāvalokanaṁ, tena **tīvro** anivāryo yaḥ **kāmaḥ,** tena **tapta
ātmā** kṣetrajño yāsāṁ, tāsāṁ tava kapaṭa-smitena mohitānāṁ,
sva-dṛṣṭāntena tvayi śuddha-bhāva-vijānatīnām, idānīṁ tava
dharmopadeśena audāsīnyaṁ jānatīnām, ata eva ramaṇa-bhinnānyatra
nispṛhānāṁ, **no**'smākaṁ **dāsyaṁ dehi** \| dāsyaṁ datte tvayi
vrajeśvarādir nāsūyāṁ kariṣyati \| dāsye'smābhir labdhe sati paty-ādir
api nāsūyāṁ kariṣyati iti bhāvaḥ \|

yad vā, he **vṛjinārdana** ! ye tvāṁ prapannāḥ, teṣāṁ pāpa-nirasanam \|
vayaṁ tu tava pāda-mūlaṁ prapannāḥ, tathāpy asmāsu kāma-kṛtas tāpaḥ \|
idam eva citraṁ, yena pāpena paty-ādi-saṅgo jātaḥ, tat pāpaṁ tava
caraṇa-darśanena vinaṣṭam \| yataḥ pāpa-mūlā gṛhā eva tyaktāḥ, samprati
tava **sundarābhyāṁ smita-nirīkṣaṇābhyāṁ** jāto yas
**tīvro**'pratīkāryaḥ **kāmaḥ**, tena **taptātmanāṁ** pīḍita-cittānāṁ
hṛd-rogasya tvam eva nidānam \| tasya nivartakam auṣadhaṁ tvad-dāsyam
eva \| daśamy-avasthāyāḥ prāg eva deha-gṛhādikaṁ duḥkha-nidānam iti
jñātvā prāg eva tyaktam \| tvaṁ tu kāma-tāpaṁ dadad api tyājayituṁ na
śakyaḥ \| ato dāsyaṁ dattvāsmān rakṣeti prārthanā \|

he **puruṣa-bhūṣaṇa** ! puruṣāṇāṁ sakhānāṁ gopānām alaṅkaraṇaṁ sarvadā
sakhibhiḥ saha vihartuṁ puṣpa-pallava-gairikādibhis tān alaṅkaroṣi \|
tathaiva kadācid asmān apy alaṁkurv iti bhāvaḥ \| yad vā, he **puruṣa**
! asmākam antaryāmin ! asmāsu jātāṁ pīḍāṁ jāniṣe \| ato nivartaya \| he
**bhūṣaṇa** ! vayaṁ bhūṣyāḥ, tvaṁ tu bhūṣaṇam \| atas tvam asmān
bhūsayeti \| dāsyas tu svāmi-sevayā labdha-prasādā akuto-bhayāḥ satyo
vicaranti \| ato dāsyenālaṅkurv iti prārthanā \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād gṛha-kuṭumbādikaṁ
parityajya nārāyaṇasya bhaktā iva vayaṁ tava dāsyam eva kāmayāmahe ity
āhuḥ---**tan naḥ** iti \| yatas tvaṁ nārāyaṇa-tulyaḥ, tasmād asmān prati
**prasīda** \|

nanu, mat-prasāda-pratikūlaṁ duḥkhādṛṣṭaṁ bhavatīnām astīty ataḥ kathaṁ
prasādaḥ ? nārāyaṇo'pi kiṁ sarvatraiva prasīdati ? ity ata āhuḥ---he
**vṛjinārdana** ! tad api duḥkhaṁ tvam evārdaya \| nārāyaṇo hy avaśyam
eva prapadyamānānāṁ duḥkham ardayati \| vayaṁ ca **te'ṅghri-mūlaṁ
prāptāḥ** \| tatrāpi kāmanāntara-rāhityenaivety āhuḥ---**visṛjya
vasatīḥ** iti \|

nanu, gārhasthya-sukhaṁ parityajyāpi mattaḥ sukhaṁ kiñcanāvaśyam
arthayadhve iti jānīmaḥ ? tatrāhuḥ---**tvad-upāsanāyām** eva **āśā**, na
tūpāsanāyāḥ phale kasmiṁścana sukhe tvayā dāsyamāne āśā yāsāṁ tāḥ \|
ayam arthaḥ---upāsanāyā tvāṁ sukhayāma ity evābhiprāye'pi
tvat-sukha-darśanotthaṁ yadi naḥ sukham ākasmikaṁ bhavet, tarhi ko doṣaḥ
? iti \|

nanu, tarhi katham uktam asmākaṁ hṛc-chayāgniṁ siñca \[35\] iti ?
satyaṁ, tad-agni-jvālāyā api tvam eva kāraṇam ity āhuḥ---**tava
sundara-smita-nirīkṣaṇena** yas **tīvra-kāmaḥ**, tena **tapta ātmā**
yāsāṁ, tāsām asmākaṁ **dāsyaṁ** dāsītvam eva **dehi**, na tu patnītvam
\|

atra śrīmad-vallabhācārya-caraṇānāṁ vyākhyā---ato dāsyārthinya eva
vayaṁ, na tu vivāhārthinyaḥ \| ata upanayanādy-apekṣāpi na
loka-vyavahāreṇa ity eṣā \| tataś cāsmākaṁ kanyātve paroḍhātve vā na
kāpi kṣatiḥ, ubhayībhāve'pi tvad-dāsya-sambhavād iti bhāvaḥ \|

prakṛta-vaiṣṇava-toṣaṇyāṁ śrī-sanātana-gosvāmi-caraṇānām api---vivāhe
sati patnītvena bhajanād apy aupapatnyena bhajanaṁ parama-mahā-sukham \|
tac ca śrī-bhāgavatāmṛta- kāvyālaṅkārādau ca prasiddham eva \| ata
evātra dāsya-viśeṣa eva prārthitaḥ \| adhunā ca prārthyate **dāsyo
bhavāmaḥ** \[39\] ity eṣā \|

kathaṁ bhāvaḥ ? kāma-mahodadhitvād eva strī-lampaṭasya tavāsmābhir
yuvatibhir upāsanāṁ svāṅgair eva tvat-sukhotpādana-lakṣaṇā khalv
eṣaivety ato hṛc-chayāgni-seka-prārthanāpi tvad-upāsanā-prārthanaiva \|
kāmāgnir apy asmākaṁ tvad-upāsanopakaraṇam eva mukhyam iti \| ata eva
samucitam eva sambodhana-padam---he **puruṣa-bhūṣaṇa** ! gaurāṅgīnām
asmākam indranīla-maṇi-maya-sarvāṅgālaṅkāreti \|\|38\|\|

**\...**

\|\| 10.29.39 \|\|

vīkṣyālaka-vṛta-mukhaṁ tava kuṇḍala-śrī-

gaṇḍa-sthalādhara-sudhaṁ hasitāvalokam \|

dattābhayaṁ ca bhuja-daṇḍa-yugaṁ vilokya

vakṣaḥ śriyaika-ramaṇaṁ ca bhavāma dāsyaḥ \|\|

**śrīdhara-svāmī (bhāvārtha-dīpikā) :** nanu, gṛha-svāmyaṁ vihāya dāsyaṁ
kim iti prārthyate ? ta āhuḥ---**vīkṣya** iti \| **alakāvṛta-mukhaṁ**
keśāntarair āvṛta-mukham \| tathā **kuṇḍalayoḥ śrīr** yayoḥ, te
**gaṇḍa-sthale** yasmin, **adhare** **sudhā** yasmin, tac ca tac ca
**tava mukhaṁ vīkṣya,** **dattābhayaṁ bhuja-daṇḍa-yugmaṁ** **vakṣaś**
**ca** **śriyā ekam** eva **ramaṇaṁ** rati-janakaṁ vīkṣya, **dāsya** eva
**bhavāma** iti \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayogyārhaṁ dāsyaṁ yūyaṁ
yogyāḥ kim-artham icchatha ? ity āśaṅkate---*nanu* iti\| **alakāś**
cūrṇa-kuntalāḥ ity amaraḥ \| atisubhagatvāt tava sarveśvarasya dāsyam
evocitam iti bhāvaḥ \| kecit tv atra **alakāvṛta-mukhasya** jālatvam,

**kuṇḍalayor** vaṁsikātvaṁ, **gaṇḍa-sthalasya** viśāla-bhūmitvam,
**adhara-sudhāyā** lobhakatvaṁ, **hasitāvalokasya** mohinītvam,
veṇu-gītasya bhairava-rāgatvam, gopī-janānāṁ vana-caratvaṁ, netrāṇāṁ
khañjanatvaṁ kalpayantīti \|\|39\|\|

*ataḥ paraṁ viśvanātha-ṭīkā sāmastyena uddhṛtā.*

---------------------------------------------------------------------------------------------------------------------

**kaivalya-dīpikā :** nanu santy atra puruṣāntarāṇīti kiṁ mamaiva
prārthanayā ? iti cet, tatrāhuḥ---**vīkṣya** iti \| **alakāś**
cūrṇa-keśāḥ \| **kuṇḍala-śrīś** ca **gaṇḍa-sthalaṁ** ca **adhara-sudhā**
ceti dvandvaikyam \| **hasitaṁ** ca **avalokaś** ca **śriyā
eka-ramaṇam** \| ārṣo'varṇāgamaḥ sandhir vā \| anyānyāpekṣaṁ **vakṣaḥ**
śrī-pralobhakam ity eka-śabdārthaḥ \| **bhavāma** ity āśiṣi loṭ
\|\|39\|\| \[mu.pha. 11.33\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upāsanāśāḥ iti yad
uktaṁ, tat kīdṛśam ? ity anyā ūcuḥ---**vīkṣyālakāvṛtam** ity-ādi \|
**alakāvṛta-mukhaṁ,** **tava gaṇḍa-sthalaṁ** ca, **adhara-sudhā-hasitam
avalokaṁ, bhuja-yugaṁ, vakṣaś** ca **vīkṣya dāsyo bhavāmaḥ** \| eteṣām
upāsanā-yogyā bhavāma ity arthaḥ \| vakroktiḥ \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu dāsya-rasikāḥ !
tarhi prāyaḥ etādṛśa-bhāvānāṁ śrīdāma-subalādīnām iva dāsyam aṅgīkuruta
? iti cet, tatra kiṁ vā dāsya-viśeṣa-prārthane hetuṁ sa-bhāvam
āha---**vīkṣya** iti \| sākṣād antike dṛṣṭvā prādhānyena śrī-**mukhasya
bhujayor vakṣasaś** ca varṇanaṁ
gaṇḍa-cumbanādharāmṛta-pāna-gāḍhāliṅganādy-abhiprāyeṇa, tatra ca
**alakair** lalāṭopari vilasadbhir **āvṛtam** ity ūrdhva-bhāgasya,
**kuṇḍala-śrī** iti dvayoḥ pārśvayoḥ, **hasitena avaloko** yasminn iti
adho-madhya-bhāgayor ity evaṁ sarvatra śobhoktā \| **sthala**-rūpakeṇa
**gaṇḍayor** darpaṇādibhyo'pi saundaryaṁ dhvanitam \| **dattam abhayaṁ**
bhaktānāṁ daitya-vadhādinā yena ity-ādi baliṣṭhatvādi-guṇaḥ \| tena ca
cāturyeṇa paty-ādibhyo bhayaṁ parihṛtam \| vastutas tu gāḍhāśleṣeṇa
kāmādi-bhaya-haratvam abhipretam \|

**daṇḍa**-rūpakeṇa suvṛtta-pṛthu-dīrghatvādy-ākāra-sauṣṭhavam \|
**śriyā** lakṣmyā nija-śobhayā vā kṛtvā, **ekaṁ** śreṣṭham advitīyaṁ vā
**ramaṇam** iti parama-saundaryaṁ śobhādhikyaṁ coktaṁ **ca**-kāra-dvayam
\| **vilokya** iti punar uktiś ca śrī-mukhavad bhuja-vakṣasor api
prādhānya-vivakṣayā \|

kiṁ vā, dāsītve tad-darśana-mātraika-hetutoktyā
tat-tat-parama-mohanataiva darśitā \| ato dāsītvena
tat-tad-rasa-viśeṣasya yathāyathaṁ sākṣād-anubhava-saṁsiddhyā **dāsya**
eva **bhavāma** ity arthaḥ \| vartamānāyāṁ pañcamī \|

gūḍho'yam abhiprāyaḥ---vivāhe sati patnītvena bhajanād apy aupapatyena
bhajanaṁ parama-mahā-sukham \| tac ca śrī-bhāgavatāmṛte kāvyālaṅkārādau
ca prasiddham eva \| ata evātra dāsya-viśeṣa eva prārthitaḥ \| adhunā ca
prārthyate---**dāsya** eva **bhavāma** iti \| anyat tair vyañjitam \|

yad vā, **kuṇḍalayoḥ śrīḥ** śobhā yena, tan **mukham** \| keṣāñcin mate
**śrī** iti dīrghaḥ pāṭhaḥ \| tataś ca **kuṇḍalayoḥ** **śrī**-svarūpe
**gaṇḍa-sthale'dhara-sudhāṁ** ca dvandvaikyam \| tathā **hasitaṁ** ca
**avalokaṁ** ca iti sarveṣāṁ prādhānyaṁ dyotitam \| tac **ca**-kārābhyāṁ
vyañjitam eva \| **vilokya** sudṛśyam parama-sundaram \|

yad vā, jāgatām eva **vi**śeṣeṇa **lokyaṁ** dṛśyaṁ yad **vakṣaḥ,** tat,
puṁsām api manoharatvāt \| ata evoktaṁ śrī-kapila-devena---

> vakṣo'dhivāsam ṛṣabhasya mahā-vibhūteḥ
>
> puṁsāṁ mano-nayana-nirvṛtim ādadhānam \| \[bhā.pu. 3.28.26\]

asyārthaḥ---*ṛṣabhasya* sarva-śreṣṭhasya śrī-kṛṣṇasyety arthaḥ \|
nijāśeṣa-bhagavattā-prakaṭanāt *puṁsām* api, kim uta strīṇām ? sākṣāt
tathānuktir mātary ukter iti \|

apy-arthe **ca**-śabdaḥ \| **śriya eka-ramaṇaṁ** krīḍā-sthānam api sadā
tatra nivāsāt \| kiṁ vā, sukha-pradam api sadā tad-āśleṣāt \|

yad vā, **śriyaḥ** śobhāyā apy **ekaṁ** śreṣṭham advitīyaṁ vā
**ramaṇam** \| visarga-lope'pi sandhir ārṣaḥ \| tataś ca,
**ca**-kāro'nvācaye[^40] prathamaḥ, apy-arthe dvitīyaḥ \| evaṁ
śrī-mukhād bhujayor gauṇatvam \| tato'pi vakṣaso'bhipretaṁ
śobhā-sukhātiśayavattve'pi tasya lakṣmy-ākrāntatvena sāpatnyād asūyayā
gauṇatvam adhikam \|

yad vā, **ca**-kārābhyāṁ pūrvavat sarveṣām eva prādhānyaṁ dyotitam \|
sarveṣām api pratyekaṁ prādhānyena dāsītve hetutvāt \| yad vā, pūrvaṁ
dāsya-viśeṣa-prārthane jāratvenaiva bhajanam abhipretam \|

nanu, lola-prakṛtayaḥ ! tad eva kathaṁ prārthyate ?
kṛta-kātyāyanī-vrata-kumārī-vargavat sarvā api vihāra-dvārā patnītvaṁ me
na katham iṣyate ? ity atra sa-vaidagdhyam āhuḥ---**vīkṣya** iti \|
**dāsya** eva **bhavāma,** aupapatyenaiva tvāṁ bhajāma ity arthaḥ \|
āśiṣi pañcamī \[*loṭ*\] \| anenaiva nirbhara-prema-rasāvirbhūtyā
yathā-yathaṁ tan-madhura-rasānubhava-viśeṣa-susiddheḥ \| tac ca
śrī-bhāgavatāmṛte varṇitam eva, kāvyālaṅkārādau ca prasiddham \| etena
asvargyam \[bhā.pu. 10.29.26\] ity asyottaram \|
tvac-chrī-mukhādi-vīkṣaṇena aupapatye janyate, tatrāsmākaṁ ko nāma doṣaḥ
? iti \|

kiṁ vā, aupapatyena tad-bhajane mokṣād api vaikuṇṭha-loka-sukhād api
lakṣmy-ādi-bhajanānandād api ca parama-sukha-viśeṣa-siddheḥ, kiṁ nāma
asvargyatvādikam ? ataḥ kula-strīṇām eva tvayā saha tad ucitam iti \|

śleṣārthaḥ---etādṛśaṁ **tava śrī-mukhādikaṁ vīkṣya** api tava **dāsyaḥ**
karma-kāryo'pi **bhavāma** sambāvanāyāṁ pañcamī \| bhavema kim ? kākvā,
api tu naivety arthaḥ \| tatra hetuḥ---**śriya** eva **ekaṁ ramaṇam**
iti sarveṣām eva viśeṣaṇaṁ, cañcala-prakṛtes tasyā eva, na tu
sthira-prakṛtīnāṁ pativratānām asmākaṁ tvan-mukhādinā ramaṇam iti \|

yad vā, **kuṇḍala-śrī** ity-ādi-rūpam **alakāvṛta-mukhaṁ tava** tvayā
**vīkṣya** viśeṣeṇa īkṣayitvā darśayitvā, **bhuja-daṇḍa-yugaṁ ca
vilokya** viśeṣeṇa lokayitvā darśayitvā, **vakṣaś** ca darśayitvā bhayaṁ
prati vayaṁ **dattāḥ** \| bhayāya samarpitā vayam ity arthaḥ \|
ato'smākaṁ bahyābhāvāya asmad-āsyo mada-rahita-mukho bhava \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bhavatyo na dhanādinā
mūlyena krītāḥ, na vā datta-bhṛtayaḥ \| kuto dāsyo bhaveyuḥ ?
ucyate---anyatraiva khalv asāv anyo'nyena sa vyavahāraḥ \| bhavati tu
sva-mukhādi-darśana-dānam eva mūlyaṁ bhṛtiś cety āhuḥ---**vīkṣya** iti
\| viśeṣeṇa dṛṣṭvā viśeṣam evāhuḥ---**alakāvṛta-** ity-ādi viśeṣaṇaiḥ \|
tatra ca **alakair** lalāṭopari vilasadbhir **āvṛtam** ity
ūrdhva-bhāgasya \| **kuṇḍala-śrī-** iti dvayoḥ pārśvayoḥ \|
**hasitenāvaloko** yasmin iti adho-madhya-bhāgayor iti \| evaṁ sarvatra
śobhoktā **sthala**-pūrvakeṇa **gaṇḍayor** vistīrṇatvaṁ, **kuṇḍala-śrī**
ity anena svacchatvaṁ ca dhvanitam \| **adhare** ca **sudhā**numānaṁ
darśana-mātrāl lobha-viśeṣotpatteḥ saurabhya-viśeṣānubhavāc ca \|

tathā **dattam abhayaṁ** bhaktānāṁ daitya-vadhādinā yena ity-ādi
baliṣṭhatvādi-guṇaḥ \| tena ca cāturyeṇa paty-ādibhyo bhayaṁ parihṛtam
\| vastutas tu gāḍhāśleṣeṇa kāmādi-bhaya-haratvam abhipretam \|
**daṇḍa**-rūpakeṇa suvṛtta-pṛthu-dīrghatvādy-ākāra-sauṣṭhavam \| atrāpy
evaṁ vaiśiṣṭyam uktam \| tathā **śriyā**
vāma-bhāga-stha-svarṇa-varṇa-lakṣmī-rekhā-rūpayā lakṣmyā kartryā
**ekaṁ** śreṣṭhaṁ **ramaṇaṁ** yasminn iti
parama-saundaryādi-sampatti-nidhānatvam uktam\| **ca**-kāra-dvayaṁ
**vilokya** iti punar uktiś ca nija-vāsa-bhuja-vakṣasor
viśeṣāśrayatā-vivakṣayā \| tathottarayor dvayor ekā kriyā
caika-samprayojana-janakatvāt tādṛśa-gaṇḍādhara-maṇḍite śrī-mukhe hi
cumbana-pāne bhuja-vakṣasoś cāliṅgana-mātram abhilaṣitam iti \|

atrālakādīnām ukti-krameṇa idaṁ gamyate---prathamato mukhasya
tat-tat-saundarya-darśane jāte'pi lajjayā na cāturakṣaṇe darśanaṁ, kintv
atyutkaṇṭhayā \| paścād eva tata icchā-viśeṣeṇa yena bhujau daṣṭau,
tasya tu viśrāmo vakṣasy eveti tathā kramo jñeyaḥ \| evaṁ dāsītve hetuḥ
parama-mohanataiveti dhvanitam \|

kiṁ ca, **bhṛtir** mūlyaṁ ca khalu viṣaya-dānam eva loke dṛśyate, tat tu
tvayi tat-tad-rūpa-śobhāvati madhurādhara-sudhe lobhanīya-bhujādi-sparśe
pūrṇa-lakṣmī-nidhāna-vakṣasi labdhe, svataḥ-siddham eveti, tathāpi
**vīkṣya** iti sveṣāṁ netra-khañjana-bandho'pi dhvanitaḥ \| tatra
**alakānāṁ** pāśatvaṁ, **kuṇḍalayos** tad-antima-kuṇḍalikā-rūpatvaṁ,
**gaṇḍayos** tan-nidhāna-sthalatvam **adhara-sudhāyā**
lobhyāhāratva-**hasitāvalokasya**
viśvāsa-janaka-sva-pālita-khañjana-dvayāvilāsatvam \| tatra
**bhuja-daṇḍa-yugasya** ca **dattābhayatvam** eva pallava-yuktatvād iti
bhāvaḥ \| tādṛśa-vakṣasaś ca sukha-cāra-pradeśatvam ity api jñāpitam \|
anyat taiḥ \|

yad vā, **kuṇḍalayoḥ śrīḥ** śobhā yena, tan **mukhaṁ** \| keṣāñcin mate
**śrī** iti dīrghaḥ pāṭhaḥ \| tataś ca **kuṇḍalayoḥ**
śrī-hetu**-gaṇḍa-sthale** ca **adhara-sudhā** ca, tāsāṁ dvandvaikyaṁ,
tathā **hasitaṁ** ca **avalokaś** ca, tat tac ca **vīkṣya** iti sarveṣāṁ
prādhānyaṁ dyotitaṁ \| **vilokya** sudṛśyam iti niṣedhārthas tu \|

nanu yady evaṁ, tarhi kathaṁ mamāṅgāni muhur vīkṣamāṇā eva tiṣṭhatha ?
tatra sāṭopam āhuḥ---**vīkṣya** iti \| atrāpi kākvaiva niṣedho vyaṅgya
iti \|\|39\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha śravaṇād \[bhā.pu.
10.29.27\] ity-ādau darśanān mayi bhāvaḥ ity anena
yan-nija-saundarya-balaṁ darśitaṁ tatrāhuḥ---**vīkṣya** iti \| atrāpy
antyaś **ca**-śabdaḥ kākvā \| pūrvas tu tat-tad-ukta-samuccaye \| etad
api etac cāpi **vilokya dāsyo bhavāma**, api tu na sarvathaiva ity
arthaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** adya kiṁ dāsyaṁ dāsyasi ?
**dāsyas** tu vayaṁ **bhavāma** eveti siddhavad anyā āhuḥ---**vīkṣya**
ity-ādi \| **tava mukhaṁ vīkṣyā** darśanīyā ye'**lakāḥ,** tair
**āvṛtam** \| paścāt karmadhārayaḥ \| **kuṇḍalayoḥ śriyā** yuktaṁ
**gaṇḍa-sthalaṁ** yasya tat tathā \| **adhare sudhā** yasya tat tathā \|
\[**vilokyaṁ**\] darśanīyaṁ **vakṣaś** ca karmadhārayaḥ \| kīdṛśam ?
**śriyā** hetu-bhūtatayā **eka-ramaṇam** \| etāni yathā
svabhāva-siddhāni bhavanti, tathā vayam api **dāsyo** **bhavāma** ity
arthaḥ \| athavā, **vīkṣya vilokya** iti pūrva-kāle lyap, tan
nātisurasam \|\|39\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu, pūrvaṁ
pada-rajaḥ-sevyatvena prārthitam \| idānīm anyad api
bhikṣu-prasārikā-nyāyena prārthayantyo vyājena dāsyam eva svīkurvanti
iti jñātvā pṛcchanti \| gṛha-tyāge ko vā doṣaḥ ? **dāsyo bhavāmaḥ** \|

kīdṛśaṁ mukham ? **kuṇḍalayoḥ śrīr** yayoḥ, te **gaṇḍa-sthale** \|
yasmin **adhare sudhā** yatra, tatra\| punaḥ kīdṛk ? **hasitaṁ** hāsas
tad-vilasito'**valoko** yasmin \| tataḥ prathamaṁ tāsāṁ manasi sukham
eva mukhya-svādyaṁ tenābhipretam \| atas tad eva
varṇayanti---**alakāvṛtam** iti \| ali-kulāvṛta-nīlotpala-sādṛśena
varṇitaṁ makarandādhikyena peyatvam abhipretam \| **kuṇḍala-śrī** iti
pārśva-dvayaṁ pīna-yugāvṛtatvena śobhātiśayaḥ sūcitaḥ \|
**gaṇḍa-sthale** svacchatvaṁ dyotitam \| **adhara-sudhā** iti
lobhāśrayatvaṁ sūcitam \| **hasitāvalokam** iti vilāsa-prakāśa-bharaḥ
sūcitaḥ \|

**bhuja-daṇḍa-yugaṁ ca vilokya** \| kīdṛśaṁ ? **dattābhayam** \|
bhaktebhyo dattam abhayaṁ yena sva-sāmarthyena
govardhanoddharaṇādinā---na trāsa iha vaḥ kārya \[bhā.pu. 10.25.21\] iti
tvayaivoktatvāt \| bahuśo'nubhūtatvāc ca **vilokya** \| kīdṛk ? **śriya
ekam** eva **ramaṇaṁ** rati-janakam \| yad vā, **śriyā** śobhayā asmākam
eva **ramaṇam** iti śobhātiśaya uktaḥ \| madhura-rasālambanam etat
sarvaṁ dṛṣṭvā dāsyaṁ svīkāryam \| etad veśenāpy alaṁ, kim uta samucitam
etat sarvam iti \| gṛha-svāmye na kiñcid dāsye sarvam eva sampatsyate \|
ata eva amūlya-krītā **dāsyo bhavāma** iti \|

yad vā, asvargyam ayaśasyaṁ ca phalgu kṛcchraṁ bhayāvaham \[bhā.pu.
10.29.26\] iti ca tatrottaram anyatra aupapatyaṁ jugupsitam eva \| iha
tu na, yata ete doṣāḥ guṇatvena pariṇatāḥ, nava-bhṛtyeṣu
svargāpavarga-narakeṣv api tulyārtha-darśina \[bhā.pu. 6.17.18\] iti
tava mukha-darśane jāte svargasya heyatva-darśanād iṣṭāpattir eva
mukura-sthānīyayor **gaṇḍayoḥ** sva-pratibimba-darśanāya svīkṛtatvāj
jātv evaupapatyaṁ svīkṛtam \|

atrāpi deva-bhogyāyāḥ sakāśād utkṛṣṭāyā **adhara-sudhāyā**
bhogyatva-darśanāt aupapatya-svīkāraḥ \| **hasitāvalokam** iti \|
anyatraupapatyaṁ yaśaso malinatvaṁ bhavati \| atra tu **hasitam** apy
ujjvalam, **avaloko**'py ujjvalaḥ \| ayaśaso'py ujjvalatvam \| ataḥ
svīkṛtam anyac ca phalgu svalpa-kāla-bhogyam api abhayadena
bhuja-dvandvena rakṣitatvāt svīkṛtaṁ kṛcchraṁ duḥsādhyam api
śrī-sevyatvāt svīkṛtaṁ bahu-doṣākrāntatvena pratītam apy aupapatyam
asmac-cittābhiprāyeṇa sukhātmakam eva pratīyate \| anyeṣāṁ jugupsitam
apy asmākam ajugupsitam eveti \| gṛhocitaṁ sukhaṁ svargyaṁ yaśasyaṁ
bahu-kāla-bhogyaṁ sukha-sādhyam \| ajugupsitam ca etādṛśam apy asmābhis
tyaktam \| svargāpavarga-narakeṣv api tulyārtha-darśina \[bhā.pu.
6.17.18\] ity uktatvāt \| ayaśasyaṁ yaśo hi svargasya mūlaṁ---yāvat
kīrtir manuṣyasya puṇyā lokeṣu gīyate \| tāvat pramodate svarge
\[ma.bhā. 5.35.4\] iti svarga-hetutvād yaśo'pi tyaktam \| asvargyaṁ
svargyasyākāmyamānatvāt \| anye'pi bhaktāḥ svargāpavarga-narakeṣv api
tulyārtha-darśina \[bhā.pu. 6.17.18\] ity uktāt \|

yad vā, phalgu svalpa-kāla-bhogyam api svīkṛtaṁ, bahu-sukha-pūrṇatvāt \|
kṛcchraṁ duḥsādhyam api svīkṛtaṁ, tvat-pada-prāpti-hetutvāt \|
jugupsitam api svīkṛtaṁ paty-ādibhir asmat-tyāgasya kariṣyamāṇatvāt \|
bahu-kāla-bhogasyāpi pariṇāma-virasavattvāt \| tad uktaṁ---na
nāka-pṛṣṭham \[bhā.pu. 10.16.37\] iti \| anyāsaṁ pati-vratānāṁ
ṣaṭ-doṣākṛāntam apy aupapatyam asmākaṁ ṣaḍguṇa-yuktam eva jātam \| tad
uktaṁ---kvacid guṇo'pi doṣaḥ syād doṣo'pi vidhinā guṇaḥ \[bhā.pu.
11.21.16\] iti \| yathā brāhmaṇasya adhyayanam adhyāpanaṁ ca guṇaḥ,
śūdrasya tu doṣaḥ\| evam anyāsāṁ doṣa-buddhy-aupapattau vimukhānām
apravṛttau satyāṁ tava bhajano dharma iti jānatīnām asmākam aupapatyaṁ
guṇa eva \| anyābhir anāsvāditatvād doṣa eva \| atas tāsv evam ayam
upadeśaḥ \| ata iyaṁ vibhīṣikā nāsmāsv avakāśaṁ labhata iti vākyārthaḥ
\| yatas tava dāsyaṁ parama-puruṣārtha-sādhakaṁ, na hi
parama-puruṣārtha-sādhakaṁ pāpa-sādhakaṁ bhavati \|
mukhādi-vīkṣaṇa-rūpeṇa mūlyena krītā **dāsyo bhavāma** \| upabhogas tu
bhavat-prasāda-labhya eva \| tasmin jāte kim alabhyam ? iti
mukhādi-darśanenāsmad-aupapatya-vyavasāyaṁ dṛḍhīkṛtya idānīm asvargyam
ity-ādi vibhīṣikām utpādayan kiṁ na lajjase ? iti bhāvaḥ \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yūyaṁ yan mama dāsyo
bhavatha, tat kiṁ mayā mūlyena krītāḥ sthaḥ ? svīya-datta-bhṛtayo vā ?
tatra bhavatā asmat-samucita-mūlyāt koṭi-koṭi-guṇitena
asmad-adṛṣṭāśruta-careṇa mahānarghyeṇa hasitāvaloka-cintā-ratnenāsmān
vayaḥ-sandhy-ārambha eva krītvā svīya-kuñja-mandiram ānīya
nīla-nidhi-padma-nidhi-jāmbunada-makara-yugala-cintāmaṇi-maya-sthalī-maṇi-stambha-lakṣmī-vilāsāspada-nīlamaṇi-mandirāṇy
alakādi-vyājena sva-sampattīr darśayitvā devair api durlabham amṛtaṁ
pratidinaṁ bhojayasīty āhuḥ---**vīkṣya** iti \|

yadā śoṇa-vakroṣṇīṣaṁ śirasi badhnāsi, tadā dāsī-janena kaṅkatikayā
utkṛṣyordhva-nayanāt tvayā ca svāṅgulyā yatnān
niruddhyonnīyoṣṇīṣāntaḥ-praveśanāt bhāla-vāma-dakṣiṇa-prāntayor eva
dṛśyamāṇa-mūla-bhāgair **alakair āvṛtam** anācchannaṁ **mukhaṁ**
**vīkṣya** iti \| yadā cūḍāṁ badhnāsi, tadā
bhālāgra-vāma-dakṣiṇa-bhāgeṣv api kuñcitair anatidīrghair **alakair** ā
īṣad **āvṛtaṁ mukhaṁ vīkṣya** \| abhyaṅgodvartanādi-samaye
samprayoga-bhara-samaye ca **alakair** ā samyak prakāreṇaiva **āvṛtam**
ācchannaṁ **mukhaṁ vīkṣya**, īkṣaṇābhyām
āsvādyamāna-mādhurya-bharī-kṛtya vayaṁ **dāsyo bhavāmaḥ** \|

mukhaṁ kīdṛśam ? **kuṇḍalābhyāṁ** samaya-bhedeṣv alakair anāvṛtābhyām
īṣad āvṛtābhyāṁ sampūrṇāvṛtābhyāṁ ca \| acapalābhyām īṣac capalābhyām
aticapalābhyāṁ ca **śrīḥ** pṛthak pṛthak śobhā yatra tat \|

hasita-prahasita-samaye **gaṇḍayor** api sṛkvaṇyor vitatatvāt \|
**gaṇḍa-sthale**'pi **adhara-sudhā** adhara-mādhuryāc chalanaṁ yasya tat
\| gaṇḍa-sthalāt **gaṇḍa-sthalam** adhiruhya gopī-nayana-cakoraiḥ
pīyamānā **adhara-sudhā** yasya tat \| rahasya-samaya-bhede tu gopīnāṁ
**gaṇḍa-sthale adhara-sudhā** yasya tat \| **gaṇḍa-sthalayor** gopīnām
**adhara-sudhā** yasya tat \|

yad vā, **kuṇḍalayoḥ śrīḥ** pratibimba-rūpā śobhā yayoḥ, te
**gaṇḍa-sthale** yasmin **adhare sudhā** yasmin, tac ca tac ca tad ity
eka-padaṁ \| **hasita**-yukto'**valoko** yatra tad dhasitaṁ, praphullatā
gopīnāṁ kumudānāṁ ca avalokād yasmād iti vā \|

nanu, yuṣmat-pataya etad-asahiṣṇavaḥ phutkāreṇa kaṁsa-rājato mama
bhavatīnāṁ ca bhayam utpādayiṣyanti ? tatrāhuḥ---**dattam abhayaṁ**
mahendra-darpakādibhyo'pi parvata-dhāraṇādinā yena, tathā-bhūtaṁ
**bhuja-daṇḍa-yugam** iti tathā cet tvad-bhuja-daṇḍa eva kaṁsa-paśoḥ
prāṇa-hārako bhaviṣyatīti bhāvaḥ \| evaṁ ca vyañjitena vīra-rasena
śṛṅgāra-rasaḥ puṣṭo bhavati sma \|

nanu, para-nārīr na dāsīḥ karoṣi, kintu nārāyaṇasya nārīṁ lakṣmīm api
vaikuṇṭhād balād ānīya sva-vakṣasā vahasīty āhuḥ---**vakṣa** iti \|
**śriyā** lakṣmyā kartryā lajjā-vaśāt suvarṇa-rekhā-rūpayā **ekaṁ**
mukhyaṁ **ramaṇaṁ** yatra tat \| tasmād adhunā te kiyad vayo babhūva
caturdaśa-bhuvaneṣu madhye tad-ūrdhva-lokeṣv api brahmāṇḍād bahir
mahā-vaikuṇṭha-lokeṣv api madhye kasyāpi kām api sundarīṁ nārīṁ tvaṁ na
tyakṣyasīti jānīma iti vyañjitaṁ bhavati \|\|39\|\|

**\...**

\|\| 10.29.40 \|\|

kā stry aṅga te kala-padāyata-mūrcchitena[^41]

sammohitā'rya-caritān[^42] na calet trilokyām \|

trailokya-saubhagam idaṁ ca nirīkṣya rūpaṁ

yad go-dvija-druma-mṛgāḥ pulakāny abibhrat \|\|

**śrīdhara-svāmī (bhāvārtha-dīpikā) :** nanu jugupsitam aupapatyam
\[bhā.pu. 10.29.26\] ity uktam, tatrāhuḥ---**kā strī** iti \| **aṅga** !
he kṛṣṇa ! **kalāni padāni** yasmiṁs tad **āyataṁ** dīrghaṁ
**mūrcchitaṁ** svarālāpa-bhedaḥ, tena \| pāṭhāntare,
\"kala-padāmṛta\"-mayaṁ \"veṇu-gītaṁ\", tena **saṁmohitā kā** vā **strī
ārya-caritān** nija-dharmān **na calet** ? yan-mohitāḥ puruṣā api
calitāḥ \| kiṁ ca, **trailokya-saubhagam** iti yad yataḥ **abibhrann**
abibhruḥ \| tvad-dyotaka-śabda-śravaṇa-mātreṇāpi tāvan nija-dharma-tyāgo
yuktaḥ, kiṁ punas tvad-anubhaveneti bhāvaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvoktaupapatye
jugupsitatvaṁ pariharantya āhuḥ---***kalāni*** vyakta-madhurāṇi \|
*nija-dharmāt* pātivratya-lakṣaṇāt \|
kala-pada-gāna-śravaṇajānanda-magnānāṁ dharmādharma-smṛtir eva nodetīti
bhāvaḥ \| gavādayo'ntaś-cetanāḥ \| *yena* veṇu-nādena *mohitāḥ* *puruṣā
api* śakra-śarva-parameṣṭhi-purogāḥ \[bhā.pu. 10.35.15\] ity-ukteḥ
śaṅkara-prabhṛtayaḥ strī-veśaṁ kṛtvā gopī-vṛnde militā abhūvann iti,
strīṇāṁ tu kā vārtā ? iti bhāvaḥ \|

na kevalaṁ manuṣyāṇām eva moho'pi tu tad-itareṣām apīty āhuḥ---*kiṁ ca*
iti \| **trailokyasya** **saubhagam** alaṅkāram idam
asmad-dṛg-gocarī-bhūtaṁ **rūpaṁ** sundaratarāvayavopakḷptam ākāram \|

*iti bhāvaḥ* iti \| tvad-dyotaka-śabdasya
madhusūdana-murāri-govindety-ādi-śabdasya śravaṇa-mātreṇa vinaṣṭā khila
dvandvānāṁ vidhi-niṣedha-kaiṅkaryābhāvān nija-dharmasya varṇa-kramād
āgatasya tyāgo yuktaḥ \| evaṁ,

> yad-anucarita-līlā-karṇa-pīyūṣa-vipruṭ-
>
> sakṛd-adana-vidhūta-dvandva-dharmā vinaṣṭāḥ \| \[bhā.pu. 10.47.18\]
> ity-ukteḥ \|

śravaṇa-varṇana-bhāvam athāpi vā na hi bhavāmi yathā vidhi-kiṅkaraḥ
\[bhāvārtha-dīpikā 10.87.41\] iti vakṣyanti svāmi-caraṇāḥ \| punas
tvad-anubhavenāhaṁ brahmāsmīti sākṣād-ātma-sākṣāt-kāreṇety api tātparyam
\| yathā-śrutaṁ tu tvad-dyotaka-śabde veṇu-dhvanir imaṁ kṛṣṇo vādayaty
evaṁ-rūpa iti \|\|40\|\|

---------------------------------------------------------------------------------------------------------------------

**kaivalya-dīpikā :** tathāpi para-puruṣa-prasaṅgāc ca
san-mārgātikramo'nucita iti cet, tatrāhuḥ---**kā strī** iti \|
**kalair** madhuraiḥ **padair** amṛtaṁ sudhībhūtaṁ yad veṇu-gītam \|
tena **sammohitā** utpanna-sammohākhya-navama-smara-daśā **trailokyasya
saubhagam** saubhāgyaṁ jana-priyatvaṁ yasmin **rūpe** \| **yat** yasmāt
veṇu-gītād rūpād vā **gavādayaḥ pulakāny abibhrat** nitarāṁ dhṛtavantaḥ
\| **dvijāḥ** pakṣiṇaḥ \| ayogyeṣv apīti maṅkṣu bhāvāvirbhāvāt \| kā
kathā asmākam smara-vaivasyād idaṁ ceṣṭitaṁ syād iti bhāvaḥ \|\|40\|\|
\[mu.pha. 11.34\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanv evam evopāsanā,
bhadraṁ bho bhadram\| tarhi sa-rāgā eva bhavatyaḥ ? nahi nahi,
mad-bhaktā ity āśaṅkya madhyā dhīrāḥ prauḍhā āhuḥ---**kā stry aṅga te**
ity-ādi \| he **aṅga** ! ayaṁ tu tavaiva veṇu-dhvanes tava rūpasya cāyaṁ
doṣaḥ, na strīṇāṁ, **yad** yasmād **go-dvija-druma-mṛgā** api **pulakāni
bibhrati**, tena **kala-padāyata-veṇu-gītena** eva **saṁmohitā** satī
**trailokya-saubhagam idaṁ** ca **rūpaṁ nirīkṣya** **kā strī na caled
ārya-caritāt** kula-vratāt ? **ārya-caritād** veda-vartmano vā, āryasya
tava caritāt hetor iti vā **na calet** asthirā na bhavati \| etena
strīṇāṁ na doṣaḥ \| striyas tu tvayi nirupādhi-ratimatya eva \| tvam eva
veṇu-dhvānena tāsu rāgāntaraṁ janayasīti prāgalbhyam \|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu
śiṣṭa-varga-śiro-dhāryāḥ, tathāpi mahadval loka-śikṣārtham avaśyaṁ
sad-ācāraḥ pālayituṁ yujyate \| tatra sa-dainya-roṣam āhuḥ---**kā** iti
\| **trilokyāṁ** vartamānā **kā strī na calet** ? api tu sarvaiva caled
ity arthaḥ \| śrī-śivāṅkastha-pārvaty-ādīnām api moha-śaraṇāt \| tac ca
skandādau prasiddham eva \| atrāpi---devyo vimāna-gatayaḥ \[bhā.pu.
10.21.12\] ity-ādinā sūcitam eva \|

kadācid vā veṇu-gītaṁ nodetu nāma, **rūpaṁ** ca parama-mohanaṁ sadā
virājate iti sa-vikāram āhuḥ---**trailokya-** iti \| **trailokyasya**
ūrdhvādho-madhya-vartamāna-loka-trayasya **saubhagaṁ** saubhāgyaṁ
jana-priyatvaṁ saundaryaṁ vā yasmin yasmād vā, tad idaṁ
pratyakṣa-vartamānam ity anyathātvaṁ nirastam \|

yad vā, asādhāraṇam, anena śrī-raghunāthasya yat saundaryaṁ dṛṣṭvā
munayo'pi mohitā bhāva-viśeṣaṁ gatāḥ \| tathā ca pādmottara-khaṇḍe---

> purā maharṣayaḥ sarve daṇḍakāraṇya-vāsinaḥ \|
>
> dṛṣṭvā rāmaṁ hariṁ tatra bhoktum aicchan suvigraham \|\|
>
> te sarve strītvam āpannāḥ samudbhūtāś ca gokule \|
>
> hariṁ samprāpya kāmena tato muktā bhavārṇavāt \|\| ity-ādi \|

mahā-kaurme ca---

> agni-putrā mahātmānas tapasā strītvam āpire \|
>
> bhartāraṁ ca jagad-yoniṁ vāsudevam ajaṁ vibhum \|\| iti \|

tato'pi vaiśiṣṭyam abhipretam \| adhunā nijāśeṣa-bhagavattā-prakaṭanāt
\|

yad vā, idam anirvacanīyaṁ paramādbhutam ity arthaḥ \| pratibimbādau
darśanāt tavāpi bhāva-viśeṣotpādanena vismāpanāt, tathā coktam
uddhavena---vismāpanaṁ svasya ca \[bhā.pu. 3.2.12\] iti \| **nirīkṣya**
iti veṇu-gītasyeva śravaṇa-smaraṇādināpi mohaḥ syād eva, tatrāpi sākṣād
dṛṣṭvā **kā** vā **na calet** ? ity arthaḥ \|

**yad** yasmāt rūpāt \| **go**-śabdena vṛṣa-vatsa-mahiṣy-ajādayo'pi
grāmya-paśavo lakṣyante, gāvaḥ paśutvena viveka-hīnā api \| **pulakāni**
iti bahutvena sarvāṅgeṣu sadaiveti dyotyate, taiś cānye'pi vikārā
upalakṣyāḥ, aspandanaṁ gatimatāṁ pulakas tarūṇāṁ \[bhā.pu. 10.21.19\]
ity-ādy-ukteḥ\| **abibhran** bhāva-viśeṣodayād iti veṇu-gītād api
rūpasya parama-mohanatvam uktam \| yac ca śrī-rukmiṇyā devyā
vakṣyate---rūpaṁ dṛśāṁ dṛśimatām akhilārtha-lābhaṁ \[bhā.pu. 10.52.37\]
iti, uddhavena coktaṁ---vismāpanaṁ svasya ca \[bhā.pu. 3.2.12\] iti \|
tat-tad-vacanād apy asya vaiśiṣṭyaṁ jñeyam \|

cakṣuṣmatāṁ saundarya-grahaṇa-sambhavāt, tathā parama-vidagdha-śiromaṇes
tasya sad-asad-vicāra-niṣṭhā-sad-bhāvenāścarya-viśeṣa-dṛṣṭyā
vismaya-sambhavāc ca \| atra ca gavādīnāṁ tat-tad-abhāve'pi
prema-vikārokter iti dik \| anyat tair vyañjitam \|

tatra puruṣā api calitā iti **dvija-druma-mṛgāṇām** api pulakodbhedasya
\| kiṁ vā, śakra-śarva-parameṣṭhi-purogāḥ kaśmalaṁ yayuḥ \[bhā.pu.
10.35.15\] iti vakṣyamāṇasya devādīnām api mohasyānusāreṇeti \|

athavā, **yad** ity avyayam, yābhyāṁ veṇu-gīta-rūpābhyām ity arthaḥ \|
veṇu-gītasya mohanatvaṁ viśeṣata ekaviṁśaty-adhyāye vyaktam evoktam,
pañcatriṁśe ca vakṣyate \| anyat samānam \|

evaṁ tasya veṇu-gīta-rūpayoḥ parama-mohanatvam uktam \| kṛṣṇa-nāmno
mohanatvam **aṅga** ity anena sūcitam eva \| parama-mohanatvena
\"śrī-kṛṣṇa\" iti sākṣāt kutrāpy asambodhanāt \| ato'śaktyā
śiṣṭācāra-parityāge ko'pi doṣo nāma na ghaṭeta iti bhāvaḥ \| vastutas tu
tādṛśa-janānāṁ sadācāre'nadhikārāt \| tac ca pūrvaṁ vivṛtam eva \| ata
eva śrī-svāmi-pādair likhitam---tad-dyotaka-śabda-śravaṇa-mātreṇāpi
tāvan nija-dharma-tyāgo yuktaḥ iti \| īśvarasya ca sarva-śaktimattvāl
loka-saṅgrahārthaṁ sadācāra-paripālanaṁ tasya sambhaved eva \| tat
prema-vivaśānāṁ cāśaktyā kathaṁ sambhavet ? evam eva teṣāṁ
māhātmya-viśeṣo nigūḍho'pi tenaiva nirapekṣaṁ muniṁ śāntaṁ \[bhā.pu.
11.14.16\] ity-ādi-vacanair abhivyañjita iti dik \|

anena śravaṇāt \[bhā.pu. 10.29.27\] ity asyottaram \| puruṣāṇāṁ tatrāpi
munīnām api pūrvāvatāre atra ca gavādīnām api sākṣāt moho yatra syāt,
tatrāsmādṛśīnāṁ kā vārtā ? iti viveka-hānāv asmākaṁ na doṣa iti \|

kiṁ vā, yasya nirīkṣaṇa-veṇu-gīta-śravaṇa-mātreṇa gavādīnām
apīdṛśānanda-lakṣaṇaṁ sampadyate, tasya yathā-yathaṁ sākṣād upabhogena
prema-viśeṣa-lakṣaṇaḥ paramānandaḥ sampadyata eveti sannikarṣo hi yukta
eveti \| vastutas tu yasya śravaṇādināpi bhāvaḥ syāt, tasya sannikarṣeṇa
bhāvo viśeṣataḥ sampadyetaiveti \|

śleṣārthaḥ---**kā strī ārya-caritāc calet**, api tu na kāpīty arthaḥ \|
**yan nirīkṣya gavādayaḥ pulakāni bibhrati** sma, idam **te** tava
**rūpaṁ** saundaryaṁ **trilokyāṁ** nāsti kim ? kākvā, api tv asty evety
arthaḥ \| ato'nena tvaṁ mā garvam āvaha iti bhāvaḥ \|

yad vā, he **kala-padāyata-veṇu-gīta** ! he **sammohita** !
kāma-sammohita ! ity adhairyam uktam \| **te** tvattaḥ sakāśāt **kā na
calet**, gṛhaṁ na yāyāt ? kiṁ-bhūtāt ? **ārya-caritāt** parama-dhārmikād
iti solluṇṭham \|

yad vā, he **kala-padāyata-veṇu-gīta-sammohitārya** ! iti
parama-dhārṣṭyam uktam \| **te** tava **caritāt** pāradārikatva-lakṣaṇāt
**kā na calet** nāpayāyāt ? **kā idaṁ** svīkuryāt ? ity arthaḥ \| anyat
samānam \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv evaṁ pativratābhir
upahasanīyā bhaviṣyatha tatra sphuṭam eva sa-roṣa-dainyam āhuḥ---**kā
strī** iti \| **trilokyāṁ** vartamānā **kā strī na calet** ? api tu
sarvaiva caled ity arthaḥ \| tac ca devyo vimāna-gatayaḥ \[bhā.pu.
10.21.12\] ity-ādinā sūcitam \| **kala-** iti pūrvaṁ vyākhyātam
\[10.29.3\] \| **pada** iti pratipadam api tādṛśaṁ
bodhayanti---**āyata** iti \| tatra śrī-kṛṣṇasya nirbandhaṁ bodhayanti
sveṣāṁ ca dhairyeṇāpi tat-kāla-kṣepaṁ vārayanti \| pāṭhāntare
tasyālaukika-svādatvaṁ vyañjayanti \|

tatrādarśana eva vārtā darśane'pi tathaivety evaṁ sarvato māra eveti
sa-bhayam ivāhuḥ---**trailokya-** iti \| **trailokyasya**
ūrdhvādho-madhya-vartamāna-yāval-lokasya **saubhagaṁ** saubhāgyaṁ vā
yasmin yad-antar-bhūtam ity arthaḥ, tad **idaṁ** pratyakṣa-vartamānam
ity anyathātvaṁ nirastam \| yad vā, **idam** etādṛśam asādhāraṇam ity
arthaḥ \|

**nirīkṣya** iti \| yasya śravaṇādināpi mohaḥ syād iti kaimutyaṁ
bodhayanti---**kā strī** iti \| yatra puruṣā api svayaṁ bhagavān api
muhyeyur iti bhāvaḥ, śakra-śarva-parameṣṭhi-purogāḥ kaśmalaṁ yayuḥ
\[bhā.pu. 10.35.15\] iti vakṣyamāṇāt, vismāpanaṁ svasya ca \[bhā.pu.
3.2.12\] tṛtīyokteś ca \| aho astu tāvat tādṛśa-sārāsāra-vidāṁ teṣāṁ
vārtā ! **yad** yābhyāṁ veṇu-gīta-rūpābhyāṁ **gav-ādayo**'pīti
śravaṇa-darśane labhyete, te sva-prakāśatvān nāsambhāvye \| anena
lokepsubhir \[bhā.pu. 10.29.25\] ity asyottaram \| niṣedhārthaś cāyam \|

nanu, yadi mamāṅga-darśane yuṣmākaṁ na kṣobhaḥ, tarhi katham itaś
calitum icchā ? tatrāhuḥ---**kā strī** iti \| **kā strī**
taj-jāti-mātraṁ **kala**- ity-ādi-lakṣaṇāpi **ārya-caritāt** sad-ācārād
dhetoḥ **te** tvattaḥ sakāśāt **na calet**, nāpayāyāt ? tathā **yat**
yasmāt **gavādayo**'pi **pulakāny abibhran**, tata **idam** īdṛśaṁ rūpaṁ
**nirīkṣya** ca samalokyāpi tasmād eva hetoḥ **kā** nāpayāt ? api tu
sarvaivāpayāyād ity arthaḥ \| sundarīṇāṁ sundara-para-puruṣa-nikaṭe
sthitir hi bāḍhaṁ loka-vigāna-hetur iti \| tad evaṁ yadyapi
tat-saṁmohitā nāpi samyak tad-vīkṣaṇa-kārikāḥ, tathāpy apayāsyāma iti
bhāvaḥ \|\|40\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** nanu yady evaṁ dṛḍha-vratā
bhavatha, tarhi katham ihaiva sarvāṁ rātriṁ na tiṣṭhatha ? ity āśaṅkya
punaḥ sa-śaṅkam āhuḥ---**kā stry aṅga te** iti \| yadyapy evaṁ, tathāpi
**aṅga** he **kala-padāyata**-veṇu-gīta, he **sammohita**
sammohanākhya-kāma-bāṇa-mohita, **trilokyām** eṣā **kā strī** yā **te**
tvattaḥ sakāśāt **ārya-caritāt** sad-ācārād dhetor api **na calet** ?
astv asmākaṁ parama-sādhu-maryādā-vratānāṁ dūrato vārtā \|

tad evaṁ tataś calane hetuṁ sambodhana-dvayena guṇa-gataṁ bhāva-gataṁ ca
tadīyaṁ doṣam uktvā, rūpa-gataṁ cāhuḥ---**trailokya-** iti \| tathā
**ārya-caritād** eva hetor idaṁ ca **rūpaṁ vilokya** **kā na calet** \|
**yat** yasmāt **go-dvija-** iti \| sundarīṇāṁ
sundara-para-puruṣa-nikaṭa-sthitir hi bāḍhaṁ loka-vigānāya syād iti
\|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu yady evaṁ bhavatyaḥ
svabhāva-siddhābhimāninyaḥ, tadā kathaṁ mad-vacasām abhiprāyānabhijñāḥ
satyaḥ kiṁ tapyatha ? tatrāpy anyā āhuḥ---**kā strī** ity-ādi \| he
**aṅga** ! **te** tava **kala-padāyata-veṇu-gīta-sammohitā** satī
**āryasya** tava **caritād** dhetor **na calen** na bhramet \| evam eva
tava bhrāmakaṁ caritam, yena **trilokyāṁ kā strī na calet** ? sarvaiva
calati \| atra strīṇāṁ na dūṣaṇaṁ, tavaivety arthaḥ \| na kevalaṁ tava
**caritād** eva \| **idaṁ rūpaṁ nirīkṣya ca**, yato rūpād
**go-dvija-druma-mṛgā** api **pulakāny abibhran** pulakino bhavanti
\|\|40\|\|

---------------------------------------------------------------------------------------------------------------------

kā stry aṅga te kala-padāyata-mūrcchitena[^43]

sammohitā'rya-caritān[^44] na calet trilokyām \|

trailokya-saubhagam idaṁ ca nirīkṣya rūpaṁ

yad go-dvija-druma-mṛgāḥ pulakāny abibhrat \|\|

**nārāyaṇa-bhaṭṭaḥ (śrī-rasikāhlādinī) :** nanu yathāhaṁ
loka-saṅgraha-paraḥ, tathā bhavatībhir api sadācāraḥ pālyaḥ \|
pramāṇa-paṅkti-siddham apy etad vyavasitaṁ na kāryam ? iti cet, tatra
sāmarṣam āhuḥ---**aṅga** iti sambodhanenaitat jñāpyate yadi tvam
asmadbhyo'bhaviṣyas tavaivaṁ nāvadiṣyaḥ \| ato'smad-ārtim
ajñātvaivopadiśasi paropadeśe pāṇḍityam \[pañca. 1.117\][^45] iti
smṛteḥ\| **trailokyām** sā **kā strī** yā **ārya-caritān** nija-dharmān
**na calet** ? nija-dharmaṁ na parityajed ity arthaḥ \| na kācid ity
arthaḥ \| te **kala-padāyatā veṇu-gītena sammohitā** kalāni avyaktāni
madhurāṇi gītena tena mohitā \| yad uktaṁ---devyo vimāna-gatayaḥ
smara-nunna-sārāḥ \[bhā.pu. 10.21.12\] iti \|

tvad-udbhāvita-paryayo bhavatīti na citram āhuḥ---**trailokya**- iti \|
**trailokya**-stha-**saubhagaṁ** saundaryaṁ, yasmin trailokye saubhagaṁ
yasmād iti vā \| idaṁ pratyakṣa-siddhaṁ **rūpaṁ** **nirīkṣya** yat
yasmāt **mohitāḥ** puruṣā api **calitāḥ,** śrī-raghuvīrasya saundaryaṁ
dṛṣṭvā daṇḍakāraṇya-vāsino munayo'pi mohitāḥ \| tad uktaṁ pādme---

> purā maharṣayaḥ sarve daṇḍakāraṇya-vāsinaḥ \|\
> dṛṣṭvā rāmaṁ hariṁ tatra bhoktum aicchan suvigraham \|
>
> te sarve strītvam āpannāḥ samudbhūtāś ca gokule \|\| \[pa.pu.
> 6.245.164\]

pratyabhijñayā saṁskāra-vaśā eva vadantīti jñāyate \| yad vā, idaṁ rūpaṁ
tavāpi vismaya-janakam \| tad uktaṁ---vismāpanaṁ svasya \[bhā.pu.
3.2.12\] iti \|

yad vā, he **kala-pada** ! kaṁ sukhaṁ lāti gṛhṇāti padaṁ svarūpaṁ yasya,
veṇur vānena yat sukhaṁ bhavati, tat tāvat sva-svarūpa eva nimagno
bhavati \| paścād anyatra sañcarati \| he **amṛta-veṇu-gīta-saṁmohita**
! yataḥ sadaiva veṇuṁ vādayase, na kadācid viramasi, asmāsv eva keyaṁ
śaṅkā ? yato veṇu-gītena tvam api mohito'si \| yad vā, he
**amṛta-veṇu-gīta** ! he **mohita** ! iti pada-dvayaṁ mohitatvāt
sāttvika-bhāvodayaḥ \| ata eva tanvitam anukūlaṁ vadann asmān
nivārayasīti na citraṁ yat tasmāt vijātīyā api go-dvija-druma-mṛgāḥ \|
go-śabdena vṛṣabha-vatsa-vatsatarī-prabhṛtayo jñeyāḥ \| **dvijāḥ**
pakṣiṇaḥ \| tad uktaṁ---prāyo batāmba vihagā munayaḥ \[bhā.pu.
10.21.14\] iti \| **drumāḥ**---aho amī devavara \[bhā.pu. 10.15.5\] iti
śrī-mukhenoktam \| dhanyāḥ sma mūḍha-matayo'pi hariṇyaḥ \[bhā.pu.
10.21.11\] iti bhāva-viśeṣodayena **pulakān** asmat-sadṛśīnāṁ
bhāva-viśeṣa-jñāpakān dharmān **abibhran** \|

kiṁ ca, veṇu-gītena mohayitvā nija-dharmas tyājitaḥ \| mohitatvāt
sadācāra-parityāgenāsmāsu doṣaḥ sthāpyate \| dharma-tyāgasya tvayaiva
kāritatvāt tvayy eva doṣam āvahed iti śāstra-phalaṁ
prayokta-rīti-nyāyena anyac ca \| vayaṁ tu śyāmasundara te dāsyaḥ
\[bhā.pu. 10.22.15\] iti pratiśrutam arthaṁ saṁsmṛtya dāsyo jātāḥ \|
dāsīnāṁ svāmi-vacanāt sādhv-asādhu-karaṇena guṇa-doṣau svāmini
svāmi-sevā-vyagrāṇāṁ dāsīnāṁ śravaṇād ity asyāpy uttaraṁ dattam iti
veditavyam \| tvaṁ tu mayemā \[bhā.pu. 10.22.27\] iti pratiśrutaṁ dātum
asvīkurvan pratiyāteti prasahya duḥkha-vāridhau majjayasīti kasmāt ? iti
na jānīma iti bhāvaḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, yuṣmābhir
dharma-mārgāya jalāñjalir datta eva \| tat kim anyā api pativratā
\"vidūṣayati nirlajjaḥ svayaṁ duṣṭaḥ parān api\" iti nyāyena dūṣayatha ?
mad-vakṣasy autpattiky eva yeyaṁ lakṣaṇa-viśeṣa-rūpā suvarṇa-rekhā
bhrājate, tāṁ ca dṛṣṭvā pati-vratā-śiromaṇiṁ lakṣmīṁ dūṣayantyas tasyām
apy aparādhinyaḥ kathaṁ bhavatheti \| tatra na kām api dūṣayāmaḥ, kintu
trijagatām api dharma-dhvaṁsanāya vidhātrā tvaṁ sṛṣṭo'sīti
sa-roṣa-cāpalam āha---**kā strī** iti \|

**aṅga** ! he śrī-kṛṣṇa ! **kalāni padāni** yatra tad-**amṛta**-rūpaṁ
yad **veṇu-gītaṁ**, tena \| \"kala-padāyata-mūrcchitena\" iti pāṭhe
**āyataṁ** dīrghaṁ **mūrcchitaṁ** svarālāpa-bhedaḥ, tena **saṁmohitā**
iti na strī dūṣyate, kintu tvat-kartṛkaṁ gītam eveti bhāvaḥ \|
**ārya-caritāt** pātivratya-lakṣaṇa-nija-dharmān **na calet**, api tu
sarvaiva caled iti \| dharma-tyājana-lakṣaṇa-pratyavāyaṁ tvaṁ prāpsyasy
eveti bhāvaḥ \| na kevalaṁ tvad-guṇasyaiva dharma-dhvaṁsakatā, api tu
tad-rūpasyāpīty āhuḥ---**trailokya-** iti ūrdhvādho-madhya-deśa-vartiṣu
prākṛtāprākṛta-lokeṣv api **saubhagam** eva yasya tat, na tu
dharma-dhvaṁsakatva-hetukaḥ kasyāpy atra dveṣa iti bhāvaḥ \|

na ca strīṇāṁ svābhāvikaḥ kāmo'pi mohe hetur astīti vācyam \| yato
jaṅgama-sthāvarāṇāṁ sarveṣām api vaivaśya-prāpakau tava rūpa-guṇāv ity
āhuḥ---**yat** \| yato gīta-rūpābhyām **abibhran** na bibharuḥ \| asmāt
he rājan ! kiṁ bahunā, śakra-śarva-parameṣṭhi-purogāḥ kaśmalaṁ yayuḥ
\[bhā.pu. 10.35.15\] iti veṇu-gītādhyāyāt parama-tattva-vidām api mohaḥ,
vismāpanaṁ svasya \[bhā.pu. 3.2.12\] iti ca tava tasyāpi camatkāro dṛṣṭa
iti śrī-śukoktir apy āsīd iti jñeyam \|\|40\|\|

(ujjvala-nīlamaṇau 11.81 śloke'pi ṭīkā draṣṭavyā \|)

**\...**

\|\| 10.29.41 \|\|

vyaktaṁ bhavān vraja-bhayārti-haro[^46]'bhijāto

devo yathādi-puruṣaḥ sura-loka-goptā \|

tan no nidhehi kara-paṅkajam ārta-bandho

tapta-staneṣu ca śiraḥsu ca kiṅkarīṇām \|\|

**śrīdhara-svāmī (bhāvārtha-dīpikā) : vyaktaṁ** niścitam \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarva-svāmitvena
tavāsmad-bhartṛtvāt samāna-kula-jātatvena sambandha-yogyatvād asmākaṁ
tava saṅgatyaupapatya-doṣo nāsti, kuto nindyatvam ? ity
abhipretyāhuḥ---***vyaktam*** iti \| **yathā ādi-puruṣaḥ**
**sura-loka-goptā** vā mano jātaḥ, tathā sa eva **ādi-puruṣo** bhavān
adhunā vrajasya sarva-bhakta-samudāyasya \|

yad vā, asmākaṁ vrajasthānāṁ bhayaṁ saṁsṛtijam, ārtir
ādhyātmikā-rūpādi-rūpā trividhā te haratīti tathābhijāta iti \|
**vyaktam** asandigdham \|

> eṣa vaḥ śreya ādhāsyad gopa-gokula-nandanaḥ \|\| \[bhā.pu. 10.8.16\]
>
> ya etasmin mahābhāgāḥ prītiṁ kurvanti mānavāḥ \|\|
>
> nārayo\'bhibhavanty etān \[bhā.pu. 10.26.21\] ity-ādinā
> śrī-gargācāryokteḥ \|

arayaḥ kāmādayaḥ \| yata itthaṁ tat tasmāt sahaja-śītalatvāt
santāpa-hāritvād ānandasya āsrāvitvāt **kara** eva **paṅkajaḥ**, tam \|
yad vā, paṅkaṁ kleśaṁ jayatīti paṅkajaḥ kara eva paṅkajaḥ, tam \| tava
karaḥ paṅka-haro'sti anyathā ārta-bandhutva-hāniḥ syād iti
sambuddhy-abhiprāyaḥ \|

**kiṅkarīṇām** iti sarvatrābhayārthaṁ dāsītva-dārḍhyārtham evoktam \|
yad vā, kiṅkarī-tāpaḥ svāminaivāpahriyata iti \| tvaṁ cāsmākaṁ svāmīti
\| anyathā, hitān na yaḥ saṁśṛṇute sa kiṁ prabhuḥ iti nyāyena tava kiṁ
prabhutvaṁ ca syāt ? iti bhāvaḥ \|\|41\|\|

---------------------------------------------------------------------------------------------------------------------

**kaivalya-dīpikā : vyaktam** iti \| **vyaktaṁ** spaṣṭam \| **bhayaṁ**
para-hetukam \| **ārtir** manaḥ-pīḍā \| abhede'pi devo yatheti
bhedopamayā sammohitatvaṁ vivṛtam \| **tat** tasmāt \| śabda-dvayam
ubhayatra prādhānya-dyotanārtham \|\|41\|\| \[mu.pha. 11.35\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upasaṁharanty
āhuḥ---**vyaktaṁ bhavān** ity-ādi \| **vrajasya** **bhayam ārtiḥ,**
artir vā pīḍeti yāvat \| ubhayor eva haraṇa-kṛta tvam **abhijātaḥ**
prādurbhūta iti **vyaktaṁ** sphuṭaṁ sarva eva jānanti \| **devaḥ**
krīḍā-paraḥ san, **yathā ādi-puruṣo** nārāyaṇaḥ **sura-loka-goptā** tvaṁ
tad-adhiko\'pi dṛṣṭāntāntarābhāvāt tena sahaivopamā kriyate \| ato
vrajasyāpi sura-lokādhikatvam \| tat kathaṁ svayam evārtiṁ janayasy
asmākam ? **tat** tasmāt **no**\'smākaṁ, he **ārta-bandho** !
**tapta-staneṣu** **ca śiraḥsu ca** **kara-paṅkajaṁ nidhehi** ity
upadeśaḥ \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ prativacanais tad
uktaṁ sarvaṁ krameṇa parihṛtya, adhunā tasyāvatāra-prayojanaṁ
pradarśayantyaḥ paramārtyā sa-kāku prārthayante---**vyaktam** iti \|
**vrajasya bhayaṁ** dāvāditaḥ, **ārtiś** ca tvad-aprāpteḥ \| yad vā,
**bhayaṁ** tvad-arthaṁ pūtanādibhyo dāvādibhyaś ca, **ārtiś** ca
varṣa-vātādibhyaḥ \| yad vā, **bhayaṁ** tvad-viraha-śaṅkayā, **ārtis**
tvad-upekṣayā \| pāṭhāntare \"vraja-janānām ārtiḥ\" bāhyāntarāśeṣa-bādhā
\| idaṁ na sarva-sammatam \| etac cātmoddeśenoktam \|

kiṁ vā, **vrajasya janāḥ** kālāntare'py etad vraja-bhūmy-āśritā ye
janāḥ, teṣām api, kim utāsmākam ? tad-dharaḥ san tan-nāśanāyety arthaḥ
\| **abhito**'śeṣa-bhagavattā-prakaṭana-viśeṣeṇa **jātaḥ** prādurbhūtaḥ
\| yadyapi bhū-bhāra-haraṇādikam api prayojanam, tathāpi
**vraja-bhayārti-haraṇam** eva mukhyaṁ prayojanam \| tatra
tad-artha-kṛta-līlayaiva sarvatra mukhya-prayojanaṁ,
nija-prema-rasa-vistāra-siddheḥ \|

tad-arthaṁ dīna-kāruṇya-viśeṣeṇa dharmātikramo'pi kārya iti dṛṣṭāntena
bodhayanti---**devo** jagatām eva pūjyaḥ \| yata **ādi-puruṣo**
jagat-kāraṇa-bhūtaḥ parameśvaraḥ \| so'pi **yathā sura-loka-goptā**,
sura-lokaḥ svargaḥ, tena tatratyā lakṣyante \| yad vā, **surāś** ca
**lokāś** cānye nija-janāḥ, teṣāṁ **goptā** tat-pratipakṣādi-māraṇena
rakṣakaḥ san yathā **jāyate**, **goptā** yathā bhavatīti vā, tathā tathā
sarvatra tasya sāmye'pi bhaktāpekṣayā vaiṣamyam api syāt, tathārtānām
asmākam apekṣayā dharmas tvayā laṅghya eva, tatra ca yathā tasya na doṣo
ghaṭate, kintu guṇa eva mahān, tavāpīti bhāvaḥ \|

yad vā, **devo**'pi **ādi-puruṣo**'pi **sura-loka-goptā** api **bhavān**
**vraja-bhayārti-haraḥ** san, ata eva śrī-gopendra-nandanatvena yathāvad
**ābhijātaḥ**, tac ca **vyaktaṁ** niścitaṁ spaṣṭam evety arthaḥ \|
**tat** tasmāt **kara** eva **paṅkajaṁ** sahaja-suśītalatvāt
santāpa-haratvād ānanda-rasa-srāvitvāc ca, tad ādau **nas tapteṣu**
smara-jvarākrānteṣu **staneṣu nidhehi**, tadārti-nāśanārthaṁ paścāt
**śiraḥsu nidhehi**, sarvatrābhayārtham dāsītva-svīkāra-dārḍhyārthaṁ vā
\| **ca**-kāra-dvayam ubhayatrāpi prādhānya-bodhanārtham \|
tvad-eka-priyāṇām asmākaṁ bhayārti-haraṇenaiva sarva-vrajasya
bhayārti-haraṇam \| tataś cāśeṣa-bhagavattā-sāra-prakaṭana-rūpaṁ
tavāvatāra-prayojanam api sidhyed iti bhāvaḥ \|

nanu tapteṣu kathaṁ karo nidheyaḥ ? tatrāhuḥ---**ārta-bandho** !
dīna-vātsalyena duḥkhādikam api sahyam eveti bhāvaḥ \|

nanu pativratānāṁ vrata-parāṇāṁ śirasi kara-nidhānād bibhemi \|
tatrāhuḥ---**kiṅkarīṇām** iti \| **ārta-bandhau** tvayi
sākṣād-virājamāne tvad-dāsīnāṁ tāpo'nucita iti ca sūcitam \|

yad vā, nanu kāma-mattāḥ ! jita-kāmena mayā kathaṁ staneṣu karo nidheyaḥ
? ataḥ śiraḥsv eva nidheyaḥ \| tatrāhuḥ---**ārta-** iti \| kāmena mā
nidhehi, kintu ārta-bandhutvena nidhehīty arthaḥ \| anyathā sadyo'smākam
antya-daśāpattyā tavārta-bandhutva-yaśo-hāniḥ \| gūḍho'yam
abhiprāyaḥ---avahitthayācchādyamāno'pi manobhavo'smad-aṅgeṣu
hastārpaṇena svayam evodbhaviteti \|

nanu bahvīnām api tāsām ekasmiṁs tasmin tādṛśa-prārthanaṁ
tac-chakti-viśeṣa-parisphūrtyā \| kiṁ vā, **naḥ** krameṇāpi nidhehīty
āśayeneti dik \|

śleṣārthaḥ---**bhavān abhijāta** ābhijātya-yukto vrajendrātmajatvāt,
**deva** ity-ādi-pada-trayeṇādharme tava pravṛttir anucitety uktam \|
yathā **ādi-puruṣaḥ sura-loka-goptā** sura-loka-bhaya-haraḥ, tathā
**bhavān vraja-bhayārti-hara** iti satīnām asmākaṁ balād abhibhavena
vrajasya tvatto bhayam ārtir bhavitaiveti, tac ca tavāyuktam,
nija-prayojana-prātikūlyāt \| **no** niṣedhe \| **ārta-bandho** ! iti
vayaṁ nārtā yad asmākaṁ bandhur bhaviṣyasīti bhāvaḥ \| a-kāra-śleṣeṇa
kāmādy-abhāvāt \| **atapteṣu staneṣu**, ata eva **na nidhehi** \|

yad vā, he **tapta** ! kāmāgni-dagdha-hṛdaya ! yad vā, **taptaḥ** san
**staneṣu kara-paṅkajaṁ no nidhehi** nārpaya \| apy-arthe **ca**-kāraḥ
\| tava rāja-kumāratvena cāsmākam api vraje nivāsena dāsītvam iva
prāptānām api **śirasy** api **na nidhehi** ity arthaḥ \| yad vā,
**kiṅkarīṇāṁ** vrajendra-gṛha-dāsītvena vartamānānāṁ kiśorīṇām api, kim
uta mad-vidhānām \|

evaṁ daśa-ślokyā pratyuttareṇa taṁ nirjityaikādaśenānena ārty-udrekato
nijeṣṭaṁ spaṣṭam eva prārthitam \| atra ca śleṣārtho'pi krameṇa
tad-ukta-śleṣa-parihāratayaiva ūhyaḥ \| sa ca tatra tatraiva likhitaḥ \|
athavā tad-ukta-daśa-ślokārthasya vaidagdhī-viśeṣeṇa ekādaśānāṁ ślokānām
eṣām ekaikenaivottaram ūhyam \| tatra paunaḥpunyaṁ tathā tad-uktato'py
adhikam ekaṁ padyam\| tatra ca dīrgha-cchandas tad-atyanta-nirjayārtham
\| kiṁ vā, praṇaya-śeṣāveśenoru-duḥkha-bharaṇaiva vā jñeyam \|

tathāpi **vibho**[^47] \[bhā.pu. 10.29.31\] ! he prabho ! iti svāgatam
\[18\] ity ardhasya nija-dāsīṣu \| tatrāpi **bhavān** iti
asmad-upekṣāvaraṁ **nṛśaṁsaṁ** vaktuṁ **nārhati** eveti \|
**sarva-viṣayān santyajya** iti pādasya, tenādhunāsmākaṁ prayojanam iti
kiṁ tad-vārtayā iti \| **tava pāda-mūlaṁ bhaktā** iti rajanī \[19\]
ity-ādi-śloka-dvayasya tvad-āśritatvena ghora-sattvādibhyo bandhubhyaś
ca bhayaṁ nāstīti, **bhaktā** iti **dṛṣṭam** ity asyāpi tava
bhajanārtham evāgatāḥ, na tu vana-darśanārtham iti \| etena brūta \[18\]
iti pādasyāpi siddhaṁ tvad-bhajanam evāgamana-kāraṇam iti \|

tathā tad yāta \[22\] ity asyāpi vraja-gamanādi-nirasteḥ \| **bhajasva**
iti nija-bhāva-viśeṣaḥ sūcitaḥ \| anenāthavety asya tenaivāgatāḥ smaḥ,
na tv anya-janavat sāmānya-sneheneti \| **duravagraha** iti **bhartur**
ity-ādi-dvayasya yukty-ukta-bhartṛ-śuśrūṣaṇāgrahasya nirasāt \| **mā
tyaja** iti asvargyam ayaśasyam \[26\] iti yukti-siddhasyāpi
sa-dainya-prārthanayā parihāra-siddheḥ \| **devo yathā** iti tatra
yuktir api darśitaiveti \| tat-tad-viśeṣas-tu pūrva-likhitānusāreṇa
jñeya eva \| evam agre'pi \|

**yat pati-** \[bhā.pu. 10.29.32\] iti mātaraḥ \[20\], tad yāta \[22\],
bhartuḥ \[24\] duḥśīlaḥ \[25\] iti catuṣṭayasya sarva-bandheṣu kṛtyānāṁ
tasminn eva prārthanayā teṣām upekṣaṇāt, kiṁ tat sādhvasādinā iti
**tvayīśe** iti vrajasya \[18\] iti pādasya tvat-prabhāvenaiva
tatratya-maṅgalam iti \| etena rajanī \[19\] ity asyāpi tvan-naikaṭyena
bhayābhāvāt \| tathā brūta \[18\] iti pādasyāpi tvad-artham eva gamanam
iti tātparyāt, tathā svāgatam \[18\] ity ardhasyāpi pūrvavat
īśitavya-janeṣu tādṛśokter ayogyatvāt \| **evam** iti athavā \[23\] ity
asya nija-bhāva-viśeṣa-sūcanāt \| **upadeśa-pade** iti asvargyam \[26\]
ity asya sarvatra sarvarthā sarvair bhajanīyatayopadiśyamānasya tavaiva
bhajanābhāsataḥ sarva-doṣa-hāneḥ, sarva-guṇa-siddheś ca \| **preṣṭha**
ity-ādinā tattvata aupapatyam \[26\] api nirastam \| anena śravaṇād
\[27\] ity asyāpi paramātmatvādinā paramārtha-rūpasya tavāṅga-saṅgo'pi
paramārtha-rūpa eveti nyāyāt \| anyathā tejas-timirayor iva sambandho na
ghaṭetaiveti \| **preṣṭha** iti dṛṣṭam ity asyāpi tat-preṣṭhatvenaivāsya
preṣṭhatvam, na tu pṛthaktvena \| ataḥ kiṁ kevalaṁ tad-darśanena ? iti
\| atra ca tad-ukta-parihārāveśena, tatra ca muhur udyat-prema-roṣeṇa
tan-nirjayārthaṁ pratyuttara-mātrāpekṣayā kramo'pi nāpekṣitaḥ \| evam
agre'pi \|

**kurvanti** \[bhā.pu. 10.29.33\] iti svāgatam \[18\] ity ardhasya
kuśalānāṁ rati-viṣayasya tava nṛśaṁsokter ayogyatvam iti \| yad vā,
tādṛśasya tavāntikāgamanāt svāgataṁ mahābhāgāḥ \[18\] ca satyaṁ vṛttāḥ
smaḥ, nānyatheti tātparyāt \| **pati**- iti vrajasya \[18\] iti pādasya,
tathā pūrvavan mātaraḥ \[20\] ity-ādi-caturṇāṁ, **sva ātmann** iti
rajanī \[19\] ity asya prāṇa-nātha-bandhos tava naikaṭyenākutobhayatvāt
\| parama-bandhu-pāṛśva-stheyatvāc ca \| **varadeśvara** iti, athavā
\[23\] ity asya pūrva-datta-varānusāreṇa prema-viśeṣeṇaiva āgatāḥ sma
iti \| anena dṛṣṭam \[21\] ity asyāpi tad-artham evātra āgatāḥ smaḥ, na
tu vana-darśana-mātrārtham iti \| **prasīda** iti asvargyam \[26\] ity
asya tava prasāde sati sarva-guṇa-siddher doṣa-hāniś ceti \| **mā sma
chindyā** iti śaraṇād ity asya aṅga-saṅga eva \| cirāśā-dhāraṇād iti
vibhāvyam iti \|

**sukhena** \[bhā.pu. 10.29.34\] iti svāgatam \[18\] iti pādasya
sukha-ghana-mūrtes tava duḥkhātmaka-nṛśaṁsoktir na yukteti \| pūrvavad
iti vā \| **cittam apahṛtam** iti vrajasya \[18\] iti pādasya, rajanī
\[19\] ity-ādi-trayasya ca citta-haraṇena tat-tad-anusandhānāpagamāt \|
iti tātparyeṇa nijeṣṭaṁ vyañjitam eva \| tena ca priyam iti brūta iti
pādayoḥ hṛta-cittāsv asmāsu yat kartum ucitaṁ, tad evāsmākaṁ priyam
āgamana-kāraṇaṁ ceti \| **karavāma** iti tad yāta ity asya bhartur
ity-ādi dvayasya ca viśeṣataḥ karmāśakter iti **cittam** ity anenaiva
athavā \[23\] ity asyāpi siddhaṁ, **bhavatā** citta-haraṇād evāgatāḥ
sma, na tv anyajanavat sneha-mātreṇeti \| **pādau** ity ardhena
asvargyam \[26\] ity-ādi-dvayasya tasya parama-mohanatva-sūcanena
nijāvivkekādi-doṣa-parihārāt, tathā **karavāma kiṁ vā** iti
karmāntarasya heyatvaṁ, tat-sannikarṣasya copādeyatvaṁ sūcita eveti \|

**siñca** \[bhā.pu. 10.29.35\] iti svāgatam \[18\] iti pādasya
abhyāgatānāṁ mahā-bhāgānāṁ hitācaraṇopapatteḥ \| anena priyam \[18\] iti
brūta \[18\] iti pādayoś ca pūrvavat \| tathā athavā \[23\] ity asyāpi
etad-artham evāgatāḥ sma iti \| **no ced** iti anyeṣāṁ sarveṣām eva
sadyo mariṣyantīnāṁ kim anya-cintayā ? iti \|

**yarhi** \[bhā.pu. 10.29.36\] iti **ambujākṣa** iti svāgatam \[18a\]
iti pādasya dṛṣṭyaiva sarva-tāpa-harasya nṛśaṁsoktir ayukteti \| yad vā,
sahaja-śītala-madhura-dṛṣṭyā avalokayasi cet, tadaiva svāgatatvaṁ
mahābhāgatvaṁ ca \|

yad vā, **ambujākṣasya** parama-manoharasya tava sandarśanād eva tat tad
vṛttam iti \| **araṇya-jana-priyasya** iti rajanī \[19\] ity asya
priya-jana-pārśve priya-janānām akuto-bhayāt stheyatvāc ca, anena dṛṣṭam
\[21\] ity asyāpi pūrvavat \| **tat-prabhṛti** ity-ādi vākyena
**vrajasya** iti pādasya pūrvavat \| mātara \[20-23\] ity-ādi
catuṣṭayasya ca teṣu rucy-abhāvenālaṁ tad-vārtayāpīti \| **abhiramitā**
iti athavā \[23\] ity asya tvad-abhiramaṇa-bhāva-viśeṣeṇaiva āgatāḥ sma
iti \| etena abhiramaṇam eva nitya-priyam \[33\] iti sūcitam \| tena
priyam \[18\] iti brūta \[18\] iti pādayoḥ \| **ramāyā datta-kṣaṇaṁ
pāda-talam asprākṣma** iti asvargyam \[26-27\] ity-ādi-dvayasya
ramā-pater asmākaṁ patnītvāsambhavād aupapatyenaiva bhajana-siddheḥ \|
tatra ca mahattamāyās tasyā prāpyasya prāptāv asmākaṁ siddhāyāṁ, kiṁ
nāmāsvargyatvādikam ? iti \| kiṁ ca, yathā tayā saha tathāsmābhiḥ
sahāṅga-saṅgo ghaṭeta eva, tena ca bhāvo nitarāṁ sampadyetaiva, anyathā
parama-premavatyā bhakta-varga-pūjāyāṁ tad-anupapatter iti \|

**śrīr yat** \[bhā.pu. 10.29.37\] iti \| vrajasya \[18c\] iti pādasya,
rajanī \[19ab\] ity-ādi-dvayasya, tad yāta \[22\] ity asya, bhartuḥ
\[24ab\] ity-ādi-dvayasya ca brahmādi-prārthya-kaṭākṣāpi sarvopekṣayā
yathā **śrīś cakame**, tathā sarvopekṣayā **vayam api prapannāḥ** iti
kim anya-vārtayā ? iti \| anena athavā \[23\] ity asyāpi
tat-sadṛśa-premṇaiva āgatāḥ smaḥ iti \| dṛṣṭam \[21\] ity asyāpi
tvat-priyatvāvekṣayaiva yathā tasyāḥ kṣīra-samudrādi, tathāsmākaṁ
śrī-vṛndāvanam apy etat \| ato'sya kevala-darśanenaiva na prayojanam iti
\| tathā asvargyam \[26\] ity-ādi dvayasya ca pūrvavad eva \| ato'smākaṁ
tvad-dāsyam eva kāmyam iti tātparyeṇa priyam \[18b\] iti brūta \[18d\]
iti pādayor api siddham, tathā saty eva mahābhāgāḥ smaḥ \|
svāgata-praśnasya ca yogyā iti svāgatam \[18a\] iti pādasyeti \|

**tan naḥ** \[bhā.pu. 10.29.38\] iti \| **prasīda** iti svāgatam
\[18ab\] ity ardhasya pūrvavat \| anena priyam \[18cd\] ity-ādi-pādayoś
ca tvat-prasāde evāsmākaṁ priyas tartham evāgamanam iti \|
**vṛjinārdana** iti vrajasya \[18c\] ity asya rajanī \[19ab\] ity
ardhasyāpi tasya duḥkha-bhaya-nāśana-śīlatvāt \| **aṅghri-mūlaṁ prāptā**
iti pratiyāta \[27d\] ity ardhasya tvad-aṅghri-mūlaṁ prāptānām anyatra
yānānupapatteḥ, tatraiva stheyatvāc ca \| **visṛjya vastīḥ** iti
pūrvavan mātara \[20\] ity-ādi catuṣkasya \| **tvad-upāsanāśā** iti
dṛṣṭam \[21\] ity asya tvat-sevārtham evāgatāḥ smaḥ, na tu vanaṁ draṣṭum
iti \| **tvat-sundara** iti vākyena athavā ity asya
kāma-taptātmatvenaiva āgatāḥ smaḥ iti \| **puruṣa-bhūṣaṇa** iti
asvargyam \[26\] ity-ādi dvayasya tava puruṣottamatvād aupapatye ko'pi
na doṣaḥ \| tattvatas tavaiva patitvāt parama-sādhyatvāc ca \|
ato'ṅga-saṅgena bhāvo vardhataiva, sannikarṣo hi mārtyānām \[bhā.pu.
10.84.31\] ity-ādi-nyāyo'nya-viṣayaka eveti \|

**vīkṣya** \[bhā.pu. 10.29.39\] iti \| tava śrī-mukhādikaṁ **vīkṣya
dāsyo bhavāma** iti vrajasya \[18c\] iti pādasya rajanī \[19-22\]
ity-ādi catuṣkasya \| bhartuḥ \[24-25\] ity-ādi dvayasya ca
tvad-dāsī-bhūtānāṁ kim anyair iti \| anena athavā \[23\] ity asyāpi
dāsī-bhāvenaivāgatāḥ sma iti \| **śriyaika-ramaṇam** iti asvargyam
\[26\] ity-ādi dvayasya pūrvavat \| evaṁ svāgatam \[18ab\] ity ardhasya
brūta \[18d\] iti pādasyāpi siddham tvad-dāsyam evāsmākaṁ priyaṁ,
tad-artham evāgamanaṁ, tat-siddhau svāgatatvādikaṁ ceti \|

yad vā, **dattābhayam** iti vrajasya \[18c\] pādasya, rajanī \[19ab\]
ity-ādi-dvayasya, bhartur ity-ādi-trayasya ca iha loke ghora-sattvebhyo
bandhubhyaś ca paramsmiṁś ca yamādibhyo'py abhaya-siddheḥ \| anena tad
yātety asyāpi nyāyena bhartṛ-śuśrūṣaṇāder vaiyarthyāt tyakta-saṅgraheṇa
doṣāvahatvāc ca \| mukhaṁ vīkṣyety anenaiva dṛṣṭam ity asyāpi
etādṛśa-tvac-chrī-mukha-vīkṣaṇenānya-didṛkṣāyā apy anudayāt
śriyaika-ramaṇam iti śravaṇād ity asya \| anyat samānam\|

**kā strī** \[bhā.pu. 10.29.40\] iti \| svāgatam ity ādy aṣṭakasya
tad-veṇu-gīta-sammohitānāṁ kiṁ svāgatatvādinā ? kiṁ vā priyādi-praśnena
? kiṁ vā dharmādi-bodhanena ? iti \| trailokyeti asvargyam \[26\]
ity-ādi dvayasya etādṛśa-saundaryopabhoga-viśeṣe kiṁ nāmāho
asvargyatvādikaṁ bhāvo'pi \| svata eva vardhiṣyatetarām iti \| yad iti
māhātmya-viśeṣeṇa tasyālaukikatoktyā sannikarṣe
laukika-nyāyādy-ukta-doṣaś ca parihṛtaḥ \|

**vyaktam** \[bhā.pu. 10.29.41\] iti vraja-bhayārti-hara iti vrajasyeti
pādasya rajanīty ādi dvayasya tad yātety asya bhartur ity-ādi dvayasya
ca pūrvavat kuto'pi bhayāsad-bhāvāt \| deva ity-ādi asvargyam \[26\]
ity-ādi dvayasya dīna-vātsalyāpekṣayā tavāpy atra na doṣaḥ \| kaścit
tathā tavādi-puruṣasya saṅgād asmākam api na kathañcid api
ādi-puruṣatvena \| tattvatas tasyaiva patitvenaupapatyasya tathā
prākṛtatvenāṅga-saṅgasyāpy aprākṛtatayā sarva-doṣasya pūrvavat
parihārāt, sādhyatva-bodhanāc ca \| tan no nidhehīti priyam iti brūteti
pādayoḥ \| kiṅkarīṇām iti athavety asya dāsya-viśeṣeṇaivāgatāḥ sma iti
\| anena dṛṣṭam ity asyāpi dāsīnāṁ vana-darśanam ānuṣaṅgikam eva \|
svāmi-sandarśanam eva mukhyam ity atraiva cirāt prārthitaṁ sampādayeti,
tadaiva svāgatam ity-ādy-uktamtava yathārtha-priyaṁ ca syād iti
tat-pādasyāpy uttaraṁ jñeyam ity eṣā dik \| alam ativistareṇa
grantha-bāhulya-doṣāt bibhimaḥ \|\|

śrī-gopī-priya-pādābja-prasāda-ramitātmabhiḥ \|

yathācucyanyathāpy atra kṛto'rthaḥ syāt pade pade \|\|

anyo'nyaṁ tasya tāsāṁ ca vāco'rtho'nyotyam eva hi \|

hṛd-vedyo'py adhiyā dhārṣṭyāl likhitaḥ prītaye satām \|\|

itthaṁ ca pūrvam aṅga-saṅgo nūnaṁ na vṛtto'stīti gamyate, anyathā tasya
tāsāṁ ca tat-tad-ukty-anupapattiḥ \| ata eva (dvādaśādhyāye)
śrī-muktā-phala-grantha-kārādibhiḥ pūrva-rāge ekaviṁśādhyāyoktam
akṣaṇvatāṁ phalam \[bhā.pu. 10.21.7\] ity-ādikaṁ saṅgṛhītam \| ata eva
śrī-svāmi-pādair api vyākhyātam tvayābhiramitā ānanditāḥ \[bhā.pu.
10.29.36\] iti mukhyārthatve'pi śrī-vallabha-bhaṭṭa-pādādibhiḥ svapnādāv
iti vyākhyātam \| tat tac ca likhitam eva \| evaṁ pañcadaśe taṁ go-rajaś
churitam \[bhā.pu. 10.15.42\] ity-ādi padya-dvayam \| ūnaviṁśe, gopīnāṁ
paramānandaḥ \[bhā.pu. 10.19.16\] iti padyam \| anyac ca anyatratyaṁ
tādṛśaṁ tatraivohyam \|

yad vā, aṅga-saṅgaḥ pūrvam api sakṛt dvi-tra-vārān vā,
tad-eka-rasikatvād vṛto'sty eva \| evaṁ sati abhiramitā ity asya
mukhyārtha eva \| adhunā cāsakṛt tad-ācaraṇe rāsa-vilāsa-viśeṣe vā,
tasya tāsāṁ ca tādṛśy uktir mantavyā \|

yad vā, parama-prema-rasa-magna-manasā tāsāṁ yadyapy asau pārśva-gato
raho-gatas tathāpi tasyāṅghri-yugaṁ navaṁ navam, pade pade \[bhā.pu.
1.11.34\] ity-ādi nyāyenāsakṛt kṛtam api taṁ parama-madhura-vastunas
tādṛśa-svabhāvāt sadā nūtanam iva manyamānānāṁ, tathā tādṛśasyaiva
rasika-śiromaṇes tasyāpi tat-tad-uktir ghaṭetaiva, tataś ca abhiramitāḥ
ity asya śrī-svāmi-pāda-kṛta-vyākhyapi saṅgacchataiva \| etac ca
śrī-bhāgavatāmṛtottara-khaṇḍe vivṛtam evāsti \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ caturtha-dik-sthitā apy
ātmani dharmādi-doṣaṁ parihṛtyopakramavad eva pratyuta tasminn eva
dharma-doṣāpattim upasaṁharantyaḥ punar vivakṣitam evāhuḥ \| kiṁ ca,
nanu bhavatu tat tat sarvaṁ, mama tu nārāyaṇa-sama-guṇatvena
pūrṇa-kāmatvāt nānyatra pravṛttiḥ syāt, kim utedṛśe karmaṇīty
āśaṅkyāhuḥ---vyaktam iti \| vrajasya yad bhayaṁ pūtanādibhyo dāvādibhyaś
ca tvad-arthas trāsaḥ ārtiś ca varṣa-vātādibhyaḥ pīḍā, tathā
bhaya-tvad-viraha-śaṅkayā ārtis tvad-viraheṇa tad-ubhaya-haraḥ san te
khaṇḍayitum ity arthaḥ \|

> tasmān mac-charaṇaṁ goṣṭhaṁ man-nāthaṁ mat-parigraham \|
>
> gopāye svātma-yogena so'yaṁ me vrata āhitaḥ \|\| \[bhā.pu. 10.25.18\]
> iti \|

svayam eva vibhāvya parvata-bhārasya grahaṇāt kvācitka-pāṭhāntare
vraja-janānām ārtiḥ bāhyāntarāśeṣa-bādhā abhijātaḥ sat-kulāj jāta iti
tatrāpi vaiśiṣṭyam ato'smākaṁ nāśe tatrāpi tvad-eka-hetuka-nāśakatve
vrata-bhaṅgāpattito'py adhiko'dharma-doṣaḥ syād iti bhāvaḥ \| īśvarasya
pūrṇa-kāmasyāpi tādṛśa-vrata-rakṣā tādṛśa-kāmanā ca dṛśyata evety
āhuḥ---deva iti \| sarvathā dīvyati virājata iti devaḥ \| ādi-puruṣaḥ
sarva-puruṣeṣu śreṣṭhaḥ so'pi yathā sura-loka-goptāsvecchayaiva
taj-jana-mātrasya rakṣitāsann adity-ādāv abhijāto bhavati \| tat tasmāt
karasya paṅkajatvaṁ tāpa-hāritā-mātrāṁśe rūpitaṁ, vastutas tu tāpasya
tad-aprāpti-mātra-nidānatvāt tad ārambha evāpagamaḥ syād ity
abhipretyaiva tapteṣv api staneṣu parama-snigdhābhir api tābhis
tan-nidhāna-prārthanam iti jñeyam pūrvavat sa-dainyam apy āhuḥ---śiraḥsu
ca kiṅkarīṇām iti \| uta ūrdhvaṁ cāsmān ātma-sātkurv iti vivakṣitaṁ---he
ārta-bandho! iti ārta-bandho sākṣād-virājamāne tvad-dāsīnāṁ tāpo'nucita
iti sūcitam \| tathā kāmena ca mā nidhehi, kintu ārta-bandhutvenaiva
nidhehīti ca \|

gūḍho'yam abhiprāyaḥ---avahitthayācchādyamāno'pi manobhavo'smad-aṅgeṣu
hastārpaṇena svayam evodbhaviteti niṣedhārthaś cāyaṁ, tathāpi taṁ balād
iva spṛśantam āśaṅkyāhuḥ---vyaktam iti \| tatra pūrvād dhetoḥ
dharma-bhayādito'pi rakṣā tvocitā, na tu tan-nāśa iti bhāvaḥ\| no
nidhehi mā nidhehi ārta-bandho ! iti sveṣāṁ dharma-bhayād ārtiṁ
vyañjayanti tapta he kāmāgni-santāpita-hṛdaya ! kiṅkarīṇāṁ
sva-gṛha-dāsīnām api, kim uta mādṛśīnāṁ, tatrāpi śiraḥsu ca no nidhehi
mā nidhehi, kim uta staneṣv ity arthaḥ \| tad evaṁ svāgatam ity-ādi
prakaraṇaṁ saṁlāpākhyo'nubhāvo jñeyaḥ \| ukti-pratyuktimad-vākyaṁ
saṁlāpa iti kīrtyate ity ukter iti \|\|41\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** rajany eṣā \[bhā.pu. 10.29.19\]
ity-ādau iha vīrasya mama sannidhau stheyam ity atra balākāram apy
āśaṅkya sastutikam iva prārthayante---**vyaktaṁ bhavān** iti \| yasmād
īdṛśo jātaḥ, **tasmāt** \| he **ārta-bandho** ! dharma-cyuti-bhayato'pi
vraja-janāṁs trāyamāṇaḥ, **kiṅkarīṇāṁ** gṛha-dāsīnām api
bhavad-darśana-jātakām **atapteṣv** api **staneṣu** **kara-paṅkajaṁ no
nidhehi** nārpaya \| astu tāvat stanānāṁ vārtā, tāsāṁ **śiraḥsu** ca mā
nidhehi \| tad evaṁ sati mādṛśīnāṁ tu sat-kula-jātānāṁ parama-satīnāṁ
tat-tad-vārtāṁ manasāpi na nidhehīti bhāvaḥ\|\|

tad evaṁ śrī-kṛṣṇa-prārthanā-pratyākhyāna-rūpo'rtho vyākhyātaḥ \|
svayaṁ-dūtya-viśeṣeṇa prārthanā-rūpo vyaṅgyo'rthaś ca prāyaḥ prasiddha
eva \| tatra dharma-śāstropadeśa-balena yat paty-ādīnām anuvṛtter
nityatvaṁ śrī-bhagavatā sthāpitaṁ, jñāna-śāstram ālambya tan nirākartuṁ
pratibhāva-calanenaiva tasya paramātma-tattvaṁ kalpayantyaḥ
sarvopadeśānāṁ tad-anugatāv eva tātparyaṁ
sthāpayanti---**yat-paty-apatya** \[bhā.pu. 10.29.32\] iti \| etat
svadharmopadeśa-vākyaṁ sarvopadeśa-vākyānāṁ tātparyāspade tvayy evāstu,
tvad-bhajana eva paryavasyatv ity arthaḥ \|

katham ahaṁ tad-āspadam ? tatrāhuḥ---**tvam ātmā** paramātmeti \| tataḥ
tam etaṁ vedānuvacanena brāhmaṇā vividiṣanti \[bṛ.ā.u. 4.4.22\]
ity-ādi-śāstra-balena tvam eva tad-

āspadam ity arthaḥ \|

atha mama paramātmatvam api kutaḥ ? tatra sa-pratibham āhuḥ---**kila**
prasiddhau **tanu-bhṛtāṁ preṣṭhaḥ** nirupādhi-premāspadaṁ, **bandhur**
nirupādhi-hita-kārī ca **bhavān** iti \| tac ca dvayaṁ
paramātma-lakṣaṇatvena ātmanas tu kāmāya sarvaṁ priyaṁ bhavati \[bṛ.ā.u.
2.4.5\] ity-ādi-jñāna-śāstre prasiddham \| tasmāt tvam eva paramātmeti
siddham \| tasmāt tvad-upāsanonmukhānām asmākaṁ brāhmaṇo nirvedam āyāt,
nāsty akṛtaḥ kṛtena \[mu.u. 1.2.12\] iti
balavattara-jñāna-śāstropadeśena svadharma-parityāge'pi na doṣa iti
bhāvaḥ \|

tāsāṁ tad-aiśvarya-jñānaṁ ca tan-mādhuryānubhavātiśayenodetuṁ na
śaknotīti pūrvam eva darśitam \| tatra ca viśeṣataḥ sad-ācāraṁ
pramāṇayanti---**kurvanti hi** \[bhā.pu. 10.29.33\] iti \| **kuśalāḥ**
sārāsāra-vidvaṁsaḥ santaḥ \| **hi** prasiddhau \| viśeṣata ity arthaḥ \|
**sva ātmani** paramātmanīti pūrvābhiprāyeṇa \| **sve ātmani**
antaḥkaraṇe nitya-priyatvenānubhūyamāno yas tvaṁ, tasmiṁs tvayīty arthaḥ
\| ity abhiprāyeṇa vā \| yasmāt te caivambhūte **tvayy eva ratiṁ**
**kurvanti,** na tu dharmādau tad-dhetau gṛhādau vā \|

tasmād asmākaṁ paty-ādibhiḥ kim? **yarhy ambujākṣa** \[bhā.pu.
10.29.36\] ity-ādiṣu **ramā**-ādi-śabdāḥ **śrīr yat-padāmbuja**-
\[bhā.pu. 10.29.37\] ity-ādivad eva vyākhyeyāḥ \| iti vācikānubhāveṣu
saṁlāpa-vyākhyā \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ataḥ prathamato
veṇu-gītenaiva sammohitāḥ \| tad anu tava caritād eva bhrāntāḥ \| tad
anu trailokya-saubhagam idaṁ rūpaṁ ca nirīkṣya mūrcchitāḥ \| ataḥ param
api tvayā sahokti-parāḥ smaḥ \| itaḥ paraṁ kim asmākaṁ dhairyam ? tasmān
mā paraṁ bhrāmaya \| prasīdety upasaṁharantyo'nyā āhuḥ---**vyaktaṁ
bhavān** ity-ādi \| **vrajasya bhayam ārtiś** ca tad-dharatvena **bhavān
prādurbhūta** iti **vyaktam** eva \| **sura-loka-goptā deva ādi-puruṣo**
yathāṁśa-rūpeṇa bhavān eva yathādi-puruṣatvena sura-lokaṁ gopāyasīty
arthaḥ \| vraje tu svayam eveti bhavac-chabdārthaḥ \| atas tavādhikyaṁ
karuṇāyā bhavitum arhati \| yad vā, **devo yathādi-puruṣaḥ
sura-loka-goptā**, tathā tvaṁ **vraja-bhayārti-hara** iti \| **tasmān
no**'smākaṁ **kiṅkarīṇāṁ tapta-staneṣu śiraḥsu ca kara-paṅkajaṁ
nidhehi** \| he **ārta-bandho** ! vrajārti-haratvena samucitam evāsmākam
ārti-haraṇam ity upasaṁhāraḥ \|\|41\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ yad uktaṁ sarvam anūdya
tasyāvatāra-kāryaṁ kathayantyaḥ paramārtāḥ svakīyārti-śamanaṁ
prārthayante---**vyaktam** iti \| pratiyāta \[27\]

kṣate kṣāram ivāsahamānāḥ sva-mukhena saṁnikarṣam eva
yācante---**vyaktam** iti \|

etad **vyaktaṁ** niścitaṁ **bhavān** **vraja-janārti-haro'bhijātaḥ,**
viśva-pālanāyāvatīrṇa iti kecid vadanti \| tatra viśva-pālanam
avatārāntareṇāpi bhavati, vraja-janārti-haraṇa-prayojanaḥ sann
avatīrṇaḥ, govardhanoddharaṇādinā sarveṣāṁ bāhyābhyantarārti-haraṇe
jāte'smad-antarārti-haraṇābhāvena tvayi vaiśamyaṁ bhaviṣyatīti \|
prīti-kartṛṣu ārteṣu satsu tvayi prītiṁ ko'pi na kariṣyatīti bhāvaḥ \|
bhū-bhāra-haraṇaṁ tu tavecchayaiva bhavet īśvaratvāt, sāmānyato
vraja-janārti-haraṇam asmat-sambandha-puraskāreṇa mukhyam
asmad-ārti-haraṇam eva prayojanam \| asmad-ārti-haraṇe
madhura-rasa-rakṣā bhavet \| madhura-rase rakṣite paramānanda-pūrṇaṁ
tava svarūpaṁ surakṣitaṁ bhaviṣyatīti bhāvaḥ \|

kiṁ nyāyam ? āhuḥ---yas tu yasmin prapanno bhavati, sa tu tena pālyo
rakṣaṇīyāś ca bhavati \| tad yathā---**ādi-puruṣaḥ** śrī-nārāyaṇo
vāmanādi-yajñāvatāraiḥ **sura-loka-goptā**, surān devān tat-tal-lokāṁś
ca gopāyati rakṣati \| **devaḥ** sarva-pūjyo'pi mohinī-rūpeṇa daityān
vañcayitvā devebhyo'mṛtaṁ dattavān \| yadyapi parameśvarasya sarvatra
samasya vaiṣamyaṁ nāsti, tathāpi svakīyeṣu prītiṁ prakaṭayatā tathā
kṛtam \| divyate krīḍati iti **devaḥ,** krīḍā-pradhānaḥ sāpekṣaś ca\|
katham asmān vañcayasi ? tvaṁ tu vrajeśvara-putratvāt sevyaḥ, vayaṁ
sevakyaḥ\|

nanu katham ārti-haraṇaṁ bhavet ? tatra viśeṣeṇa kathyatām iti cet,
tatrāhuḥ---**tad** asmāt tāvat **kara-paṅkajam** ārti-haraṇa-śīlatvāt
ati śītalatvān **no**'smākaṁ manmathāgni-jvālāvalīḍhatvāt naḥ
**staneṣu** tāpa-śānty-arthaṁ **nidhehi** \| kāma-jvaras tu strīṇāṁ
stanayor eva tiṣṭhati \| hṛdaya-śailye jāte sati **śiraḥsu kara-paṅkajaṁ
nidhehi** sthāpaya, asmad-ārti-nigrahe tavāvatāra-prayojana-jātam iti
prasiddhiṁ kariṣyāmaḥ \|

nanu \"bālyāt prabhṛti naiṣṭhika-brahmacārī ahaṁ bhavatīnāṁ
kuca-sparśādi bibhemi\" iti cet, tatrāhuḥ---**kiṅkarīṇām** icchati
kiṅkarī-kuca-sparśe kasyāpi na bhayaṁ, na ca saṅkocaḥ \| ā bālyād
vratasya brahmacaryasya ca phalaṁ bhaviṣyatīti bhāvaḥ \| he
**ārta-bandho** ! vayam ārtāḥ, tvaṁ bandhur ārti-nāśanaḥ tvayi bandhau
vidyamāne'pi ced ārtiḥ, tadā kṛpālutvaṁ na setsyate \| yadyapi tvaṁ
niṣkāmaḥ, tathāpi tvayā paramārto gajendro yathoddhṛtas
tatrārta-bandhu-prasiddhyā tava kīrtir jātaiva \| tataḥ
sva-kīrti-rakṣaṇārtham adhunāpi no'smākaṁ śirasi hasta-paṅkaja-dhāraṇena
stanayos tāpa-śāntyā ca aucitīṁ vidhatsva \|

yad vā, **bhavān vraja-janārti-haraḥ** vrajasya janānāṁ cārti-hara iti
**vyaktaṁ** sarva-lokeṣu prasiddhaṁ, kāliya-damanādinā \| **abhijātaḥ**
abhijātenāsmān avekṣya vrajeśvara-putratvāt \|

nanu, bhavatyo na tāpa-taptā āgatāḥ, kintu cāpalyāt strī-svabhāvād
atrāgatāḥ ? iti cet, tatrāhuḥ---**tataḥ staneṣu śiraḥsu** ca
**kara-paṅkajaṁ nidhehi** hastaṁ nyasya pratīyatāṁ, svayam eva
tāpo'bhivyakto bhaviṣyatīti bhāvaḥ \| **kiṅkarīṇām** iti
asmat-tāpānapagame'nyo'pi tava kaiṅkaryaṁ na kariṣyatīty arthaḥ \| evaṁ
prārthanena vyañjanayāṅga-saṅgaḥ svayam eva prārthitaḥ \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād alaṁ
cāturī-prapañcena muñcāvahittham ity āhuḥ---**vyaktaṁ**, na tu kutrāpy
etad ākhyānaṁ guptam ity arthaḥ \| kiṁ tat ? **bhavān vrajasya** yad
**bhayaṁ** dāvānalādibhyaḥ, **ārtiḥ** pīḍā ca varṣa-vātādibhyas te
haratīti saḥ \| \"vraja-janārti-haraḥ\" ity api pāṭhaḥ \| **abhi**
sarvato-bhāvena nanda-gṛhe **jātaḥ** \| yathā nārāyaṇa iti
sarva-laukikair udghuṣyate \| adya yadi śata-koṭi-saṅkhyā etā gopyo
mariṣyanti, tadā vraja-janānām etat-pitr-ādīnām ārtiḥ katham ekadaivaitā
vana-madhye mṛtā iti bhayaṁ ca bhaviṣyatīti bhāvaḥ \| tarhi kim
abhīpsitaṁ vaḥ ? tatrāhuḥ---**tat** tasmāt he **ārta-bandho** ! asmākaṁ
**tapteṣu staneṣu kara-paṅkajam** arpaya \|

nanu tarhi mṛdulam etan me jvaliṣyati ? iti tatrāhuḥ---**kiṅkarīṇām**
iti \| tvat-paricārikāṇām asmākaṁ taptāv apy etau
tvat-paricaryā-sādhanāv eva paṅkajasyāpi sūryodaya-tāpo na tāpakaḥ,
pratyuta sukhada eveti bhāvaḥ \| **śiraḥsu** cety ataḥ paraṁ vo
mat-tyāga-bhayaṁ māstv iti jñāpayitum \|\|41\|\|

**\...**

\|\| 10.29.42 \|\|

śrī-śuka uvāca---

iti viklavitaṁ tāsāṁ śrutvā yogeśvareśvaraḥ \|

prahasya sa-dayaṁ[^48] gopīr ātmārāmo'py arīramat \|\|

**śrīdhara-svāmī (bhāvārtha-dīpikā) : viklavitaṁ** pāravaśya-pralapitam
\| **gopīr arīramad** ramayāmāsa \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāsām ārti-śravaṇād
udvignaṁ rājānaṁ prekṣya tac-chāntyai **śrī-śukaḥ**
para-santāpāpahāra-kāriṇyā śriyā sahitaḥ parama-munir **uvāca** iti \|

**iti** ittham \| **tāsāṁ** gopīnām \| **yoginaḥ** sanakādyāḥ,
tad-**īśvarāḥ** śaṅkarādyāḥ, teṣām **īśvaraḥ** śrī-yaśodānandanaḥ \|
anena paramotkṛṣṭa-dayālutoktā \| dayālavo yoginaḥ, parama-dayālavo
yogeśvarāḥ, paramotkṛṣṭa-dayāluḥ śrī-kṛṣṇa iti \| **sa-dayaṁ**
sva-hastena **tāsāṁ** aśru-mārjanādi-pūrvam\| gopīnām api, tā
man-manaskā mat-prāṇāḥ \[bhā.pu. 10.46.4\] iti bhagavad-uktes
tad-rūpatvān nātmārāmatva-hānir iti dhyeyaṁ vidvadbhiḥ \| vakṣyaty
api---yathārbhakaḥ sva-pratibimba-vibhramaḥ \[bhā.pu. 10.33.17\] iti \|
*pāravaśyena* kāmāyattatvena *pralapitaṁ* pra-pūrva-laper
anarthaka-vacaḥ paratvam, pralāpo'narthakaṁ vacaḥ ity amaraḥ \| ity
uktyā svāmi-caraṇais tāsām api vastuto'tathātvaṁ dhvanitam \| atathātvaṁ
kāmādi-pīḍā-rāhityam \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : iti** ity-ādi \|
**prahasya** iti pratyuttarāntara-dāne pratibhā-lopāt hāsa eva jātaḥ \|
**yogeśvareśvara** ity-ādinā sarvāsāṁ yugapat manoratha-pratipādakatvam
\| **ātmārāmo'pi** ity-ādi-śabdena ātmārāmatvam anāsaṅgatvam apahāyety
arthaḥ \| athavā, ātmasu ātma-bhūtāsu āramata ity ātmārāmaḥ, svayaṁ
ramamāṇo'pi tā **arīramat** ramayāñcakāra \|\|42\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ity** etad **viklavitaṁ**
vaikalyoktaṁ vācām ubhaya-koṭi-sparśād ubhayatra saṅgataṁ
**sa-mayaṁ**[^49] **pra**karṣeṇa **hasitvā** iti hāso janonmāda-karī ca
māyā \[bhā.pu. 2.1.31\] ity ukte vañcanā nirastā, tad-iṣṭasyaiva tābhiḥ
pratipādanāt \| yad vā, **sa-mayaṁ** sva-hastena **tāsām**
aśru-mārjanādi-pūrvakam **arīramad** iti \| tatraudāsīnyaṁ nirastaṁ,
prītiś ca darśitā \| yato **gopīḥ** prema-viśeṣeṇa tādṛśa-prasāda-yogyā
ity arthaḥ \| **prahasya** iti nijābhiprāyājñānena tāsāṁ vaikalyokteḥ \|
tena nijāvahitthā-sārthakatvāc ca \|

yad vā, prativacanena praharṣodayāt śuddha-bhāve **hasitvā** \| kiṁ vā,
tāsāṁ tad-uktyāvahitthāpagamane kāma-vikārodayāt \| hāso hi śṛṅgārasya
vyabhicārī \|

nanu parasparam āsaktyā vaidagdhī-prakaṭanena ratiḥ sampadyate \| tac ca
tasyām ātmārāmatvādinā na ghaṭeta \| tatrāha---**yogaś** cittaikāgratā,
tasya **īśvarā** vaśīkṛta-yogāḥ sanakādayaḥ, teṣām **īśvaro**'pi
**ātmārāmo'pi** iti vicitra-vaidagdhī-prakaṭanena yoga-niṣṭhā ātmārāmatā
ca tadānīṁ na sthitety arthaḥ \|

yad vā, pūrvavat viklavitena yogeśvareśvaratā, ramaṇena cātmārāmatā
apagateti vivecanīyam \| anyathā tac-chravaṇa-ramaṇāsambhavaḥ \| yad vā,
**yoga-** ity anenaiko'pi bahu-rūpaḥ sann iva pṛthak pṛthak yugapad
ramayāmāseti sūcitam \| anyat tulyam \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : iti** nijoktivad
ubhayārtha-sparśātmakam etad **viklavitaṁ** [prameva]{.mark}
vaiklavya-maya-roṣa-dainyoktiṁ **śrutvā** tac-chravaṇena svābhilāṣaṁ
pūrayitvety arthaḥ \| tataḥ **prahasya** parihāse'pi tāsāṁ
vaiklavya-viśeṣodayāt, tato nijābhīṣṭa-śravaṇa-siddheḥ, tatrāpi
sva-vacana-sadṛśa-prativacana-sauṣṭhavāt, tato'vahitthāpagamena
raty-ākhya-bhāvodayāc ca \| prakarṣeṇa ceto-vikāśi-rūpatayā
rasa-śāstra-prasiddha-mukha-prasādānubhāvaṁ bhāva-viśeṣaṁ labdhvety
arthaḥ \| tad eva ca sa-prema-dainya-vacanaṁ **śrutvā sadayaṁ**
cittārdratā-sahitaṁ yathā syāt, tathā **gopīr arīramat** \| rantuṁ
svayam eva prayojayāmāsa atyāgrahaṁ cakāra ity arthaḥ \| evaṁ tasyaiva
ca tatrecchā-vaiśiṣṭyaṁ lakṣyate \| samānam api krīḍatsu bālakeṣu
prayojaka-bālakasyeveti bhāvaḥ \| ata eva parasmaipadam \| aṇāv
akarmakāc cittavat kartṛkāt \[pā. 1.3.88\] iti kartr-abhiprāyet
tad-vidhānāt \|

nanu kim etad āścaryaṁ nāgareṣu ? tatrāha---**ātmārāmo'pi** \| aho
**tāsāṁ** prema-guṇa-prābalyaṁ yataḥ ātmārāmāś ca munayaḥ \[bhā.pu.
1.7.11\] ity-ādau hari-guṇena ātmārāma-gaṇa iva tena so'py
ātma-vaśīcakre iti bhāvaḥ \| ata eva **api**-śabdaḥ sārthakaḥ syāt,
anyathā tu pratyuta viruddha eva \| yadyapi nāham ātmānam āśāse
mad-bhaktaiḥ sādhubhir vinā \[bhā.pu. 9.4.64\] iti sāmānya-bhakta-param
apy asti vacanaṁ, tathāpy atra vaiśiṣṭya-vivakṣayā tathoktam iti na
paunaruktya-vaiyarthyam \|

nanu katham ekaḥ sann asaṅkhyā ramayāmāsa ? tatrāha---**yogeśvareśvara**
iti \| **yogeśvarā** api kāya-vyūhādikaṁ vidhāya yugapan nānā-kṛtyaṁ
vidhātuṁ śaknuvanti \| sa tu teṣām api īśvaratvena
acintya-svābhāvika-śaktitvāt tad-ādikaṁ vināpi śaknotīti \| vakṣyate ca
śrī-nāradena---

> citraṁ bataitad ekena vapuṣā yugapat pṛthak \|
>
> gṛheṣu dvy-aṣṭa-sāhasraṁ striya eka udāvahat \|\| \[bhā.pu. 10.69.2\]
> iti bhāvaḥ \|

**gopī**-śabdena tat-tan-mahā-mantra-prasiddhaṁ **tāsāṁ**
tadīya-nitya-vallabhātvaṁ smārayitvā tatrāpi nātyāścaryatāṁ sūcayatīti
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **iti** pūrvokta-prakāreṇa
**viklavitaṁ** prema-vaivaśya-vacaḥ **śrutvā** \| **yogeśvareśvara** iti
tat-tad-alaukika-karma-samādhāyakācintya-śaktir ity arthaḥ \|
**ātmārāmo'pi** iti tāsāṁ prema-guṇa-prābalyam ātmārāmaś ca munaya
\[bhā.pu. 1.7.11\] itivat \| **arīramat** rantuṁ prayojayāmāseti
tasyaiva tatrāsaktir mukhyā darśitā, krīḍatsu bālakeṣu
prayojaka-bālakasyeva \|\|42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad-anantaraṁ yad abhūt, tat
śrī-śukācāryaḥ prakaṭayati---**iti** ity-ādi \| **yogeśvareśvaro'pi
ātmārāmo'pi** ātmani sva-sukhe āramata ity ātmārāmaḥ \| tathā-bhūto'pi
**prahasya** ity asya ko'rthaḥ ? mama yogeśvareśvaratā, ātmārāmatā ca
galiteti prahāsaṁ kṛtvā **arīramat** \| na tu reme \| uktokta-prakāreṇa
svādhikaraṇakeśvaratā-jñāna-nirāsa-pūrvakaṁ saṅkocābhāvena yathā-ruci
sarvā eva mayā saha ramantām iti ṇic-pratyaya-mahimā \|\|42\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ gopīnāṁ prativacanena
niruttarīkṛtaḥ, tāsām ārti-pralapanena drava-sāttvika-bhāvena
jāta-kṣobhaḥ, tatrāpi kiñcid anuktveva yatavān \| tato munīndras
tad-daśābhijñaḥ kathayati---**iti** iti \| **ity** anena prakāreṇa
śrī-kṛṣṇokta-vañcanānāṁ tad-anurūpottaraiḥ pratiṣṭambhena **tāsāṁ
viklavitaṁ** praṇaya-roṣa-garbha-sadainyaṁ svābhilāṣa-pūrṇa-prārthanaṁ
**śrutvā,** samanantaraṁ **prahasya** iti, mayā tu dharmopadeśena
bhaya-darśanena caitāsāṁ bhāva-parīkṣārtham antaḥ-sneha-pūrṇair
bahir-audāsīnya-vyañjakair vacanaiḥ kopa-kāritāḥ \| mad-abhiprāyam
anālocya sa-kāku-dainyam āvedayanti \| ataḥ paramāvahitthayā alam ity
uccair hāsyaṁ kṛtvā \| hāsas tu citta-vikāra-vyañjakaḥ \| tad uktaṁ
rasārṇave---nirvikārasya cittasya bhāvaḥ syād ādi-vikriyā \[ra.su.
1.323\] iti \| hāsena sva-hṛdi sthitaṁ bhāvaṁ lakṣayitvā **sadayaṁ**
yathā bhavati, tathā \| dayā tu nirupādhir aduḥkha-prahānecchā,
tat-sahitaṁ yathā tathā **ātmārāmo'pi** ātmārāmatvaṁ
tiraskṛtyākṣīndriyeṇātmanā sukha-viśeṣam anupalabhamāno'pi tā
**arīramat** ramayāmāsa \| kīdṛśaḥ ? **yogeśvareśvaraḥ** \| anye hi
yogino labdha-bhagavat-prasādāḥ paricitādy-abhijñā bhavanti \| ayaṁ tu
teṣām apīśvaraḥ \| gopīnāṁ citta-vṛttiṁ jānann api tāsāṁ tathā-vidhaṁ
vācaṁ śrotum icchann audāsīnyaṁ prakaṭitavān \|

yad vā, **yogaḥ** sa-yogaḥ, tasya **īśvarāḥ** mahā-vilāsinaḥ
parama-śakti-rūpiṇaḥ \| teṣām api **īśvaraḥ** parama-vidagdhāvadhir
mahā-śaktrūpīty arthaḥ \| audāsīnya-vyañjanena vipralambham utpādya
paripūrṇaṁ madhura-rasam anubhavituṁ tathā kṛtavān iti bhāvaḥ \|

yad vā, anye **yogino** yogaja-dharma-pratyāsattyā anyeṣāṁ kāyeṣu
praviśya sva-śarīram antareṇāpi tadīyair eva śarīrendriyaiḥ sukham
anubhavanti \| ayaṁ tu na tathā, kintu śarīreṇaiva sarva-saṁnihitaḥ san
yūthaśas tā vahnīḥ ramayāmāseti citram \| ata evāgre vadiṣyati, tāsāṁ
madhye dvayor dvayoḥ \[bhā.pu. 10.33.3\] iti śakti-viśeṣeṇa lāghavena
sarva-saṁnihitatvaṁ sūcitam iti \|

**viklavitam** iti \| śravaṇena ātmārāmatayā nirodhaḥ sūcitaḥ \| ayaṁ tu
dakṣiṇo nāyakaḥ \| tad uktaṁ rasārṇave---nāyikāsv apy anekāsu tulyo
dakṣiṇa ucyate \[ra.su. 1.126\] iti \| **prahasya** iti---śucau hāsyas
tathā preyān adbhutaś ca suhṛd-varā \[?\][^50] ity eteṣāṁ
madhura-rasa-poṣakatvaṁ sūcitam \| kiṁ ca, bhavatībhir mamaudāsīnyam
ākalayyaivaṁ pratyuttaritaṁ tad audāsīnyam ātmanā kroḍīkṛtam \| tad
vayam api tyaktam api **prahasya** **gopīḥ** bahuśo'nubhūtam api \|
śrī-kṛṣṇānandaṁ gopāyatīti anurāgautkaṇṭhyaṁ darśitam \| kiṁ ca,
ārādhya-guṇair ārādhakā ākṛṣyante \| tathā śrī-kṛṣṇo'pi vraja-sundarīṇāṁ
premākṛṣṭaḥ ātmārāmatāṁ śithilīcakāreti tātparyārthaḥ \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : viklavitaṁ**
vaiklavya-vyañjakaṁ vākyaṁ **śrutvā** tac-chravaṇena svābhilāṣaṁ
pūrayitvety arthaḥ \| **prahasya**---\"aho bhāvavatyo yūyaṁ pratidinam
eva milana-samaye vāmyam apāraṁ kurudhva eva \| ahaṁ tv ekasminn eva
dine adyaivāvahitthayā yat kiñcid vāmyam akaravaṁ, tad api
dākṣiṇya-garbham eva \| tenāpy etāvad vaiklavyavatyo lajjāyāḥ śrāddhaṁ
kṛtavatyo māṁ hāsayadhve \| tasmāt
yuṣmat-prātyahikāvahitthā-sindhu-culukīkaraṇa-cuñcunā mayaiva jitāḥ stha
\| bhoḥ subuddhi-śekharaṁ-manyāḥ ! jitāḥ stha \| tat svayam evāgatya
praibandhaka-lajjā-dhṛty-ādy-abhāvān mat-kaṇṭhe kanaka-maṇi-mālāyitā
bhūtvā sādhara-sudhāḥ pāyayata \| cirād udbhūta-mahā-tṛṣṇo\'

smi\" iti **parihasya** **sadayaḥ** śubhāvaho vidhir yatra tat,
sa-snehaṁ vā yathā syāt tathā **ātmārāmo'pi tā** gopa-strī
**ramayāmāsa** \| itthaṁ-bhūta-premāṇo gopa-striya iti \| ātmārāmāś ca
munayaḥ \[bhā.pu. 1.7.11\] iti padye, itthaṁ-bhūta-guṇo hariḥ itivat \|
**gopīnāṁ** tadīya-svarūpa-bhūta-hlādinī-śakti-vṛttitvāt tā apy ātmāna
ity ātma-bhūtābhis tābhī ramaṇaṁ sambhavaty eva \|

yadyapi, na ca saṅkarṣaṇo na śrīr naivātmā ca yathā bhavān \[bhā.pu.
11.14.15\] iti, nāham ātmānam āśāse mad-bhaktaiḥ sādhubhir vinā
\[bhā.pu. 9.4.64\] ity-ādi bhagavad-uktes tasya svātmato'pi bhaktānām
ānanda-pradatvādhikyāvagamād āsāṁ ca gopīnāṁ sarva-bhakta-śiromaṇitvād
ātmārāmasyāpi tasyānandādhikyārtham evetābhī ramaṇam iti jñeyam \|

nanu pramadā-śata-koṭibhir ākulita \[kra.dī. 5.53\] iti
krama-dīpikādy-āgama-dṛṣṭyā śata-koṭi-saṅkhyābhis tābhir ekatraiva
ekadaiva ekasya tasya ramaṇaṁ nopapadyate ? tatrāha---**yoginaḥ**
saubharyādayaḥ, **yogeśvarā** rudrādayaḥ, teṣām api **īśvara** iti \|
saubharyādayaḥ kāya-vyūhaṁ kṛtvaiva ramante, kṛṣṇas tv atarkya-cāratas
taṁ vinā \| yad vakṣyate, citraṁ bataitad ekena vapuṣā \[bhā.pu.
10.69.2\] ity-ādīti \|\|42\|\|

**\...**

\|\| 10.29.43 \|\|

tābhiḥ sametābhir udāra-ceṣṭitaḥ

priyekṣaṇotphulla-mukhībhir acyutaḥ \|

udāra-hāsa-dvija-kunda-dīdhitir

vyarocataiṇāṅka ivoḍubhir vṛtaḥ \|\|

**śrīdhara-svāmī (bhāvārtha-dīpikā) : priyasya īkṣaṇena utphullāni
mukhāni** yāsāṁ, tābhiḥ \| **udāra-hāsaś** ca **dvijāś** ca teṣu
**kunda**-kusumavad **dīdhitir** yasya saḥ \| **eṇāṅkaś** candraḥ
\|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : \[sametābhiḥ\]** mayā
śobhayā saha vartamānā **samā** śrī-rādhā, tām **itābhiḥ** prāptābhiḥ \|
**udārāṇy** aṅga-sparśa-puṣpādy-aparṇa-kaṭākṣa-pāta-rūpāṇi **ceṣṭitāni**
yasya, saḥ \| **priyeksaṇa**- iti mukhānāṁ kamala-vanatvam īkṣaṇasya ca
bhāskaratvaṁ sūcitam \| teṣu **udāra-hāsa**-yukta-**dvijeṣu** danteṣu \|
yad vā, dvijā eva kundā mādhya-puṣpāṇi **dvija-kundāḥ** \| udāra-hāsena
utkṛṣṭa-hāsyena dvija-kundānāṁ **dīdhitir** marīcir yasya saḥ \| bhānuḥ
karo **marīciḥ** strī ity amaraḥ \| **kundā** mādhye\'strī
mukunda-saminidhy-antareṣu nā iti medinī \| **eṇaḥ** kuraṅgo hariṇaḥ iti
halāyudhaḥ \| **eṇāṅkaś** cihnaṁ yasya sa tathā \| kalaṅkāṅkau lāñchanaṁ
ca cihnaṁ lakṣma ca lakṣaṇam ity amaraḥ \| etena hareḥ kāntyā tāsām
ācchādita-kāntitvam uktam \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ramaṇa-prakāram
eva---**tābhir** ity-ādibhiś caturbhir varṇayann ādau **tābhiḥ** saha
prema-saṅgamena tasyāpi śobhā-viśeṣaṁ sa-dṛṣṭāntam āha---**tābhir** iti
\| **sametābhir** atyantāntikaṁ gatābhiḥ \| yad vā,
praṇaya-kopādi-parityāgena militābhiḥ \| yad vā, mā śobhā
parama-saundaryaṁ, tayā saha vartate samā, parama-sundarī śrī-rādhā,
tayā itābhiḥ prāptābhiḥ \| etena prathamam ukti-pratyukti-samaye tāsāṁ
madhye śrī-rādhā nāsīt, kintu kṛṣṇasyāvahitthāgame jāta eva sā militeti
**tābhir** **vṛtaḥ** parivṛto veṣṭitaḥ san \|

**acyutaḥ** kāmādibhir anirjito'pi \| tathā ca viśvaḥ---anirjite
cācyutas tu iti \| yad vā, katham api kasyāścic chobhāyā na cyuta ity
acyuto'pi \| yad vā, rasa-prasarāt katham api na cyavate ity
aśeṣa-rasa-pūrṇatoktā \| ata eva **vi**śeṣeṇa **arocata** aśobhata \|

sametatve hetuḥ---**udārāṇi**
rasa-viśeṣoddīpaka-vicitra-vaidagdhyādi-mayatvena sarvotkṛṣṭāni
parama-sukha-pradāni vā **ceṣṭitāni**
sparśana-puṇyādy-arpaṇa-kaṭākṣādi-rūpāṇi yasya saḥ \| yad vā, prahasya
\[42\] iti pūrvokto hetus tatra virājata eva \| yad vā, prahasya
arīramat rañjayāmāsa, rate rāgārthakatvāt \| tathā ca viśvaḥ---ratiḥ
smara-priyāyāṁ ca rāge ca surate ratiḥ iti \| ayam eva saṅgatau hetuḥ \|

tataś ca **udāra-ceṣṭitaḥ** iti vakṣyamāṇa-ramaṇopakaraṇaṁ
virocana-kāraṇaṁ ca jñeyam \| ata eva **priyasyekṣaṇaṁ** sva-kartṛkaṁ
tat-kartṛkaṁ vā \| evaṁ śakti-viśeṣeṇa aiśvaryam api darśitam \| parito
vartamānās tāḥ prati sāmyena yugapad īkṣaṇāt \| **utphulla**-śabdena
**mukhasya** kamalatvam īkṣaṇasya bhāskaratvaṁ dhvanitam \|

evaṁ tāsāṁ rasa-viśeṣa-prakāśa uktaḥ \| tasyāpi tam āhuḥ---**udāre hāse
dvijeṣu** ca **kunda**-puṣpa-**dīdhitir** yasya saḥ \| iti hāsasya
viśuddhatā dantānāṁ ca śubhra-kāntir uktā \| yad vā, udāra-hāse
dvija-kundānāṁ dīdhitir yasya \| yad vā, udāro hāso yayā sā
dvija-kunda-dīdhitir yasyeti śrīmad-dantānāṁ prakāśena
hāsasyādhika-śobhoktā \|

svataḥ parama-kāṣṭhā-prāptasya nitya-śobhā-mayasyāpi tābhiḥ
śobhā-viśeṣaṁ dṛṣṭāntena sādhayati---**eṇāṅkaḥ** iti \| pūrṇa-candras
tārābhiḥ sarvato virājamānābhiḥ satībhir **vṛtaḥ** san yathā
**virocate,** tadvad iti \| evaṁ tābhiḥ saha tasyānyo'nyaṁ śobhanatvaṁ
preṣṭatvaṁ nitya-sāhityaṁ ca sūcitam \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ramaṇa-prakāram eva tābhir
ity-ādibhiś caturbhir varṇayan tat-prayojaka-kartṛtāṁ ca darśayann ādau
tābhiḥ saha prema-saṅgamena tasyāpi śobhā-viśeṣaṁ sa-dṛṣṭāntam
āha---**tābhir** iti \| **sametābhiḥ** svayam eva śrī-kṛṣṇena kartrā
samāgatābhiḥ **arīramad** ity-ukteḥ \| tatas tābhis tādṛśībhir **vṛtaḥ**
parito veṣṭitaḥ san **vyarocata** viśeṣeṇāśobhata \| tatrāpy **acyutaḥ**
sarvābhiḥ pratyekam api saṅgame cyuti-rahitaḥ san \| ata eva
**udāra-ceṣṭitaḥ** rūpāṇi yasya saḥ \| ata eva **priyasya vīkṣaṇaṁ**
sva-kartṛkaṁ tat-kartṛkaṁ vā jñeyam \| **utphulla**-śabdena **mukhasya**
kamalatvaṁ vyañjitaṁ, tad-īkṣaṇe tad-antaḥkaraṇa-tamo\'pagamena
tadīya-divasataḥ prāpter iti bhāvaḥ \|

evaṁ tāsāṁ rasa-viśeṣa uktaḥ \| tasyāpi tam āha---**udāro hāso** yayā sā
\| **dvija-kunda-dīdhitir** yasyeti śrīmad-dantānāṁ prakāśena
hāsasyādhika-śobhoktā \| svataḥ
parama-kāṣṭhā-prāpta-nitya-śobhāmayasyāpi tābhiḥ śobhā-viśeṣaṁ
dṛṣṭāntena sādhayati---**eṇāṅka** iti \| candrasya
pūrṇatvaṁ---eṇāṅkasyaiṇākāratvenopalambhād eṇāṅkaḥ pūrṇa-candras
tārābhiḥ sarvato virājamānābhiḥ satībhir **vṛtaḥ** san yathā
**virocate,** tadvad iti \| evaṁ tābhiḥ saha tasyānyo\'nyaṁ śobhanatvaṁ
preṣṭhatvaṁ nitya-sāhityaṁ tāsāṁ tatas tanvītvaṁ ca sūcitam \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prayojakatvam evāha---**tābhir**
iti caturbhiḥ \| **sametābhiḥ** śrī-kṛṣṇenaiva kartrā saṅgatābhiḥ
\|\|43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat-prakāram
āha---**tābhir** ity-ādi \| **sametābhiḥ** saha militābhir
**vṛto'cyuto** rarāja \| **udāraṁ ceṣṭitaṁ** līlā yasya \| tābhiḥ
kīdṛśībhiḥ ? **priyekṣaṇaṁ** priya-kartṛkaṁ priya-karmakaṁ vā yad
darśanaṁ, tena **utphullāni mukhāni** yāsām \| **ut** utkṛṣṭa **āraḥ**
prasaraṇaṁ yasya \| sa cāsau **hāsaś** ceti, tathā tasmin
**dvija-kundānāṁ dīdhitir** yasya \| kaḥ kābhir iva ? **eṇāṅkaś** candra
**uḍubhir** iva \| sa kīdṛśaḥ ? udāram ūrdhvam iyartīty **udāraṁ
ceṣṭitaṁ** yasya \| **priya**- iti tulyam \| **acyuto**'neka-rātri-vyāpī
udāro mahān yo **hāsaḥ** prakāśaḥ, tena **dvijānāṁ kundānāṁ** ca
**dīdhitir** iva dīdhitir yasya \| **uḍu** vā striyām iti
liṅga-viśeṣaṇam \|\|43\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ādau yugapad eva tāsāṁ
bahvīnāṁ saṅgamaṁ varṇayan agre kariṣyamāṇaṁ dīrgha-ramaṇaṁ sūcayiṣyan
saṅkṣepato ramaṇa-śobhā-viśeṣa-puraskṛtaṁ kathayati---**tābhir**
amitābhiḥ saha **acyutaḥ** śrī-kṛṣṇo **vi**śeṣeṇa **arocata** aśobhata
vipralambha-khinnāyāṁ yāsāṁ viklavitaṁ śrutavān, **tābhiḥ**
pūrva-bhāvanā-kalanāt tu dūre sthitāḥ idānīṁ prahasyatīti bhāvaḥ \|
ākalayya **sametābhir** antikam āgatābhiḥ \| **acyuto**
vilāsa-cyuti-rahitaḥ \| mānase līlāyāṁ sarvam ākalitam eva \|
anya-rasālambanaiḥ sahāvinābhyo līlābhyo **viśeṣeṇa** ādhikyena
**arocata** iti \| anyatra līlā dharmeṇa kṛtā, atra tu dharmiṇā kṛtā
līlā madhura-rasa-bhāvitā \| ata eva viśeṣā uktā \| sajātīyebhya eva na
vijātīyebhya iti \|

yad vā, pūrvaṁ ramaṇādhikena śobhitaḥ kīdṛk ? **udāra-ceṣṭitaḥ** \|
sarvāsāṁ tāsāṁ yugapad eva saṁmānana-nipuṇaṁ
sarvendriyāsvādya-rasa-viśeṣa-bhāvanānubhavayitum **udāra-ceṣṭitaṁ**
kara-caraṇādi-cālanaṁ prekṣaṇādikaṁ ca yasya \| yad vā, udāram avidyāṁ
sarvāsāṁ eka-jātīyabhāvatvāt \| tad uktaṁ rasārṇave---ukta-vākye
guṇotkarṣa-pratibhānam udāratā \[ra.su. 1.432\] iti \|\|

![](media/image2.png){width="6.5in" height="1.7048611111111112in"}

punaḥ kīdṛśaḥ ? **udāra-hāsa-dvija-kunda-dīdhitiḥ** udāraḥ sarvataḥ
prasaraṇa-śīlo hāso yeṣu te dvijā dantāḥ, teṣāṁ kunda-kusumavat dīdhitiḥ
yasmin \| yaad vā udāraḥ prakaṭo hāso dvijānāṁ dantānāṁ kunda-dīdhitau
yasya \| dantāḥ kunda-kusuma-rūpam īyate \| teṣām upamānāyogyatvam
ālakṣya hasatīti bhāvaḥ \| hāsasyojjvalatvenojjvala-rasasya
pallavitatvaṁ sūcitam \|

kīdṛśībhiḥ ? **priyekṣaṇotphulla-mukhībhiḥ** priyasya prīti-viṣayasya
kṛṣṇekṣaṇaṁ tat-kartṛkaṁ tat-karmakaṁ vā tena utphullāni ativikasitāni
mukhāni yāsāṁ **tābhir vṛtaḥ vyarocata**
ekādaśa-rasālambanebhyo\'dhika-śobhata
tatrānurūpa-dṛṣṭāntamāhuḥ---**uḍubhir** nakṣatrair **vṛta eṇāṅkaś**
candra iva atra śrī-kṛṣṇe bhūṣyas tās tu bhūṣaṇa eva parasparaṁ bhūṣaṇaṁ
bhūṣyatvaṁ nitya-saṁnihitatvaṁ ca sūcitam \| kiṁ ca, **eṇāṅka** iti
padenopādeye sa-kalaṅkatvaṁ vyañjitam \| bahuṣu prema-yuktatvān
naika-niṣṭhatvaṁ idam eva kalaṅkatvenocyate \| gopīnām eka-niṣṭhatvān
niṣkalaṅkatvaṁ iti niṣkalaṅkābhiḥ sakalaṅkasyāpi tasya kalaṅkācchādanaṁ
kṛtaṁ tābhir vṛtatvād eko hi doṣo guṇa-sannipāte nimajjanīndoḥ kiraṇair
ivāṅka iti prasiddheḥ \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : udāraṁ** tāsāṁ
rati-sukha-pradaṁ bhāva-bhaktānāṁ tac-chravaṇādyaiḥ prema-pradaṁ ca
**ceṣṭitaṁ** līlā yasya, saḥ **acyutaḥ** yugapad eva tat pratyekaṁ
ramaṇa-niṣṭhā-cyuti-rahitaḥ \| **udārais** tāsāṁ sukha-pradair mahadbhir
vā **hāsair** **dvijānāṁ** dantānāṁ **kundānām** iva prakāśitā
**dīdhitir** yasya saḥ \|\|43\|\|

**\...**

\|\| 10.29.44 \|\|

upagīyamāna udgāyan vanitā-śata-yūthapaḥ \|

mālāṁ bibhrad vaijayantīṁ vyacaran maṇḍayan vanam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : upagīyamāno** gopībhiḥ \|
svayaṁ ca candramasam **udgāyann** adhikaṁ varṇayan---

> kṛṣṇaḥ śarac-candramasaṁ kaumudīṁ kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.51\] iti ṭīkāntarokteḥ \|

**śata**-śabdo'neka-vācī \| **yūthas** tu---

> arbuda-daśa-koṭīnām ekaṁ bhavati śailaje \|
>
> daśārbudaṁ bhaved yūtham iti saṅkhyā-vido viduḥ \|\| iti tantrokteḥ \|

**vaijayantī**-lakṣaṇaṁ pūrvam uktam \|\|44\|\|

*ataḥ paścāt viśvanāthaḥ.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : upagīyamāna**
ity-ādi-tribhir vyatikrameṇānvayaḥ \| nadyāḥ pulinam āviśya vanaṁ
maṇḍayan ramayāñcakāra \[45\] iti pareṇānvayaḥ \| anyathā
kevala-pulina-sthale tathā-vidha-ramaṇaṁ na ramyam \| ato **vyacarann**
iti kriyāntaṁ pṛthag vākyam \| **vanitā-śata-yūthapa** iti vanitā
janitātyarthānurāgāyāṁ ca yoṣiti \[amaraḥ\] ity-ādi tathā-bhūtānāṁ śataṁ
yūthapā yatra, sa tathā \| **yūtho** hi sajātīyānām aparimito vyūhaḥ,
tān pātīti yūthapāḥ, tāsāṁ śatam \| **śata**-śabdo\'py asaṅkhya-paraḥ \|
pradhāna-bhūtās tava **yūthapāḥ** asaṅkhyā yūthānām anantatve gaṇanāyāḥ
kā kathā ? iti bhāvaḥ \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śobhā-viśeṣodayena
śrī-vṛndāvanam api śobhayan gītena puṣpādi-pradarśanena ca kāmam
uddīpayitum \| kiṁ vā, rati-yogya-śrī-yamunā-pulinaṁ gantuṁ,
gamana-krameṇa babhrāmety āha---**upa-** iti \|
rūpa-guṇa-līlādi-varṇanena stūyamānaḥ \| yad vā, bahudhā tad-gīta-gānena
upa caturṣu pārśveṣu **gīyamānaḥ** \| ato harṣeṇoccair **gāyan** \|
**vanitāḥ** janita-puruṣātyantānurāgāḥ striyaḥ \| tathā ca
viśvaḥ---vanitā janita-puruṣātyantānurāgāḥ striyaḥ \| tathā
cāmaraḥ---vanitā janitā'tyarthā'nurāgāyāṁ ca yoṣiti iti \| tāsāṁ
**śatāni yūthāni pāti** sarva-duḥkhād rakṣati \| yad vā, pibati \|
"pibanta iva cakṣurbhyām" ity-ādivad āsaktyā sevate iti \| yad vā,
adharāmṛta-pānādinā sākṣāt pibatīveti tathā saḥ \| tāsāṁ
nija-nija-bhāva-sājātyānusāreṇa vargaśo yūthatvam \| tatra
śrī-golokādi-vartinyo nitya-priyāḥ kāścit tenaiva saha tato'vatīrṇāḥ,
kāścit tad-aṁśa-bhūtā devyaḥ \| yā uddiśya
śrī-brahmaṇādiṣṭaṁ---sambhavantu sura-striyaḥ \[bhā.pu. 10.1.23\] iti \|
kāścic ca bahula-prayatnair bhāva-viśeṣa-siddhyā sādhana-dvārā
śrī-gopītvaṁ prāptāḥ \| te dvividhāḥ---munayaḥ śrutayaś ca \|
daṇḍakāraṇya-vāsino mānasa-saras-tīra-mahā-tapasvinaś ceti munayaḥ \|
śrutayaś ca mahopaniṣad-ādyāḥ kāścit \| tat-tad-vṛttaṁ
pādma-bṛhad-vāmanādau vyaktam eva \| tatraiva
bhāva-viśeṣeṇāvāntara-bhedaṁ prāptāḥ, ity evaṁ vibhāgaśo vartamānā api
sarvāsāṁ prāyo bhāva-sājātyāt sarvā eva tāḥ sāmyena ramayāmāsety arthaḥ
\|

**vaijayantī** pañca-varṇa-puṣpa-grathitāṁ, "pañca-varṇā vaijayantī" iti
vacanāt \| nava-ratna-khacitām iti kecit \| yadyapi riraṁsayā pūrvaṁ
dhṛtāny anyāny api bhūṣaṇāni vidyante, tathā cāgre vakṣyate---valayānāṁ
nūpurāṇāṁ kiṅkiṇīnāṁ ca yoṣitām sa-priyāṇāṁ \[bhā.pu. 10.33.5\] ity-ādi,
tathāpi tāṁ **bibhrad** iti rātrau tayā śobhā-viśeṣābhiprāyeṇa \| kiṁ
vā, tābhiḥ sadyas tatraiva viracayya samarpitatvād **vyācarat**
paribabhrāma \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ śobhā-viśeṣodayena
śrī-vṛndāvanam api śobhayan gītena puṣpādi-pradarśanena ca bhāvam
uddīpayituṁ rati-yogyaṁ yamunā-pulinaṁ gantuṁ ca gamana-krameṇa
babhrāmety āha---**upagīyamāna** iti \| **udgāyan** bhāvoddīpanaṁ
candrādikaṁ harṣeṇoccair gāyan \| tābhiś ca **upagīyamānaḥ,**
upagāyana-rītyā tair eva gītair anukriyamāṇair varṇyamānaḥ, śleṣeṇa
tatraiva saṅgamitārthatvāt \| tac caivaṁ jñeyam \| yathā
śrī-rasāmṛta-sindhau---

> akhila-rasāmṛta-mūrtiḥ prasṛmara-ruci-ruddha-tārakā-pāliḥ \|
>
> kalita-śyāmā-lalito rādhā-preyān vidhur jayati \|\| \[bha.ra.si.
> 1.1.1\] iti \|

kvacid eka-dvy-akṣara-parivartanāc ca \| yathā,

> yāminī-kṛta-ruciḥ śuci-kāntiś candrakāvali-vibhāvi-kaca-śrīḥ \|
>
> ṣāṭpadāli[^51]-kalitaiḥ kala-gītaiḥ paśya bhāti kumudākara eṣaḥ \|\|

yad vā, tadīya-svara-tālādi-yuktena tan-nāmnai tad upagāyan tayā
gīyamānaḥ, manasi tad-ekāviṣṭatayā, vacasi tad-eka-sphūrteḥ \| yathoktaṁ
śrī-viṣṇu-purāṇe---

> kṛṣṇaḥ śarac-candramasaṁ kaumudīṁ kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.51\] iti \|

tatrārtha-dvayam api rasanīyam iti \| kṛṣṇaś ca nāma ca kṛṣṇa-nāma, tad
evaikaṁ kevalaṁ jagāv iti ca vyākhyeyam \| vanitā
janitā'tyarthā'nurāgāyāṁ ca yoṣiti ity amaraḥ \| tāsāṁ śatāni yūthāni
pātīti tan-nāyaka ity arthaḥ \| śleṣeṇa yāni pibati pibanta iva
cakṣurbhyām ity-ādivat \| āsaktyā sevate adharāmṛta-pānādinā sākṣāt
pibati veti tathā sa tāsāṁ nija-nija-bhāva-sājātyānusāreṇa vargaśo
yūthatvam \| **vaijayantī** pañca-varṇa-puṣpa-grathitāṁ pañca-varṇā
vaijayantīti vacanāt \| yadyapi valayānāṁ nūpurāṇām \[bhā.pu. 10.33.5\]
iti vakṣyamāṇād anyāny api bhūṣaṇāni vidyante, tathāpi tāṁ **bibhrad**
iti vana-vihāra-yogyāṅgatvenoktam \| sā ca tābhir evāśu nirmāya
samarpitā tad-vana-devyā vṛndayaiva vā tad-arthaṁ tatra tatra kuñjādau
sthāpiteti jñeyam \| **vyācarat** paribabhrāma \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **upagīyamānas**
tadīya-svara-tālādy-anurūpeṇa tan-nāma-gānenopagāyaka-rītyā gīyamānaḥ \|
tad uktam śrī-viṣṇu-purāṇe---

> kṛṣṇaḥ śarac-candramasaṁ kaumudīṁ kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.51\] iti \|\|44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prathamato harṣotkarṣāt tena
ca tābhir api gānam ārabdham \| vastutas tu saṅgīta-pradhāno'yaṁ
rāsa-vilāsaḥ \| saṅgītaṁ ca gāna-pradhānam \| tenāsāṁ madhye kāḥ kathaṁ
gāyantīti pratyekaṁ gāna-śuśrūṣayā svayam api gāyan vana-vihāraṁ kṛtavān
ity āha---**upagīyamāna** ity-ādi dvābhyām \| **upagīyamāna** ity arthāt
tābhir eva \| **gāyann** ity arthāt tā eva \| **vanitānāṁ śataṁ
yūthapaṁ** mukhyaṁ yasya, ekaikasyā yūthapāyāḥ koṭir yūthatvena jñeyā \|
pramadā-śata-koṭibhir ākulitaḥ \[kra.dī. 5.53\] ity uktatvat \| **vanaṁ
maṇḍayan vyacarat** \| mālāṁ **bibhrad** iti śukadevasya
sphūrti-saubhāgyam \|\|44\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ śrī-mukhenoktaṁ dṛṣṭaṁ
vanam \[bhā.pu. 10.29.21\] ity-ādau mānasa-līlāyāṁ vilāsādhikaraṇatvena
vanasya vicāra-gocarakṣatatvāt vihāram āha---**upagīyamāna** iti \|
tābhir **upa** samīpe **gīyamānaḥ** pūrvaṁ kṛṣṇa-sammānitānām
anurāgādhikyena gānam, tad eva śrī-kṛṣṇa-gānoddīpakaṁ jātam iti \| ata
eva śrī-kṛṣṇa-niṣṭhāṁ rūpa-guṇa-līlās tābhir gīyamānā śrutvā svayam apy
**uccair gāyan**, tāsāṁ sarvāsāṁ rūpa-guṇotkarṣa-prabandhatvena gānaṁ
kurvan \| kīdṛśaḥ ? **vanitā-śata-yūthapaḥ** vanitāḥ utpanna-navānurāgās
tāsāṁ śatāni asaṅkhyātāni yūthāni pātīti saḥ \| navānurāga eva
ṣaḍjādi-svarālāpaṁ bheda-viśeṣavān āvirbhūta iti bhāvaḥ \| kāścid
upaniṣadaḥ, kāścid daṇḍakāraṇya-munayaḥ, kāścid upāsanā-siddhāḥ, kāścid
devyaḥ, kāścin nitya-siddhāḥ \| evaṁ pañca-vidhās tāsāṁ bhāva-sāmyāt
rasaṁ puṣṇat pātīti \| punaḥ kīdṛk ? **vaijayantīṁ**
pañca-varṇa-puṣpa-grathitāṁ nṛtyopayoginīṁ **mālām** urasi **bibhrat**
\|

ayam abhiprāyaḥ---pañca-vidhā gopyaḥ pañca-vidhā eva bhūṣaṇa-sattve'pi
vṛndāvanodbhava-mālya-dhāraṇena vanasyāpi saṁmānanaṁ kṛtam iti bhāvaḥ \|
ata uktaṁ **vanaṁ maṇḍayan** alaṅkurvan **vyacaran**, viśeṣeṇa vijahāra
\| latādi-pihita-gahvara-pariśīlanena rasa-mādhurya-parākāṣṭhāṁ
prāpayann alaṁ cakāra puṣpa-pallavādi-nirmitāsu śayyāsu praviśya priyāḥ
puṣpādy-alaṅkṛtiṁ lambhayan tābhir alaṅkṛto babhūveti bhāvaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tābhir **upa** ādhikyena
**gīyamānaḥ** rāga-svara-tālādyaiḥ \| tatra tāla-trayeṇa gītaṁ, yathā---

> vadanaṁ madhurima-sadanaṁ
>
> calanaṁ dalanaṁ karīndra-kīrtīnām \|
>
> hasitaṁ sudṛg-abhilaṣitaṁ
>
> tava savayaḥ pātu mām aniśam[^52] \|\| \[nikuñja-keli-virudāvalī 48\]
> iti \|

svayaṁ ca **vanitānāṁ śata-yūthāni pānti** yās tā mukhyatamāḥ
śrī-rādhā-candrāvalyādyās tad-anugāna-rītyā tenaiva gītena pratyekam
**udgāyan** \| kvacid eka-svara-parivartena paraspara-gānam udgītaṁ,
yathā---

> tvad-vadanaṁ sadanaṁ madhurimṇāṁ
>
> tatra hanta dṛganta-vilāsāḥ \|
>
> teṣv asamāṁ suṣamām upajagmuḥ
>
> sundari kāma-kalāḥ sakalās tāḥ \|\| iti \|
>
> kānte tvad-āsyodaya-dattam
>
> indur mṛgac-chalād duryaśa eva dhatte \|
>
> jānopahāsā saha no\'thavā kiṁ
>
> dvijo\'pi mūḍho garalaṁ jaghāsa \|\| \[kṛ.bhā. 19.70-71\] iti \|

atra sundarīty atra sundareti kānte ity atra kānta iti prayuñjānaḥ
preyasī-jano\'nugāyati smeti rītiḥ \|
**vaijayantīṁ**---pañca-varṇa-puṣpa-grathitāṁ pañca-varṇā vaijayantī iti
vacanāt \|\|44\|\|

**\...**

\|\| 10.29.45 \|\|

nadyāḥ pulinam āviśya gopībhir hima-vālukam \|

reme[^53] tat-taralānanda[^54]-kumudāmoda[^55]-vāyunā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nadyāḥ** kālindyāḥ \|
**himāḥ** śītalāḥ **vālukāḥ** sikatā yatra tat tathā \| tasyā nadyāḥ
**taralair** mada-kallolair **ānandayituṁ** śīlam asyāstīti tat
taralānandī \| **kumudānām āmodo** yatra, sa **vāyuḥ** kumudāmoda-vāyuḥ
\| tat-taralānandī cāsau kumdāmoda-vāyuś ceti tathā tena \| yad vā, tayā
nadyā taralāni nṛtyantīva sthitāny ānandīny utphullāni kumudāni,
tat-taralānandi-kumudāni, teṣām āmodena saurabheṇa sampṛktena vāyunā \|
etena mada-sugandhi-śītalatva-vaiśiṣṭyaṁ vāyor dhvanitam \|

nanu tāvati puline śata-koṭi-strībhiḥ kathaṁ vijahāra ?
durghaṭa-ghaṭanā-paṭīyasyā bhagavan-māyayā sarvasyāpi sukaratvāt \|
vṛndāvanaika-deśe brahmaṇā koṭiśo brahmāṇḍānāṁ dṛṣṭatvāc ca \| tad
uktaṁ---

> sa tu māthura-bhū-rūpaḥ paricchinno'py athādbhutaḥ \|
>
> sphāraḥ saṅkucitaś ca syāt kṛṣṇa-līlānusārataḥ \|\|
>
> atraivājāṇḍa-mālāpi paryāptim upagacchati \|
>
> vṛndāvana-pratīke'pi yānubhūtaiva vedhasā \|
>
> ity ato rāsa-līlāyāṁ puline tatra yāmune \|
>
> pramadā-śata-koṭyo'pi mamur yat te kim adbhutam \|\| \[la.bhā.
> 1.5.508-510\]

iti bhāgavatāmṛtādau sphuṭam \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ śrī-yamunā-puline
tā nītvā vaidagdhī-viśeṣa-prakaṭanena ramayāmasety āha---nādya iti
dvābhyām \| **nadyāḥ** kālindyāḥ \| punaḥ pulinam āgatya kālindyāḥ
\[bhā.pu. 10.30.45\] iti vakṣyamāṇatvāt \| tasyā vanasya ca nāmāgrahaṇaṁ
tatra tayoḥ prasiddhatvena tathoktyāpi sujñeyatvāt \| yad vā,
nirjanatva-mātrāpekṣayā vanatvena tasya pravāhavattvena ca
pulinottamatva-mātrāpekṣayā nadītvenaiva tasyā uktiḥ \| **gopībhiḥ**
saha āviśya prītyā praviśyety arthaḥ \| **himāḥ** śītalāḥ **vālukāḥ**
yasmin tat \| iti śramāpanodanatvena komalatvena ca rati-śayyā-yogyatā
tasya darśitā \| **tasyā** nadyās **taralais** taraṅgair **ānandī**
sukha-vihārī cāsau **kamalāmoda**-yukta-**vāyuś** ca, tena \| yad vā,
tat-taralair ānandī rātrau mudritānām api kamalānāṁ kampanena
prakāśamāṇaḥ sukha-kārako vā āmodo yasmin vāyau, tena juṣṭaṁ sevitam \|
**kumuda**- iti pāṭhaḥ keṣāñcit sammataḥ \| taraṅgeṇa sambandhena
śaityam eṇaīty anena juṣṭam ity anena vā māndyaṁ saurabhyaṁ ca vyaktam
eveti guṇa-trayam uktam iti sarvathā pulinasya rati-bhū-yogyatvaṁ tena
kāmoddīpanatvaṁ coktam \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ śrī-yamunā-puline tāḥ
prāpayya vaidagdhī-viśeṣeṇa ramayāmasety āha---**nādya** iti yugmakena
\| **hima-vālukā** karpūraḥ tadvad vālukā yatra tat śaka-pārthivādi \|
evaṁ pūrvatra vanam api vṛndāvanam eva \| **tasyā** nadyās **taralais
taraṅgair ānandī** sukha-vihārī cāsau **kamalāmoda**-yukta-**vāyuś** ca,
tena niśāyām api kamala-vikāśaḥ śaradi mallikā-vikāśa iva
tadīya-tādṛśa-līlā-rasa-maya-prabhāvenānandīti juṣṭam iti ca māndyam \|
saurabhya-śaitye spaṣṭe \| kumudeti ānandeti ca pāṭhaḥ ekeṣām \| juṣṭam
ity atra rema iti kvacit \| ata eva pṛthag-aṅkaḥ kṛtaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ kṛtvā vanaṁ maṇḍayan
vyacarat ? tatrāha---**nadyāḥ pulinam** āgatya \| kābhiḥ saha ? gopībhiḥ
\| kimbhūtam ? **hima**-vālukeva **vālukā** yatra madhyama-lopī \|
hima-vālukā karpūraṁ tat-prasiddham \| **taralāni ānandīni** yāni
**kumudāni**, teṣām **āmodā** yatra, tathā-bhūtena **vāyunā** juṣṭaṁ
sevitam apīti \| api-śabdo'dyāhāryaḥ \|

ayam āśayaḥ---prathamaṁ tāvad ābhiḥ surata-līlaiva \| paścād eva
rāsa-lāsyam \| paścāj jala-krīḍeti try-aṅgavatīyaṁ līlātirahasyā \| sā
tu puline na sambhavati, anāvṛtatvāt \| vimāna-cāri-dṛśyatvāc ceti kṛtvā
rāsa-lāsya-līlaivātra kāryeti pulinaṁ dṛṣṭvaiva punar vanam agād iti \|
**āgatya** iti pūrva-kālārthaḥ \|\|45\|\|

nadyāḥ pulinam āviśya gopībhir hima-vālukam \|

reme[^56] tat-taralānanda[^57]-kumudāmoda-vāyunā \|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kuñjeṣu praviśya mālyair
evālaṅkṛtiṁ vidhāya yamunā-puline vihartuṁ yat kṛtavāṁs tad
āhuḥ---**nadyā** iti vana-madhye vanitā-yūthānām anantatvāt saṅkocena
vihṛtam \| punaḥ kālindyāḥ pulinaṁ vistīrṇam ālakṣya tatrāsaṅkocena
rantuṁ gopībhiḥ saha **nadyāḥ** kālindyāḥ **pulinam āviśya** **reme** \|
kīdṛśam ? **hima-vālukaṁ** hima-jala-sambandhāt śītala-vālukā yasmin tat
komalatayā sparśa-mātreṇa sukha-hetutvaṁ sūcitam iti bhāvaḥ \| punaḥ
kīdṛk ? **tasyāḥ** kālindyās **taralais** taraṅgair **ānando** yasmin
calat taraṅgānāṁ bhāvodbodhana-hetutvaṁ sūcitam iti bhāvaḥ \| punaḥ
kīdṛk ? **kumudāmoda-vāyunā** upalakṣitāyāṁ rātrau vikasitānāṁ kumudānām
āmodaḥ saurabhyaṁ yatra, tena vāyuneti \| anena vāyos traividhyam uktaṁ,
śramāpanodaṁ coktam \| \"juṣṭam\" iti pāṭhe ramayāñcakāra iti
agrima-ślokenānvayaḥ \| nadī-tarala-sambandhena vāyau śaityam uktaṁ,
vana-naikaṭyāt māndyaṁ, kumuda-sambandhāt saugandhyaṁ coktam iti vanād
api pulinasya vilāsādhikaraṇatvaṁ bhāvoddīpakatvaṁ ca sūcitam iti bhāvaḥ
\|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tasyā** nadyās **taralais**
taraṅgair **ānandī** iti śaitya-māndyābhyām ānanda-dāyakaś ca rātrāv api
praphullānāṁ **kamalānām āmodo** yataḥ, sa ca tena **vāyunā** **reme**
\| \"juṣṭam\" iti pāṭhe ramayāñcakārety uttareṇānvayaḥ \| \"kumudāmoda\"
iti \"taralānanda\" iti ca kvacit pāṭhaḥ \|\|45\|\|

**\...**

\|\| 10.29.46 \|\|

bāhu-prasāra-parirambha-karālakoru-

nīvī-stanālabhana-narma-nakhāgra-pātaiḥ \|

kṣvelyāvaloka-hasitair vraja-sundarīṇām

uttambhayan rati-patiṁ ramayāñcakāra \|\|

**śrīdhara-svāmī (bhāvārtha-dīpikā) : bāhu-prasāraś** ca **parirambhaś**
ca **karādīnām** ālabhanaṁ sparśaś ca **narma** parihāsaś ca
nakhāgra-pātaś ca taiḥ \| **kṣvelyā** krīḍayā \| **avalokaiś** ca
**hasitaiś** ca kāmaṁ tāsām uddīpayaṁs tā **ramayāmāsa** \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : parirambha** āliṅganam \|
**karādīnāṁ** sparśaḥ kāma-śāstra-vihita-mocana-lakṣaṇo jñeyaḥ \| yad
vā, **kṣvelyā** **avaloka-hasitaiḥ**
bāla-siṁha-nāda-nirīkṣaṇa-manda-hāsaiḥ \| tad uktaṁ māghe---

> bāhu-pīḍana-kuca-grahaṇādyair
>
> āhitena nakha-danta-nikhātaiḥ \|
>
> bodhitas tanu-śayas taruṇīnām
>
> unmimīla śanakair api māraḥ \|\| \[śi.va. 10.72\] iti \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vraja-sundarīṇāṁ
**rati-patim** ātmānam **uttambhayan** vardhayan nānekabhavan
āliṅgana-śaighryāt pūrvokta-yogeśvara-pratipādanaṁ vā\| athavā,
**vraja-sundarīṇāṁ** **rati-patim** kāmaṁ prādurbhāvayan \| athavā,
ratiḥ prema, tasyāḥ patim ātmānaṁ **ramayāñcakāra** \|\|46\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bāhu-prasārādibhir
uttambhayann** iti sahaja-lajjādinācchādyamānam api prakāśayan \| yad
vā, prema-viśeṣa-vilāsa-rūpatvena vartamānam evādhunā viśeṣato
vardhayann ity arthaḥ \| ata eva śleṣeṇoktam---rateḥ premaika-lakṣaṇāyāḥ
patiṁ pālakam iti \| tathā **ratipatim** iti dagdhāṅgasyāpi kāmasya
rati-sukhārthaṁ punar-jananenaiva sāmagryam abhipretam iti ratau
tasyāsaktir vaidagdhī ca paramā darśitā \| tatra bāhu-prasāro
dūrasthānām ākarṣaṇārthaṁ, prāk-parirambhānukaraṇaṁ vā \| yad vā, tāsām
eva bāhūnāṁ prasāreṇa parirambho gāḍhāliṅganam ity arthaḥ \| kṣvelīḥ
prastobhanādi-rūpā adhara-pāna-daṁśanādi-rūpā vā \| **vraja-sundarīṇām**
iti tāsām api tādṛśam eva vaidagdhyaṁ sūcitam \| anyathā tasya
tādṛśī-vaidagdhī-prakāśanāsampattiḥ \| ramaṇe ca
nija-śakti-viśeṣeṇānyo'nyam alakṣitaṁ yugapad eva jñeyam \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sahaja-lajjādinācchādyamānam
api **rateḥ** kāntocita-prīti-lakṣaṇāyāḥ **patiṁ**
tad-ucita-mahā-bhāvāhvayaṁ parama-premāṇaṁ vā **bāhu-prasārādibhir
uttambhayan** iti tasya raty-āsaktir vaidagdhī ca paramā darśitā \|
tatra bāhu-prasāraḥ parirambhārambhaḥ \| yad vā, bāhu-prasāreṇa
parirambhaḥ gāḍhāliṅganam ity arthaḥ \| **kṣveliḥ** prastobhanādi-rūpā
\| **vraja-sundarīṇām** iti tad-yogyaṁ saundaryam atra vivakṣitam \|
tena ca yatrākṛtis tatra guṇā vasanti iti nyāyāt tādṛśaṁ vaidagdhyam apy
upalakṣyate ramaṇaṁ ca nija-mohanatā-śakti-viśeṣeṇānyo'nyam alakṣitaṁ
jñeyam \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha prathama-līlām
āha---bāhu-prasārety ādi \| bāhvoḥ prasāreṇa yaḥ parirambhas tena
karayor alakānāṁ corvoś ca nīvyāḥ stanayoś cālabhanena sparśanena
narmaṇā ca nakhāgra-pātaiś ca kṣvelyā krīḍayāvalokena hasitena ca
vraja-sundarīṇāṁ rati-patim uttambhayan vardhayan ramayāñcakāra \|
vastutas tu tāsāṁ premaiva sāhajikaḥ, na tu kāmaḥ \| tad-abhāve sā līlā
surasā na bhavatīti svayam eva tāsām asantam api kāmaṁ vardhayāmāsety
arthaḥ \| sa ca kāmaḥ prākṛto na bhavati, api tu sa eva bhagavān
yenāṁśena kāmāvatāro bhavati, sa evāṁśas tāsāṁ manasy āveśitaḥ \| kiṁ vā
ratiḥ sthāyī bhāvaḥ, tasyāḥ patiṁ śṛṅgāra-rasam \| athavā,
sevā-samayo'yaṁ mameti upapannaṁ kāma-devam \| ut utkarṣeṇa stambhayan
kevalaṁ dhātv-artha eva nirasyann ity arthaḥ \| tvayā sahāyena mā
bhūyatāṁ svata eva suraseyaṁ līleti kiṁ tvayeti taj-jayo boddhavyaḥ
\|\|46\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ pulina-darśanena
bhāvodbodhane jāte tābhiḥ saha kṛtāṁ vilāsa-paripāṭīṁ vaktum
āha---bāhu-prasāreti \| bāhu-prasāraḥ paścāt parirambha āliṅganaṁ, tad
anu śrī-kṛṣṇena karābhyām alakoru-nīvi-stanālabhanaṁ narma
nakhāgra-pātaiḥ alakoru-nīvī-stanānāṁ kāma-vasati-sthitānām ālambhanaṁ
sparśas tena narma ca nakhāgra-pātaiś ca etaiḥ\| tad uktaṁ
rasārṇave---parihāsa-pradhānaṁ yad vacanaṁ narma tad viduḥ \[ra.su.
3.45\] iti \| kṣvelyā prastobhanādi-rūpayā krīḍayā
adhara-pāna-daṁśādi-rūpayā vā avaloke yāni hasitāni taiḥ \|

yad vā, avalokair hasitaiś ca rati-patim uttambhayan \| ayam
arthaḥ---prākṛta-kāmasyeyaṁ prakriyā dhātu-pātād ūrdhvena na vardhate \|
ayaṁ tv alaukikaḥ kāmaḥ dhātu-pātam antareṇāpi uttarottaraṁ vṛddhiṁ
prāpnuvat, na viśrānto bhavatīti bhāvaḥ \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bāhu-prasāras tāsāṁ
sva-sva-vakṣasi svasikībhūtānāṁ bhujānāṁ prasāraṇaṁ ca parirambhaś ca
karādīnām ālabhanaṁ sparśaś ca narma-parihāsaś ca nakhāgra-pātaś ca,
taiḥ kṣvelyā krīḍoktyā avalokaiś ca hasitaiś ca ratipatiṁ premātmakaṁ
kāmaṁ tāsāṁ svasya ca uttambhayan uddīpayan, tāvadbhir eva svaprakāśaiḥ
pratyekaṁ ramayāñcakāra \|

nanu ca tāvaty eva puline bahu-gopī-jana-saṅghaṭṭe nirāvaraṇatvāt
saurata-talpādy-abhāvāc ca pratyekaṁ tābhiḥ śata-koṭi-pramadābhiḥ
saha-samprayoga-līlā na saṅgacchate ? satyaṁ, bhagavan-mūrter iva
vṛndāvana-bhūmer api vibhutvāt tilamātra-pradeśasyāpy atisphāratvaṁ
sāvaraṇa-vividha-kuñjavattvaṁ,
gandha-mālya-tāmbūlādi-sahita-vicitra-saurata-puṣpa-talpavattvaṁ ca
durghaṭa-ghaṭanā-paṭīyasyā yogamāyaiva prakāśitaṁ, līlānte punar āvṛtaṁ
ceti susaṅgatikam evaitat \|\|46\|\|

**\...**

\|\| 10.29.47 \|\|

evaṁ bhagavataḥ kṛṣṇāl labdha-mānā mahātmanaḥ \|

ātmānaṁ menire strīṇāṁ māninyo'bhyadhikaṁ bhuvi \|\|

**śrīdhara-svāmī (bhāvārtha-dīpikā) : mahātmano** vimukta-cittāt
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evaṁ** bāhu-prasārādinā \|
*vimukta-cittād* anāsaktatvāt \| **strīṇām** **abhyadhikaṁ**
bhū-lokāntargata-sundarīṣu vayam abhyadhika-sundarya ity evaṁ
**māninyo** rūpādi-garvotsekāḥ \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
prema-viśeṣodrekeṇāgre krīḍā-viśeṣārthaṁ vipralambha-rūpa-viśeṣaṁ vaktum
ārabhate---**evam** iti \| ukta-vaidagdhī-viśeṣa-prakaṭana-prakāreṇa
**mahātmana** ātmārāmād api **labdho mānaḥ** sammānaś
citta-samunnati-lakṣaṇa-bhāva-viśeṣo vā yābhis tāḥ \| tatra
hetuḥ---**bhagavata** iti \| rasa-viśeṣānubhavārthaṁ
nija-bhagavattā-prakaṭanād ity arthaḥ \| ata eva **kṛṣṇād**
vicitra-mahā-rasārṇavāt parama-cittākarṣakād vā \| ato **māninyaḥ**
satyo **bhuvi** vartamānānāṁ **strīṇāṁ** madhye **ātmānam abhyadhikaṁ**
parama-śreṣṭhaṁ tā **menire** \|

yad vā, **bhuvi** vihāra-bhūmāv iti sarvāsāṁ sāmānyam evābhipretam \|
tathāpi **strīṇāṁ** tāsām eva gopīnāṁ madhye pratyekam **ātmānam
abhyadhikaṁ menire,** tenaiva tathā ramaṇāt \| ato **māninyo**'pi
babhūvur iti pṛthak vākyaṁ vā, mada-mānayor vakṣyamāṇatvāt \[10.29.48\]
\| vastutas tu parama-vidagdhānāṁ tāsāṁ vidagdha-vara-priya-santoṣārthaṁ
rasa-svabhāva-kṛtaṁ sevā-vilāsa-rūpam eva tad ūhyam \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā,

> na vinā vipralambheṇa sambhogaḥ puṣṭim aśnute \|
>
> kaṣāyite hi vastrādau bhūyān rāgo\'bhivardhate \|\| \[u.nī. 15.3\]

iti bharata-nyāyāt prema-viśeṣodrekād agre krīḍā-viśeṣa-varṇanārthaṁ
vipralambha-rūpa-rasa-viśeṣaṁ vaktum ārabhate---**evam** iti \|
**mahātmano** divyātidivya-sarva-nāyaka-vṛndebhyaḥ paramāt \| tatra
hetuḥ---**bhagavataḥ** svayaṁ bhagavata ity arthaḥ \| **kṛṣṇāt**
tathaiva prasiddhāt tasmād ity arthaḥ \| **evaṁ**
pūrvokta-tat-prema-vaśatā-prakāreṇa **labdho mānaḥ** saṁmānaḥ saubhāgyaṁ
yābhiḥ, tathā-bhūtā bhūtvā **māninyo** labdha-praṇaya-mānāḥ satyo
**bhuvi** anyatra cātra ca yāḥ **striyaḥ**, tāsāṁ sarvāsāṁ madhye
pratyekam **ātmānam evādhikaṁ menire** \| taṁ prati māninyo babhūvuḥ,
striyaḥ prati garvita-cittā babhūvur ity arthaḥ \|

tatra mānaḥ---

> dampatyor bhāva ekatra sator apy anuraktayoḥ \|
>
> svābhīṣṭāśleṣa-vīkṣādi-nirodhī māna ucyate \|\| \[u.nī. 15.74\]
>
> aher iva gatiḥ premṇaḥ svabhāva-kuṭilā bhavet \|
>
> ato hetor ahetoś ca yūnor māna udañcati \|\| \[u.nī. 15.102\]

rasa-śāstrānusārāt garvaś ca anyatratyānāṁ tādṛśa-nāyakālābhāt
atratyānāṁ tal-lābhe'pi sva-sadṛśa-saubhāgya-lābhāmananāt \|
yathoktaṁ---

> saubhāgya-rūpa-tāruṇya-guṇa-sarvottamāśrayaiḥ \|
>
> iṣṭa-lābhādinā cānya-helanaṁ garva īryate \|\| \[bha.ra.si. 2.4.41\]
> iti \|
>
> sañcārayanti ye bhāvā te tu sañcāriṇo matāḥ \|
>
> unmajjanti nimajjanti sthāyiny ambu-nidhāv iva \|\|

iti rasa-tantrāt garvo'pi tādṛśa-tat-prema-viśeṣasya sthāyinaḥ
sañcāri-bhāvatvāt, tan-maya eva jñeyaḥ \| asya hi rasasyaivam eva
sthitir utkarṣaś ceti \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : mahātmano**
divyātidivya-sarva-nāyakebhyaḥ parama-śraiṣṭhyāt \| **māninyaḥ** satyo
**bhuvy** anyatra ca yāḥ **striyaḥ,** tāsāṁ madhye **ātmānam abhyadhikaṁ
menire**, tasmin praṇaya-mānavatyo babhūva, strīṣu ca garvaṁ dhṛtavatya
ity arthaḥ \| anyatratyānāṁ tādṛśa-kāntālābhāt, tatratyānāṁ ca
tādṛśa-saubhāgya-lābhāmananād iti bhāvaḥ \|47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iyaṁ tu līlātirahasyā
varṇanīyā na bhavati, tathāpi śukadevena saṁkṣepād uktvopasaṁhriyate
sma---**evam** ity anena \| **evam** ity evaṁ-prakārikayā bahu-vidhayā
līlayeti vāg-viṣayatvābhāvād dūragamyayety evaṁ-śabdārthaḥ \| **kṛṣṇād
bhagavato labdha-mānā** labdha-pūjāḥ \| **mahātmano** mahecchasya
bahu-māna-pradatvāt \| **māninyaḥ** sammānavatyaḥ \| tad-datta-mānatvāt
**strīṇām abhyadhikaṁ** **menire**, \"kṛtārthā vayam\" ity evaṁ
**menire** \|\|47\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ vana-gamana-mātreṇa
vipralambham utpādya, punaḥ rasa-mādhuryeṇa poṣitās tataḥ
svādhīna-patikā jātāḥ sva-vaidagdhī-prakaṭanena ātmānaṁ gariṣṭhaṁ
manyamānā ramaṇe mantharāṁ dṛṣṭvā sāmānyataḥ rasa-vṛddhaye tad anu
vipralambhena rasa-viśeṣaṁ prāpaṇīyā iti prakaraṇārthaṁ
śuko'nuvadati---**evam** iti \| **evaṁ** pūrvoktena bāhu-prasāra-
\[bhā.pu. 10.29.46\] ity-ādi-prakāra-sammānanena **kṛṣṇāt**
śṛṅgāra-sarvasva-rūpāt \| kīdṛśāt ? **bhagavataḥ** ṣaḍguṇaiśvaryaṁ
tirodhāya rasaiśvaryeṇa virājamānāt \| evam api **mahātmanaḥ** sarvāsu
sundarīṣu madhura-rasaṁ cārayitum udāra-cittān kṛṣṇāt **labdho mānaḥ**
saubhāgyaṁ sampat yābhis tāḥ \| ato **māninyo** bhūtvā **bhuvi**
sarvāsāṁ **strīṇāṁ** madhye \| yad vā, **bhuvi** vraja-bhūmau
sajātīyānāṁ vraja-sundarīṇāṁ madhye **ātmānam** apy adhikam \"aham eva
preṣṭhā nānyā\" iti svaṁ svaṁ **menire** \| śrī-kṛṣṇena tathaiva
sammānitatvāt **māninyo** garva-yuktā babhūvur iti \| tad uktaṁ
rasārṇave[^58]---

> dampatyor bhāva ekatra sator apy anuraktayoḥ \|
>
> svābhīṣṭāśleṣa-vīkṣādi-nirodhī māna ucyate \|\| \[u.nī. 15.74\]
>
> aher iva gatiḥ premṇaḥ svabhāva-kuṭilā bhavet \|
>
> ato hetor ahetoś ca yūnor māna udañcati \|\| \[u.nī. 15.102\]
>
> saubhāgya-rūpa-tāruṇya-guṇa-sarvottamāśrayaiḥ \|
>
> iṣṭa-lābhādinā cānya-helanaṁ garva īryate \|\| \[bha.ra.si. 2.4.41\]
> iti \|

garvasyāpi sañcāri-bhāvāntara-gatatvāt \|

> sañcārayanti ye bhāvaṁ te'tra sañcāriṇo matāḥ \|
>
> unmajjanti nimajjanti sthāyiny ambu-nidhāv iva \|\|
>
> na vinā vipralambhena sambhogaḥ puṣṭim aśnute \|
>
> kaṣāyite hi vastrādau bhūyān rāgo hi vardhate \|\| \[u.nī. 15.3\] iti
> \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhunā,

> na vinā vipralambheṇa sambhogaḥ puṣṭim aśnute \|
>
> kaṣāyite hi vastrādau bhūyān rāgo\'bhivardhate \|\| \[u.nī. 15.3\]

iti bharata-nyāyād rasa-puṣṭy-arthaṁ līlā-śaktyaivāvirbhāvitam \|
vipralambha-vyājam āha---**evam** iti \| **mahātmanaḥ**
divyātidivya-nāyaka-vṛndebhyaḥ śreṣṭhāt **bhagavataḥ \|** tatrāpi
**kṛṣṇāt** svayaṁ-rūpāt **labdha-mānāḥ** prāptādarāḥ
śrī-kṛṣṇa-ramaṇa-prāptyā **bhuvi** bhūtala-sthānām eva **strīṇāṁ**
madhye **ātmānaṁ** pratyekam eva svam **abhyadhikaṁ menire** \|
**māninyaḥ** pratyekam \"aham evātisubhagā\" iti mananān **māninyo**
garvavatyaḥ \|\|47\|\|

**\...**

\|\| 10.29.48 \|\|

tāsāṁ tat[^59] saubhaga-madaṁ vīkṣya mānaṁ ca keśavaḥ \|

praśamāya prasādāya tatraivāntaradhīyata \|\|

**śrīdhara-svāmī (bhāvārtha-dīpikā) :** tat **saubhagena madam**
asvādhīnatām \| **mānaṁ** garvam \| **keśavaḥ** kaś ca īśaś ca, tau
vaśayatīti tathā saḥ \|\|48 \|\|

iti śrīmad-bhāgavate mahā-purāṇe daśama-skandhe pūrvārdhe

bhāvārtha-dīpikāyāṁ ṭīkāyām ekonatriṁśo'dhyāyaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** gopa-sundarīṇām \|
**keśava** ity ukte brahma-śivayoḥ sarveśvarayor api vaśa-kartāraṁ ko
vaśayet ? iti dhvanitam \| vayaṁ śrī-rādhā-samā yato'smān api
tat-sadṛśam eva manuta ity atas **tāsāṁ saubhaga-madam** \|
samāna-vihāreṇa ca rādhāyā **mānaṁ ca vīkṣya,** mānaṁ ca **praśamanāya**
śrī-rādhāyāḥ **prasādāya** **tatraiva** vraja-sundarī-samūhe kṛṣṇā-taṭe
vā **antaradhīyata** \| tāsāṁ dṛṣṭyā adṛśyo babhūvety arthaḥ \|
antardhānam api sambhoga-samṛddhy-artham eva \| tad uktaṁ---

> na vinā vipralambheṇa sambhogaḥ puṣṭim aśnute \| \[u.nī. 15.3\]
>
> aho rājñaḥ kuṭileva premṇaḥ svabhāvaḥ kuṭilā bhavet \|\| iti[^60] \|

**antaradhīyata** ity atraikatvenāgrimādhyāye, kasyāḥ padāni caitāni
yātāyā nanda-sūnunā \[bhā.pu. 10.30.27\] ity ukter dvayoktir viruddhā
nānusandheyā prasādāyety ukteḥ \| prasādas tv ekānta evocitas tayā
sahaivāntardhānaṁ bodhyam \|

yad vā, dvayor aikyābhiprāyeṇaikatvam---rādhā kṛṣṇātmikā nityaṁ kṛṣṇo
rādhātmako dhruvam iti brahmāṇḍokteḥ \| tasmāj jyotir abhūd dvedhā
rādhā-mādhava-rūpakam iti saṁmohanokteś ca \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** praśamāyety-ādi \|
**saubhaga-madasya praśamāya prasādāya** praśama-prasādāyety arthaḥ \|
**saubhaga-made** hi cittasya uttālatā bhavati, tasyāṁ tu rasasya
drava-rūpatvāt \| uttāle hy asad-bhāvaḥ, tena na vinā vipralambheṇa
sambhogaḥ puṣṭim aśnute \[u.nī. 15.3\] ity-ādi diśā punaḥ
sambhoga-puṣṭi-karaṇāya tatraiva **antaradhāt**, na tu sthānāntaraṁ
gataḥ, antarhita eva tatraiva sthita ity arthaḥ \| yad vā, **prasādāya**
prasādaḥ prasannatā, utkaṇṭhāṁ vardhayitvā māna-kṣapaṇāya
anyonya-sauhṛdāya ca \| taṁ viśinaṣṭi---**pra**-gataḥ **śama** uparamo
yasmād iti tathā tasmai \|\|48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : \[tat\]** tena
nija-vaidagdhī-bhareṇa \| yad vā, uktena \"aham evānena ramitā\" iti
ramaṇa-prakāreṇa yat **saubhagaṁ** saubhāgyaṁ, **tena** \| yad vā,
**taṁ** sva-prīty-arthakam api **saubhagena madaṁ vīkṣya**, tasya
**praśamāya** \| anyathā svādhīnatvābhāvena nijeṣṭa-rāsa-vilāsāsiddhiḥ
\| **mānaṁ** ca **vīkṣya prasādāya** māna-rūpa-kelinā santoṣāt
prasāda-viśeṣaṁ kartum antardhānaṁ vinā rāsārha-prema-viśeṣa-sampatter
iti vivecanīyam \| yad vā, **mada-mānayoḥ praśamāya** \| praśamaḥ
kim-artham ? tad āha---**prasādāya** iti, rāsena anugraha-viśeṣāya\|

yad vā, antardhāna-dvārā, na pāraye'haṁ niravadya- \[bhā.pu. 10.32.22\]
ity-ādinā vakṣyamāṇa-nija-tad-adhīnatātiśaya-vijñāpana-rūpāya \| yad vā,
**tasmāt** yat **saubhagaṁ**, tena **mado** mattatā harṣo vā \| tathā ca
viśvaḥ---mado retasi kastūryāṁ garve harṣebhadānayoḥ iti \| tad-rūpaṁ
**mānaṁ** mānasollāsa-viśeṣaṁ **vīkṣya** \| ata eva **pra**kṛṣṭaḥ
**śamaḥ** sukhaṁ rāsa-krīḍātmakaṁ, tasmai \| **prasādāya** ca,
antardhāne'pi tad-aparityāga-tad-bhajana-viśeṣādy-anugrahābhivyañjanāya
\| tac cāgre vyaktaṁ bhāvi \| yad vā, **praśamāya** prakṛṣṭa-sukhāya yaḥ
**prasādaḥ**, tasmai \| anyat samānam\|

evaṁ sarvathānurañjana-viśeṣārtham evāntardhānam \| na tv
ātmārāmatvādināsūyayā veti jñeyam\| vidagdha-varasya vidagdha-varāsu
tad-avyavahāryatvāt \| ata eva tenaivāgre vakṣyate---mayā parokṣaṁ
bhajatā tirohitaṁ \[bhā.pu. 10.32.21\] ity-ādi \| **tatraiva** iti
sākṣāt kutrāpy agamanāt, akasmād evādarśanāc ca \| tac ca tasyāśakyaṁ na
syād ity āśayena parameśvaratvam āha---**keśava** iti \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tāsāṁ** tādṛśīnāṁ **tad** iti
taṁ **saubhaga-madaṁ** saubhāgya-hetukaṁ garvam \| tathā ca
viśvaḥ---mado retasi kastūryāṁ garve harṣebhadānayor iti taṁ **mānaṁ**
ca **vīkṣya** viśeṣeṇa dṛṣṭvā, tatra garva-pakṣe yukty-antarāsādhyaṁ
matvā, māna-pakṣe kṛtair apy anunayādibhir asādhyaṁ dṛṣṭvety arthaḥ \|
garvaṁ prati **praśamāya**, **māṇaṁ** tu prati **prasādāya** prasādanāya
**tatraivāntaradhīyata** antaradhāt \| dhīñ anādara iti hi daivādikaḥ,
na tv anyatra gacchan dṛṣṭa ity arthaḥ \| atra vakṣyamāṇānusāreṇa
śrī-rādhayaiva sahāntardhānaṁ jñeyaṁ, tac ca tasya tad-icchāyāṁ jātāyāṁ
yoga-māyayaiva sampāditam iti \| yadyapi sa-hetukasyerṣyā-mānasyaiva
śāntaye kvacit nāyakopekṣāpekṣyate---

> hetujo'pi śamaṁ yāti yathā-yogaṁ prakalpitaiḥ \|
>
> sāma-bheda-kriyā-dāna-naty-upekṣā-rasāntaraiḥ \|\| \[u.nī. 15.112\]
> ity-ukteḥ \|

nirhetukasya praṇaya-mānasya tu vinaiva pratīkāreṇa
yat-kiñcit-pratīkāreṇa vā, tathāpi tac-chānty-artham upekṣeyaṁ
paraspara-garva-sambandhena gāḍhatāpatteḥ \| tata
ubhaya-bhāva-śānty-artham eva \| sā prema-vipākayor api tayoḥ śamanecchā
ca svecchā-maya-līlecchayā yugapad eva sarvā eva prati
mahā-rasa-dāna-maya-rāsecchayā ca \| tathā cāyaṁ vipralambhaḥ
parama-premārtham evopayokṣyatīti \| vakṣyate ca nāhaṁ tu sakhya
\[bhā.pu. 10.32.20\] ity-ādi\| antardhāne mūlaṁ kāraṇaṁ tv ekayaiva
tayā saha līlāyā lālasaiva \|

atra **keśava** iti---

> aṁsavo ye prakāśante mama te keśa-saṁjñitāḥ \|
>
> sarvajñāḥ keśavaṁ tasmān mām āhur muni-sattama \|\| \[ma.bhā.
> 12.328.43\]

iti bhāratīya-vākyāt parama-dīptimān ity arthaḥ \| tataś ca
tad-antardhāne sarvāsu śobhāsu vidyamānāsv api tatra sahasaiva
śobhā-rāhityaṁ vyañjitam iti \|\|48\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 386) :** atha nirhetuḥ praṇaya-mānaḥ \|
nirhetutvaṁ ca kevala-praṇaya-vilasitvena hetv-abhāvān manyate \| eṣa
nāyakasyāpi bhavati \| bhagavat-prīti-maye rase sa tūddīpano'pi
prasaṅgād atrodāharaṇīyaḥ \| yathā **tāsāṁ tat-saubhaga-madaṁ vīkṣya
mānaṁ ca keśavaḥ** ity-ādi-prakaraṇaṁ yojanāntareṇa manyate \| tatra
**mānaḥ** praṇaya-mānaḥ \| tasya hetuḥ **saubhaga-madaḥ** \| tato
mānasya **praśama**-rūpāya tāsāṁ **prasādāya** svayam api
praṇaya-mānenaiva **antaradhīyata** \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **saubhaga-madaṁ**
saubhāgya-janitaṁ garvam, tasya **praśamanāya mānasya** ca
**prasādanāya** \| **praśamāya** iti na tūpekṣā rasāntaraiḥ iti
rasa-śāstroktatvāt \| atra praṇaya-mānatvena upekṣāyā ayogyatve'pi
tat-kṛti-garva-sāhityatvena gariṣṭhatvāt \|\|48\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athābhimānena pūrṇābhiḥ saha
punaḥ krīḍā surasā na bhavati \| cetasaḥ pravaṇatvaṁ hi rasa-poṣakam \|
tathā ca---na vinā vipralambhena sambhogaḥ paripuṣyate \[u.nī. 15.3\]
iti **tatraiva** antardhāna-līlāṁ cakārety āha---**tāsām** ity-ādi \|
**tāsāṁ taṁ** tathāvidhaṁ **saubhaga-madam** \| tathāvidhaṁ **mānaṁ**
citta-samunnatiṁ **vīkṣya** **praśamāya** tayor upaśamāya **tatraiva**
tatrastha eva **antaradhīyata** antardadhe \| kartari karma-pratyayaḥ \|
yathā, karma-kartā tathā kartṛ-karma ca boddhavyam \| yathā,
vikāra-hetau sati vikriyante yeṣāṁ na cetāṁsi ta eva dhīrāḥ ity-ādi \|
tatrastha eva tāsām adṛśyo babhūvety arthaḥ \| **praśamāya** kīdṛśāya ?
**prasādāya** prasāda-rūpāya \| tayoḥ praśama eva prasādaḥ \|\|48\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** iti garvopaśamana-dvārā
rasa-vṛddhiṁ kārayituṁ śrī-kṛṣṇa-cikīrṣitam antardhāna-prakāram
āha---**tāsām** iti \| yāsāṁ bāhu-prasāraṇa- \[bhā.pu. 10.29.46\]
ity-ādinā sammānanaṁ kṛtaṁ, **tāsāṁ** **tat saubhaga-madaṁ**
saubhāgya-hetukaṁ garvaṁ **vīkṣya**, mado retasi kastūryāṁ garve
harṣebha-dānayoḥ iti viśvaḥ \| **mānaṁ** ca svādhīnatāṁ ca **vīkṣya**
**mada-mānayoḥ praśamāya**, sattve rāsa-vilāsānudayāt kṛte'pi sammānane
rasa-vṛddhir na jātā \| ata eva mada-māna-nivṛttau satyāṁ **prasādāya**
vilāsa-viśeṣa-vaidagdhī-prakaṭanena prasāda-viśeṣaṁ dātuṁ **tatraiva**
gopī-maṇḍala eva **antaradhīyata**, tāsām adṛśyo bhūtvā, na tv anyatra
gataḥ \| tāsāṁ premālāpān śrotuṁ rasotkarṣaṁ sampādayituṁ tatraiva
dṛṣṭy-agocaratvena sthitaḥ \| ayam eva prema-vivarto yat puraḥ sthito'pi
preṣṭho na dṛśyata iti \|

yad vā, **praśamāya** sukhāya agre sukhaṁ dātuṁ, **prasādāya**
viśeṣeṇānurañjanaṁ kartum \| yad vā, **praśamāya**
manorathāprāpti-janita-paritāpa-śāntaye mada-māna-sattve tad-ayogāt,
tatas tat-phalāya tāsāṁ **prasādāya** ramaṇasya phalaṁ tat-prasannatā \|
agre vakṣyati ca---na pāraye'haṁ niravadya-saṁyujām \[bhā.pu. 10.32.22\]
iti \|

nanv aneka-yūthānāṁ **mada-mānam** ekena kathaṁ śakyam ? iti cet,
tatrāha---**keśavaḥ** \| kaś ca īśaś ca keśau tau vaśayatīti keśavaḥ \|
anena sarva-sāmarthyam uktam \| yad vā, praśastā keśā yasyeti keśavaḥ \|
yad vā, kasya sukhasya uttarottara-śata-guṇitasyeśa niyantur
avadhi-bhūtaṁ svarūpa-sukham ity arthaḥ \|

nanu vāti gacchati prāpnotīty arthaḥ \| vā gati-gandhayor iti dhātuḥ \|
antardhānaṁ tu mada-māna-nivṛttyai upavane tv ātmārāmatayā ātmārāmo'py
arīramat \[bhā.pu. 10.29.42\] ity uktārtham eva ātmārāmatayā tu pūrvam
upekṣitaiva \| tad uktaṁ māno madaś ceti \|

> hetujo'pi śamaṁ yāti yathā-yogyaṁ prakāśitaiḥ \|
>
> sāma-bheda-kriyā-dāna-naty-upekṣā-rasāntaraiḥ \|\| \[u.nī. 15.112\]
> iti \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca sarvāsu tāsu
bhagavataḥ sādhāraṇyenaiva ramaṇāt yā sarva-mukhyatamā vṛṣabhānu-kumārī,
sā sahasodbhavad-īrṣyā kaṣāyitākṣī māninī babhūva \| tato nyūnā anyāḥ
saubhāgya-garvavatyo babhūvur ity adbhute vaimatye sati bhagavataiva yat
tatra samāhitaṁ, tad āha---**tāsām** iti \|

tāś ca sā cety eka-śeṣeṇa **tāsāṁ** vraja-sundarīṇāṁ tasyā
vṛṣabhānu-kumāryāś cety arthaḥ, krameṇa **tat** taṁ **saubhaga-madaṁ
mānaṁ ca vīkṣya**, sa cāsau saubhaga-madaś ca tam iti samāso vā \| **taṁ
saubhaga-madam** iti vā pāṭhaḥ \| **praśamāya,** **tāsāṁ
saubhaga-madaṁ** praśamayituṁ, **prasādāya** tāṁ mānavatīṁ prasādayituṁ
ca \|

**keśavaḥ** ko brahmā īśaś ca tāv api vayate praśāstīti tasya
saubhaga-mada-praśamane kaḥ prayāsaḥ ? iti bhāvaḥ \| keśān vayate
saṁskarotīti keśa-prasādhanādinā tasyāḥ prasādanāyāṁ rasika-śekharasya
tasya cāturyam asty eveti bhāvaḥ \| **antaradhīyata** ity ārṣam,
antaradadhād ity arthaḥ \| dhīñ anādara iti daivādikasya vā rūpam \|
atrāgrima-grantha-dṛṣṭyā śrī-vṛṣabhānu-nandinīṁ balād gṛhatvaiveti
jñeyam \| tatraiva, na tv anyatra gacchaṁs tābhir dṛṣṭa ity arthaḥ \|
tac ca tasya tad-icchāyāṁ jātāyāṁ yogamāyayaiva sampāditam \|\|48\|\|

iti sārārtha-darśinyāṁ harṣiṇyāṁ bhakta-cetasām \|

ūnatriṁśo'pi daśame saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

daśama-skandhe rāsa-krīḍā-varṇanaṁ

nāmaikonatriṁśo'dhyāyaḥ \|

\|\| 10.29 \|\|

**\...**

(10.30)

## atha triṁśo'dhyāyaḥ {#atha-triṁśodhyāyaḥ .unnumbered}

### gopī-dvārā bhagavato\'nusandhānaṁ tad-ācaritānukaraṇaṁ yamunā-puline tad-āgama-pratīkṣaṇaṁ ca \| {#gopī-dvārā-bhagavatonusandhānaṁ-tad-ācaritānukaraṇaṁ-yamunā-puline-tad-āgama-pratīkṣaṇaṁ-ca .unnumbered}

\|\| 10.30.1 \|\|

śrī-śuka uvāca---

antarhite bhagavati sahasaiva vrajāṅganāḥ \|

atapyaṁs tam acakṣāṇāḥ kariṇya iva yūthapam \|\|

**śrīdhara-svāmī (bhāvārtha-dīpikā) :**

triṁśe viraha-santapta-gopībhiḥ kṛṣṇa-mārgaṇam \|

unamattavan na niyataṁ bhramantībhir vane vane \|\|\*\|\|

**acakṣāṇā** apaśyantyaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *kṛṣṇasya mārgaṇam*
anveṣaṇam \| tac ca *niyataṁ* yathāvan, *na* \| kutaḥ ? *unmattavat*
virahākulatayonmattā iva sañjātā iti \|\|

harer eva yogaiśvaryaṁ svābhāvikaṁ nānyasyeti jñāpanāya gopīnāṁ
bhakty-atiśayam āha---**śrī-śuka** iti \| **taṁ** śrī-kṛṣṇam \|
**kariṇyaḥ** ibhyaḥ, kareṇur ibhyāṁ nebhe strī ity amaraḥ \|
**yūthapaṁ** gajendram \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad-antardhāna-kathanena
śrī-bādarāyaṇer apy ārti-bharodayāt kathā-vicchedena madhye\'dhyāyāpātaḥ
\| tad evaṁ jāta-duḥkhatve\'pi tāsām ekāṁ sarvataḥ paramāṁ yām ādāya
śrī-bhagavān antarhitaḥ tasyāḥ saubhāgyaṁ kṣaṇād anusandhāya dhairyam
avalambamāna āha---**antar** iti \| **sahasaivāntarhite** iti
antardhānasya prakārādy-atarkaṇāt \| atarkite tu sahasā ity amaraḥ \|
ayaṁ tāpādhikye hetur ūhyaḥ \| **vrajasyāṅganā** iti tāsāṁ
tad-eka-priyatvena viraha-tāpasyaucityam ādhikyaṁ cābhipretam \|
**yūthapaṁ** matta-gajendraṁ **kariṇya iva** iti tad-ekālambanatvena vā
tāsāṁ tad-vicchedāt tāpādhikye dṛṣṭāntaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-antardhāna-kathanena
śrī-bādarāyaṇer apy ārti-bharodayāt kathā-vicchedena madhye\'dhyāyāpātaḥ
\| **śrī**-yuktaḥ **śuka uvāca** iti śrī-bhagavad-antardhānena tasyāpi
śokodayāc chukavad avyakta-madhurokteḥ \| evam agre\'py ūhyam \| kṣaṇāt
svasthaḥ san vilapann ivāha---**antar** iti \| **sahasaivāntarhite**
iti, antardhānasya prakārādy-atarkaṇāt, atarkite tu sahasā ity amaraḥ \|
ayaṁ tāpādhikye\'pi hetur ūhyaḥ \| **vrajasyāṅganā** iti tāsāṁ
tad-eka-priyatvena viraha-tāpasya aucityam ādhikyaṁ cābhipretam \|
**yūthapaṁ** matta-gajendraṁ kariṇya iveti ratyāṁ vidagdho hi gajaḥ
ity-ādi vacanānusāreṇa tad-ekālambanatvena vā tāsāṁ tad-vicchedāt
tāpādhikye dṛṣṭāntaḥ \|\|1\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 389) :** atha pravāsaḥ \| nānā-vidhaś
caiṣa tad-anantara-saṅgaś ca śrī-vraja-devīr evādhikṛtyodāharaṇīyaḥ \|
saṅgaty-arthaṁ tatra pravāsa-lakṣaṇam---

> pūrva-saṅgatayor yūnor bhaved deśāntarādibhiḥ \|
>
> vyavadhānaṁ tu yat prājñaiḥ sa pravāsa itīryate \|\|
>
> taj-janya-vipralambho'yaṁ pravāsatvena kathyate \| \[u.nī.
> 15.152-153\] ity arthaḥ \|

atra---

> cintā prajāgarodvegau tānavaṁ malināṅgatā \|
>
> pralāpo vyādhir unmādo moho mṛtyur daśā daśa \|\| \[u.nī. 15.167\]

ayaṁ ca kiñcit dūra-gamana-mayaḥ sudūra-gamana-mayaś ca \| tatra
pūrvo'pi dvividhaḥ \| eka-līlā-gataḥ līlā-paramparāntarāla-gataś ca \|
pūrvo yathā---**antarhite** iti \| tathā tataś cāntardadhe kṛṣṇaḥ
\[bhā.pu. 10.30.39\] iti spaṣṭam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
tad-anantaraṁ yad bhūtaṁ, tad āha---**antarhite** ity-ādi \|
**acakṣāṇā** apaśyantyaḥ sahasaivātapyan santāpaṁ cakruḥ \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yadyapi
śrī-kṛṣṇāntardhāna-taptānāṁ gopīnāṁ tāpena śrī-śuko\'pi santaptaḥ,
tathāpi tan-maṇḍalasthaṁ śrī-kṛṣṇaṁ tat-prāṇa-rakṣāṁ kurvantaṁ jānan
manaḥ samāhitaṁ kṛtvā tad-dhyānānantara-jātāṁ līlāṁ kathayitum āha \|
upekṣayā svādhīnatāṁ sampādayituṁ kiñcid apy akathayitvā **sahasaiva**
akasmād **antarhite**, tāsām antarhitaṁ yathā tathā cakṣur aviṣayaṁ
prāpte, **bhagavati** rasaiśvarya-pūrṇe vilāsasya pūrṇatā-siddhy-arthaṁ
tathā kṛtavati sati, **vrajāṅganā** iti padena tāsāṁ tad-eka-jīvanatvena
viraha-tāpādhikyaṁ sūcitam\| kīdṛśyā ? saṁmānana-kartāram ātmano
jīvānubhūtam **acakṣāṇā** apaśyantyas tad-ekālambanatvena tad-virahe
tāsāṁ tāpādhikyena dṛṣṭāntaḥ **yūthapaṁ** matta-gajendram apaśyantyaḥ
**kariṇyo** yathā, tathā bhavanti, tathā tā **atapyan** \|

ayam abhiprāyaḥ---ratiṁ gaja eva jānāti, yataḥ sparśa-mātreṇa baddhā
bhavati, kariṇyo\'pi sparśa-sukhaṁ jānanti \| ata evānyonyādarśane
tāpādhikyam iti \| etāsāṁ raty-ātmakas tāpo nitya-siddha eva
śrī-kṛṣṇa-darśanāliṅganālāpair ānanda-rūpo bhavati \| sa evaṁ
vipralambhe duḥkhatvena pratīto bhavati, na tu tathā
śṛṅgārasyobhaya-rūpatvāt \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

triṁśe tu virahonmattā kṛṣṇaṁ pṛṣṭā nagān striyaḥ \|

tal-līlām anucakrus tāḥ sambhujya sa ca tāṁ jahau \|\|\*\|\|

**acakṣāṇā** apaśyantyaḥ \|\|1\|\|

**\...**

\|\| 10.30.2 \|\|

gatyānurāga-smita-vibhramekṣitair

manoramālāpa-vihāra-vibhramaiḥ \|

ākṣipta-cittāḥ pramadā ramā-pates

tās tā viceṣṭā jagṛhus tad-ātmikāḥ \|\|

**śrīdhara-svāmī (bhāvārtha-dīpikā) : gatyā** ca **anurāga-smitābhyāṁ**
**vibhramekṣitāni** sa-vilāsa-nirīkṣaṇāni, taiś ca **manoramā ālāpāś**
ca **vihārāḥ** krīḍāś ca **vibhramāḥ,** anye ca vilāsāḥ, taiś ca
**ramā-pater** gaty-ādibhir etair **ākṣiptāny** ākṛṣṭāni **cittāni**
yāsāṁ, tāḥ \| atas **tasminn** eva **ātmā** yāsāṁ, tās tasya
**vi**vidhāś **ceṣṭā jagṛhuḥ,** tad-anukaraṇena akrīḍan \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : gatyā**
bāla-siṁha-khelana-gamanena \| **anurāga-smitābhyāṁ**
sneha-manda-hāsābhyām, **vibhramaḥ** sevāyāṁ saṁśaye bhāvaḥ iti haimaḥ
\| citta-vṛtty-anavasthānaṁ śṛṅgārād **vibhramo** mataḥ iti
hari-dīkṣitaḥ \| ramate\'nayeti **ramā** rādhā, tasyāḥ **pateḥ**
rādhā-sahāyasya \| **tās tā** iti dvir-uktiḥ sambhramāt \| pūrvaṁ yā yā
līlāḥ kṛtāḥ, **tās tā** ity arthaḥ \| tac-chabdasya pūrva-parāmarśitvāt
\| tad-anukaraṇena tat-tulya-deśādi-karaṇena anu paścāt pūrvaṁ dṛṣṭvā
yat tādrūpyeṇa kriyate, tad-anukaraṇam \| tadvat tan nety arthaḥ
\|\|2\|\|

---------------------------------------------------------------------------------------------------------------------

**kaivalya-dīpikā :** atha **māna-vipralambhaḥ** \| sa ca
praṇayerṣyābhyāṁ dvedhā \| atra prema-pūrvako vaśīkāraḥ praṇayaḥ \|
tad-bhaṅge mānaḥ \| sa ca striyāḥ puṁsa ubhayor vā tatra bhedāntarāṇi
svayam ūhyāni \| puṁ-viṣayaṁ tu praṇaya-mānam atrāha---**gatyā** ity-ādi
\| **anurāgeṇa** yat **smitaṁ** **vibhramekṣitāni** cañcalāvalokanāni \|
**ālāpo** goṣṭhī \| **vihāro** jala-krīḍādiḥ \| **vibhramaḥ**
śṛṅgāra-ceṣṭā tair ākṣiptam ākṛṣṭam \|\|2\|\| \[mu.pha. 12.18\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : gatyā** ity-ādi \| **tās
tā viceṣṭā jagṛhur** ity-ādi \| paścād darśayiṣyate, anyathā gāyantya
uccair amum eva saṁhatā \[bhā.pu. 10.30.4\] ity-ādi na lagati \| athavā,
kāścit **tad-ātmikāḥ** satya evaṁ cakruḥ, kāścid dhyāyantyo vanād vanaṁ
vicikyur ity arthaḥ \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāpam
evābhivyañjayati---gatyety-ādinā padyādhikādhyāya-dvayena \| **gatyeti**
kāyikī ceṣṭā sarvopalakṣyate \| **anurāgeṇa smitaṁ vibhramekṣitāni** ca
tair mānasī, teṣām anurāga-kṛtatvāt \| **manoramair ālāpādibhiḥ**
manoramālāpena vācikī, manorama-vihāra-vibhramais trividhaiva
tat-tat-samucitatvāt \| **vihāro** govardhanoddharaṇādi-līlā
veṇu-vādanādir vā \| **vibhramaḥ** śṛṅgāra-ceṣṭa \| tathā coktaṁ,
citta-vṛtty-anavasthānaṁ śṛṅgārād vibhramo mataḥ iti \| eṣāṁ yathottaraṁ
śraiṣṭhyam \| taiḥ pūrvācaritair **ākṣipta-cittāḥ** \|

tataś ca **tad-ātmikās** tan-mayyaḥ satyaḥ \| tad-ātmikāś ca babhūvur
iti pṛthag-vākyaṁ vā \| \[**pramadāḥ**\] anukaraṇa-tanmayatvayor dvayor
api vakṣyamāṇatvāt prakṛṣṭo mado yāsāṁ tā iti
pūrvokta-prakṛṣṭa-mānābhiprāyeṇa \| yad vā, pramado harṣaḥ \|
ānanda-rūpā api paramārtāḥ satya iti bhāvaḥ \|

**ramāyā** lakṣmyāḥ **patyur** iti parama-vaidagdhī \| tayā ca
paty-ādīnām uttamatāpi sūcitā \| yad vā, ramā śrī-rādheti pūrvavad iti
vakṣyamāṇa-tat-sāhityaṁ sūcitam \| **tās tāḥ** paramānirvacanīyā iti
tad-anukaraṇasyāśakyatvam uktam \| tathāpi **jagṛhuḥ** \| yad vā,
pūrvoktāḥ sarvā vividha-ceṣṭāḥ \| ayaṁ ca prema-vilāso nāgarīṇāṁ
svābhāvika eva \| ata eva priyānukaraṇaṁ līlā \[u.nī. 11.28\] ity
alaṅkāra-śāstre līlety ucyate \|

yad vā, **tās tā viceṣṭāḥ,** kṛṣṇasya tās tā līlāḥ kartryaḥ pramadā
karma-bhūtā **jagṛhuḥ** \| kathambhūtāḥ pramadāḥ ? **tad-ātmikās**
tac-cittāḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāpam
evābhivyañjayati---gatyety-ādinā padyādhikādhyāya-dvayena \| **gatiḥ**
sāmānyā, **anurāgaḥ** sva-viṣayakaḥ kānta-yogyo bhāvaḥ, **smitaṁ
vibhramekṣitāni** ca taiḥ \| vibhramo\'tra bhrū-prabhṛtīnāṁ
tat-tan-madhura-ceṣṭāḥ \| **vihāraḥ** śṛṅgāra-ceṣṭā uttaro **vibhramaḥ**
śṛṅgāra-bhāva-viśeṣaḥ \| tathā coktaṁ citta-vṛtty-anavasthānaṁ śṛṅgārād
vibhramo mataḥ iti \| tad-anurāga-citta-vṛtty-anavasthāne mānase
gati-smita-vibhrama-yuktekṣita-vihārāḥ kāyikāḥ \| **ālāpo** vācika iti
jñeyam \| etad-upalakṣaṇatvenānye\'pi bhāvā jñeyāḥ \|

atra ca gateḥ sāmānyatvena pṛthag-uktiḥ \| smitādikayor
anurāgārambha-mātra-jāyāmānatvena tat-samuditoktiḥ \| ālāpa-vihārayor
vibhrama-janmanaiva jāyamānatvena tat-samuditeti \| tair gaty-ādibhis
tābhiḥ sametābhir \[bhā.pu. 10.29.43\] ity-ādi-varṇitaiḥ pūrvācaritair
**ākṣipta-cittāḥ** \|

tataś ca tad-ātmikās tanmayyaḥ satyaḥ **pramādās tās tā** bāhu-prasāra-
\[bhā.pu. 10.29.46\] ity-ādibhiḥ pūrvoktāḥ sarvā vividhāś ceṣṭā
**jagṛhuḥ** prāptāḥ \| tatra pramadā yogi-kārya-puraskāreṇa jātita eva
prakṛṣṭa-mada-yuktāḥ, kiṁ punas tat-premavatyas tā ity arthaḥ \|
**ramāyāḥ** sarva-rūpa-guṇa-mādhuryaiśvarya-sampad-adhiṣṭhātṛ-śakteḥ
**patyur** adhyakṣasya iti sarvātiśāyitā sūcitā \| yad vā, ramā
śrī-rādhā iti pūrvavat \| iti vakṣyamāṇa-tat-sāhityaṁ sūcitam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gatyety-ādi prakaraṇāt \| atra
**ramāpateḥ** sarva-rūpa-guṇa-mādhuryaiśvarya-sampad-adhiṣṭhātṛ-śakteḥ
patyur adhokṣajasyety arthaḥ \| athavā, **tās tā** bāhu-prasāra-
\[bhā.pu. 10.29.46\] ity-ādibhiḥ pūrvoktāḥ \| tatra tad-ātmakatvam
abhivyañjasyati \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 324)** : priyānukaraṇaṁ līlā ramyair
veśa-kriyādibhiḥ \[u.nī. 11.28\] tasyāṁ veśa-kriyayā tac-ceṣṭānukaraṇaṁ,
yathā---antarhite bhagavati \[bhā.pu. 10.30.1\] ity-ādy-anantaram
**gatyānurāga-smita-** \[bhā.pu. 10.30.2\] ity-ādi \|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad-adarśana-sama-kālam eva
saubhaga-mado mānaś ca śāntaḥ \| tat-prakāram āha---**gatyā** ity-ādi
dvābhyām \| **ramāpateḥ** śrī-kṛṣṇasya **gaty-ādibhir**
**ākṣipta-cittāḥ** satyaḥ **pramadās tās tāḥ viceṣṭā ramāpater** eva,
**tās tā līlā jagṛhuś** cetasi dadhur ity arthaḥ \| tāḥ kīdṛśyaḥ ?
tasminn eva ātmā mano yāsāṁ, tās **tad-ātmikāḥ**, na tu **tās tā** līlās
**tad-ātmikāḥ** satyo **jagṛhur** anucakruḥ \| tathā satyaḥ gāyantya
uccaiḥ \[4\] ity-ādīny asaṅgatāni syuḥ \| kintv eṣām ante līlā
bhagavatas tās tā hy anucakrus tad-ātmikā \[14\] ity-ādikam eva
tādātmyam \|\|2\|\|

\`

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** saṁyoge
svarūpa-mātrānubhavaḥ, vipralambhe yāval-līlānubhavaḥ \| ata eva
vipralambhe yāval-līlākrāntaḥ kṛṣṇas tāsāṁ manasi praviśyavān ity
āha---gatyeti \| **tāḥ pramadāḥ** śrī-kṛṣṇe sammānena
prakṛṣṭa-mada-yuktāḥ \| idānīṁ tad-upekṣitā tad-virahe **ramā-pates tās
tā viceṣṭā** pūtanā-prāṇa-śoṣaṇādi-līlā **jagṛhur** anukṛtavatyaḥ \|
kīdrśyaḥ pramadāḥ ? śrī-kṛṣṇasya **gaty-ādibhir ākṣipta-cittāḥ** \|
punaḥ kīdṛśyaḥ ? **tad-ātmikās** tan-mayyaḥ \| yad vā, sa evātmā
cetayitā yāsām \|

ayaṁ bhāvaḥ---sambhogātmake śṛṅgāre bhoktṛ-bhogyātmikā pratītir āsīt \|
vipralambhe preṣṭhasyāntaḥ-praveśāt graha-gṛhītavat svakīya-ceṣṭā
vismitāḥ kṛṣṇātmakatvena tadīyā ceṣṭā gṛhītavatyaḥ \|
tad-ākārāntaḥ-karaṇāvṛttau jātāyāṁ satyāṁ, tasyaiva **gatir** gajasyeva,
tathā **anurāgo** mānaso bhāvas tat-pūrvakaṁ **smitam** \| **vibhramo**
vilāsas tat-pūrvakāni **īkṣitāni**, taiḥ mano ramayanti ye **manoramā
ālāpā** guhya-bhāṣaṇāni \|

**vihāraḥ** krīḍā viśeṣa-**vibhramo** vilāsa-viśeṣaḥ \| yad vā, vividhaṁ
bhramaṇaṁ kuñjāntaraṁ gamanam \| yad vā, vibhramo nāma suvalanam \|
etair vyastaiḥ samastair vā \| tatra gati-vihārau kāyikau,
smita-vibhramekṣitāni cākṣuṣāḥ, ālāpo vācikaḥ, vibhramo mānasaḥ \| tad
uktaṁ rasārṇave---citta-vṛtty-anavasthānaṁ śṛṅgārād vibhramo
mataḥ[^61]iti \|

ramayantīti **ramā** vraja-devyas tāsāṁ **pateḥ** pālakasyāta eva tāsāṁ
prāṇa-rakṣārthaṁ tad-ātmā jātas tasya \| etair gaty-ādibhir
**ākṣipta-cittāḥ** \| apahnavaṁ prāpitaṁ cittaṁ yāsāṁ tāḥ pūrvaṁ
svabhāvata eva prakṛṣṭa-madāḥ, idānīṁ virahe gata-madāḥ \| pra-śabdo
gatārthe śrī-kṛṣṇa-līlānukaraṇaṁ kṛtavatyaḥ \| tad uktaṁ rasārṇave---

> priyānukaraṇaṁ yat tu madhurālāpa-pūrvakaiḥ \|
>
> ceṣṭitair gatibhir vā syāt sā līleti nigadyate \|\| \[ra.su. 1.200\]

nanu pūrvam uktaṁ bhavāma dāsyaḥ \[bhā.pu. 10.29.39\] iti prabhoś
ceṣṭānukaraṇaṁ nocitaṁ viḍambana-paryavasānatvāt ?
tatrāha---**tad-ātmikāḥ** \| sa evātmani svarūpe yāsāṁ tāḥ \|
kṛṣṇātmakatve jāte svānusandhānaṁ vismṛtavatyaḥ \| etāsāṁ ca yadi
svānusandhānaṁ bhavet tadāyam upālambhaḥ syāt, na tu tad astīti \| ataḥ
priyasya līlānukaraṇaṁ tāpāpanodārtham uddeśata uktam \| vistarato\'gre
vakṣyati \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatas tam itas tataḥ
kuñjeṣv anviṣyantīnāṁ tam aprāptavatīnāṁ
pratīkṣaṇa-vivardhamāna-viraha-pīḍayā yaḥ khalūnmādaḥ sañcārī abhūt,
tasya prakaṭa-prākaṭya-prakāraṁ varṇayati---gatyeti dvābhyām \|
**ramā-pateḥ** sarva-saundarya-sampatti-svāminaḥ kṛṣṇasya **gatyā**
svābhāvikena pāda-vinyāsena prathamaṁ svāntikāgamanam āgatya yāni
**anurāga**-yuktāni **smitāni** ca **vi**śiṣṭo **bhramo** bhramaṇaṁ
tārakāyā yatra tathābhūtāni **īkṣitāni** ca taiḥ \|

tataś ca **manorama ālāpaḥ**---\"ayi sthala-padmini ! atitṛṣṇārtāya
madhupāya sva-makarandaṁ dāsyasi na vā ? bho bhramara ! padminyāḥ patiḥ
sūrya eva, na tu bhramaraḥ \| tat kathaṁ tvāṁ svaṁ svīyaṁ madhu
pāyayiṣyati ? bho padmini ! padminīnāṁ bhavatīnāṁ svabhāva evāyaṁ, yat
tāḥ sva-patiṁ sūryaṁ svīyaṁ madhunaiva pāyayanti \| kiṁ tūpapatiṁ
bhramaram eva\" iti \| tatas tad-ālāpenaiva parājitayā vihasantyā tayā
saha adhara-madhu-pāna-**vihāraḥ** \|

evaṁ vā, \"ābjā-nāmi-mat-samīpa-stha-nīpa-taru-talaṁ gacchantīṁ tvāṁ
mahā-darpakaḥ sarpo\'daśat \| tad-viṣaṁ te vakṣaḥ-sthala-paryantam
udasarpat \| tad api tvaṁ kula-vadhūtvād eva mām tad-upaśamaṁ na
pṛcchasi ? tad ahaṁ dayālutvāt svayam eva tvad-antikam etya
tad-viṣopaśamakaṁ mantraṁ paṭhan kara-talābhyāṁ tvad-aṅgaṁ saṅghaṭṭayāmi
\|\"\"bho bho jāṅgalika ! na māṁ sarpo\'daśat \| yāṁ sarpo daśati sma
tad-gātram eva kara-talābhyāṁ saṅghaṭṭaya \|\"\"bho kulāṅgane !
tvadīya-gadgada-svarād eva viṣa-jvālākulatvaṁ tava jñāyate iti jñātvāpi
yady api ahaṁ tvām upekṣe, tadā māṁ strī-vadho lagiṣyatīty atas
tad-viṣam upaśamayiṣyāmy eva \|\" ity uktvā tasyā vakṣaḥ-sthale
nakharārpaṇādikaṁ cakāra \|

tato **vihāraḥ** samprayogaḥ \| tato **vibhramaḥ** kāmonmattatā \| yad
uktaṁ---citta-vṛtty-anavasthānaṁ śṛṅgārād vibhramo mataḥ iti \| tair
virahāvasthāyām atiśayena smṛtyā rūḍhair ākṣiptāni \| \"are kim iha
kurudhve ? bahirbhūya prāṇa-preṣṭham anveṣṭuṁ gacchata\" iti tiraskṛtya
dehato niḥsāritāni sva-cittāni yābhis tāḥ \| yataḥ **pramadāḥ**
prakarṣeṇa mādyantīti tāḥ \| tataś conmādaṁ prāpya **tad-ātmikās**
tasyevātmāno buddhy-ādayo yāsāṁ tāḥ \| atas **tās tās** tadīyā
**vividha-ceṣṭā jagṛhur** buddhi-pūrvaka-grahaṇādīn anucakrur ity arthaḥ
\|\|2\|\|

**\...**

\|\| 10.30.3 \|\|

gati-smita-prekṣaṇa-bhāṣaṇādiṣu

priyāḥ priyasya pratirūḍha-mūrtayaḥ \|

asāv ahaṁ tv[^62] ity abalās tad-ātmikā

nyavediṣuḥ[^63] kṛṣṇa-vihāra-vibhramāḥ \|\|

**śrīdhara-svāmī (bhāvārtha-dīpikā) :** api ca gati-smiteti \|
**priyasya gaty-**ādiṣu **pratirūḍhā** āviṣṭā **mūrtayo** yāsāṁ tāḥ \|
ataḥ **kṛṣṇa-vihāra-vibhramāḥ** kṛṣṇasya eva vihāra-vibhramāḥ
krīḍā-vilāsā yāsāṁ tāḥ \| **aham** eva kṛṣṇa iti parasparaṁ
**niveditavatyaḥ** \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalam
anukaraṇenaivākrīḍan, kintu tādrūpyeṇāpīty āha---api ceti \|
**priyasya** śrī-kṛṣṇasya \| *āviṣṭāḥ* tad-ākāratāṁ nītāḥ, yatas
tad-āviṣṭāḥ \| *ato* hetoḥ \| he **abalāḥ** ! **asau kṛṣṇo\'ham eva** \|
yad vā---**tad-ātmikās** tādrūpyaṁ prāptā abalā iti sambandhaḥ \|\|3\|\|

---------------------------------------------------------------------------------------------------------------------

**kaivalya-dīpikā : gati-** iti \| **gaty-ādiṣu** **priyasya
pratirūḍhā** anukṛtā **mūrtir** yābhis tāḥ \| he **abalāḥ** ! amī
kṛṣṇo'ham iti **nyavediṣuḥ** parasparaṁ nivedayāmāsur ity arthaḥ \|
yataḥ **kṛṣṇa-vihāre** **vibhramo** yāsāṁ tās tathā \|
citta-vṛtty-anavasthānaṁ śṛṅgārād vibhramo mataḥ \[sā.da. 3.14\]
\|\|3\|\| \[mu.pha. 12.19\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : asau kṛṣṇo\'ham eva**
iti nyavediṣuḥ, parasparaṁ nyavedayan \| tu-śabda evārthaḥ \| anyathā
deha-rakṣā na bhavatīti bhagavān eva tāsāṁ tathāntaḥ-karaṇe prādurbhūya
tādātmyaṁ sampādayāmāsa \| ata evoktaṁ tatraivāntaradhīyata \[bhā.pu.
10.29.48\] iti \| tatraiva tāsv eva antar-vartī babhūva \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tadātmikatvam
abhivyañjayati---gatīti \| gaty-ādiṣu ukteṣu, ādi-śabdād
vihāra-vibhramau, uktānuvādatvena pūrvokta-tat-tad-viśeṣaṇāny atra
noktāni \| pratirūḍha-līlābhir āviṣṭā mūrtayaḥ,
indriyāṅgādi-saṅghātātmaka-dehā yāsāṁ tā ity antar-bahis-tad-bhāvāpattir
uktā \| tathā coktaṁ prahlādena---tad-bhāva-bhāvānukṛtāśayākṛtiḥ
\[bhā.pu. 7.7.36\] iti \|

**abalāḥ** striyaḥ iti strī-ceṣṭānukaraṇam eva yuktam iti dhvanitam \|
tathāpi, yad vā, tāpa-bhareṇāśeṣa-bala-rahitāḥ satyaḥ \| **tu** eva \|
**aham evāsau** iti pratyekaṁ sarvāṇy avedayanta iti viraha-vivaśatoktā
līlāviṣṭatā vā \| tatra hetuḥ---**tad-ātmikāḥ** tanmayyaḥ satya iti \|
tac-chabdena śrī-kṛṣṇas tad-gaty-ādayo vā, śrī-kṛṣṇo\'ham iti
sākṣād-anuktir viraha-vaivaśyāt, tad-ātmikatvād eva vā \| tanmayatvaṁ ca
prema-līlā-bhara-svabhāvenaiva, na tv abheda-jñānādinety
āśayenāha---**priyāḥ priyasyeti** \| **kṛṣṇa-** iti
paramākarṣakatvābhiprāyeṇa \| anyat tair vyākhyātam \|

yad vā, anukaraṇam evātrāpi jñeyam \| tataś ca pūrva-śloke
**tad-ātmikā** ity anukaraṇa-samyaktā bodhitā \| tām eva
darśayati---**gati-** iti \| he **abalāḥ** ! **asau**
tat-tad-vihāra-nāgaro\'**ham** ity etat śrī-kṛṣṇa-vākyam iti śeṣaḥ \|
tac ca pūrvaṁ narmādinā kadācit tenoktam astīty ata eva jñeyam \| kuto
vākyaṁ na samāpitam ? ity apekṣāyām āha---**tad-ātmikā** iti
tan-manaskāḥ \|

yad vā, ayam anukaraṇa-samyaktā-bodhanārthaṁ punar api pūrvavad dhetuḥ
\| ata eva kṛṣṇa-vihāravad **vibhramaś** cumbanāliṅganādi-ceṣṭā-viśeṣo
yāsām \| yad vā, kṛṣṇasya iva **vihāra-vibhramaḥ**---vigato hāro yasmāt,
tādṛśo vibhramo vilāso yāsām \| kiṁ vā, **kṛṣṇa-vihāra** iti viśiṣṭo
bhramo yābhyaḥ, na niścetuṁ śakyate kṛṣṇa evāyaṁ viharati, tā vā tam
anukurvantīty arthaḥ \|

vākyāsamāpane ca viraha-vihvalataiva hetur vibhāti \| athavā, **asau**
tat-tat-prakārair bahuśaḥ śrī-kṛṣṇena ramitā yā, sā **aham** ity arthaḥ
\| tad-aprakāśanaṁ vaidagdhyā viraha-vihvalatayaiva vā \|
tādṛśa-nivedane hetuḥ---**tasminn** avācye maraṇe **ātmā** cittaṁ yāsāṁ,
tā iti atyanta-duḥkhena mumūrṣayā tan **nyavedayann** ity arthaḥ \|
yataḥ **kṛṣṇa-vihārair vibhrama unmādo** yāsāṁ tad-vilāsa-smaraṇena
parama-vihvalā ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tad-ātmakatvam
evābhivyañjayati---**gati-** iti \| **priyasya gaty-**ādiṣu ukteṣu
ādi-śabdād vihāra-vibhramau uktānuvāditvena pūrvokta-tat-tad-viśeṣaṇāni
noktāni \| teṣu **pratirūḍhāḥ** sadṛśībhūtā **mūrtayaḥ**,
indriyādi-saṅghātātmaka-dehā yāsāṁ tāḥ \| ity
antar-bahis-tad-bhāvāpattir uktā \| **abalāḥ** striyaḥ iti
strī-ceṣṭānukaraṇam eva yuktam iti dhvanitam \| tathāpi **tu** eva yatra
yuṣmākam utkaṇṭhā **aham evāsau** tat-tad-vihāra-nāgara iti pratyekaṁ
sarvā mitho nyavedayanta \|

kīdṛśyaḥ satyaḥ ? **kṛṣṇavad vihāre vibhramo** vilāso yāsāṁ,
kṛṣṇa-vihārasya vibhramo bhrāntir yābhyo vā tādṛśyaḥ \| tanmayatvaṁ ca
prema-līlā-bharatva-bhāvenaiva, na tu ahaṁgrahopāsanāveśenety
āśayenāha---priyāḥ priyasyeti \| **priyās** tasmin
svābhāvika-premavatyaḥ **priyasya** svasminn api
smaryamāṇa-tādṛśa-premakasyety arthaḥ \|

līlākhyaś cānubhāvo\'yaṁ---priyānukaraṇaṁ līlā ramyair veśa-kriyādibhiḥ
\[u.nī. 11.28\] ity-ukteḥ \| tathā ca prayogaḥ---muhur
avalokita-maṇḍana-līlā, madhuripur aham iti bhāvanā-śīlā \[gī.go. 5.6\]
iti \|\|3\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 325) : tās tāḥ** bāhu-prasārā \[bhā.pu.
10.29.46\] ity-ādinoktās tadīya-līlā ity arthaḥ \| paścād-āveśena rūpaṁ
tad-abheda-bhāvanā-rūpam---gati-smita-prekṣaṇa-bhāṣaṇādiṣu ity-ādi \|

evaṁ sva-vilāsa-rūpāṁ līlām udbhāvyāpi tāsāṁ nijo bhāvo nigūḍhaṁ
tiṣṭhaty eva, yathā vakṣyate\--yatanty unnidadhe'mbaram \[bhā.pu.
10.30.20\] ity atra yatantīti \| athaitad agre'pi kāla-kṣepārthaṁ yā
līlā, yābhir gātuṁ pravartitāḥ premāveśena, tā līlā eva, tāsv āviṣṭā iti
tat-tad-anukaraṇa-viśeṣe hetur jñeyaḥ \| etad-anukaraṇaṁ ca prāyo na
līlā-śabda-vācyam, bālyādi-rūpasya
anālambanatvenojjvala-rasāṅgatvābhāvāt \| tatra pūtanādīnāṁ
prīti-mātra-virodhi-bhāvānām api tathā śrī-kṛṣṇa-janany-ādīnāṁ
nija-prīti-viśeṣa-virodhi-bhāvānām api ceṣṭānukaraṇaṁ
śrī-kṛṣṇānukartrīṇāṁ gopikānāṁ sakhībhis tāsāṁ viraha-kāla-kṣepāya
tat-tad-bhāva-poṣārthaṁ kṛtrimatayaivāṅgīkṛtaṁ, na tu tat-tad-bhāveneti
samādheyam \|

kecic caivaṁ vyācakṣate---pūtanā-vadha-līlā-smaraṇāveśe sati kāsāñcit
pūtanānukaraṇam api śrī-kṛṣṇāniṣṭa-śaṅkayā bhayenaiva bhavati \| yathā
loke'pi ātmāniṣṭa-śaṅkayā bhayonmattasya
tad-bhaya-hetu-vyāghrādy-anukaraṇaṁ bhavati \| tatas tad-anukaraṇe'pi
ātmanīva śrī-kṛṣṇe prītir evollasati, na tu dveṣaḥ \| sā prītir
yathātmani tad-rūpatayaiva tiṣṭhati, tathaiva tāsāṁ śrī-kṛṣṇe'pi
svabhāvocitaivānuvartate \|

tataḥ baddhānyayā srajā kācid \[bhā.pu. 10.30.23\] ity-ādau
śrī-yaśodānukaraṇaṁ ca tathaiva mantavyam \| pūrvaṁ hi
dāmodara-līlā-smaraṇāveśena tasyāḥ śrī-kṛṣṇa-bhāvaḥ \| tataś ca vaktraṁ
nināya bhaya-bhāvanayā sthitasya \[bhā.pu. 1.8.31\] ity-ukta-rītyā
śrī-yaśodāto bhayam api jātam \| bālya-svabhāvānusmaraṇena
tad-anukaraṇaṁ ca \| tataś ca saiva svayam anyāṁ kāñcī-tal-līlāveśenaiva
kṛṣṇāyamānāṁ ca babandha \| tathāpi pūrvavat svabhāvocitaiva prītis
tasyām antarvartata eva \| sā hi prītis tat-tad-bhāvasya
paramāśraya-rūpā \| tato bahir eva tat-tad-anukaraṇāt
śrī-yaśodā-bhāvasya ca madhye śrī-kṛṣṇa-bhāva-vyavadhānena
nija-bhāvāsparśān na virodha iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gatīti \| gaty-ādiṣu pratirūḍhāḥ
sadṛśī-bhūtāḥ mūrtaya indriyādi-saṅghātātmaka-dehā yāsāṁ tāḥ \| tataś ca
cirāt prāptāvadhānānāṁ tāsām avasthāṁ varṇayati \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad-āveśe jāte sati kiṁ
vṛttam ity ata āha---gati-smiteti \| **priyasya** prīti-viṣayasya
gaty-ādiṣu **pratirūḍha-mūrtayaḥ** pratirūḍhāḥ līlābhir āviṣṭā dehā
yāsāṁ tāḥ \| ata eva **abalāḥ** kṛṣṇa-graha-gṛhītatvāt pāratantryam
uktam \| yatas **tad-ātmikāḥ** kṛṣṇāviṣṭendriya-dehā anyonyaṁ kṛṣṇo\'ham
iti **nyavediṣuḥ** niveditavatyaḥ \|

nanu bhoktṛ-bhogyātmake bhede vidyamāne katham abhedoktir jātā ? iti
cet, tatrāha---**tad-ātmikā** iti \| tāsāṁ dehendriyādiṣu praviṣṭasya
śrī-kṛṣṇasyaivoktyā, na tāsām iti \| yathā jñānī ātma-sākṣātkāre jāte
\"brahmāham asmi\" iti vadati \| yathā ca karmasu asmin karmaṇi tvaṁ
brahma bhavety ukte sa tu brahmāsmīti vadati \| yathā tatra
bhāvābhedenaiva vyavahāraḥ, tathātrāpi kṛṣṇābheda-pratītiḥ, tathoktaṁ---

> abhedoktis tridhā dṛṣṭā jñāne bhaktau ca karmaṇi \|
>
> atrādhikārī sa bhaved yaḥ phaleṣu ca bhedavān \|\| iti \|

punaḥ kīdṛśyaḥ ? **kṛṣṇa-vihāra-vibhramāḥ** kṛṣṇasyaiva vihāraḥ krīḍā,
tasyāṁ vibhramo yāsāṁ tāḥ \| kācit kṛṣṇavad viharati, tāṁ dṛṣṭvānyāsāṁ
vibhramo bhavati \| tad uktaṁ rasārṇave---

> priyāgamana-velāyāṁ madanāveśa-sambhramāt \|
>
> vibhramo'ṅgada-hārādi-bhūṣā-sthāna-viparyayaḥ \|\| \[ra.su. 1.203\]
> iti \|

kṛṣṇa-gaty-ādiṣu mūrtayo\'dhyastāḥ mūrtiṣu gaty-ādayo\'dhyastāḥ \| evam
anyonya-dharmābhiniveśāt vilāsasya pūrṇatā-vicyutiś ca jātā \| **gatiḥ**
pādayoḥ, **smitaṁ** mukhe, **prekṣaṇaṁ** cakṣūṁṣi, **bhāṣaṇaṁ** vācikaṁ
rūpa-lakṣaṇam etat \| sarve\'pi vibhramādayaḥ līlādayo bandhā api
priya-sambandhinaḥ saṁyogāvasthāyāṁ anubhūtāḥ, smṛti-patham avatīrṇāḥ
santo viparītā jātāḥ \| rasādhikye striyaḥ puruṣatvam āpadyante iti
vātsyāyaṇaḥ \|

yad vā, sva-gaty-ādiṣu **priyasya pratirūḍha-mūrtayaḥ** \| ata eva
**kṛṣṇa-vihāra-vibhramāḥ** kṛṣṇa-vihāra-vibhramaś
cumbanāliṅganādi-vilāsa-viśeṣo yāsāṁ tāḥ \| yad vā, kṛṣṇasyaiva vihāraḥ
vigatas truṭito hāro yasmāt, tādṛśo vibhramo vilāso yāsāṁ tāḥ \| yad vā,
kṛṣṇasyaivāyaṁ vihāra iti vibhramo bhrāntir yābhyas tāḥ \| kṛṣṇa evāyaṁ
viharati iti parasparaṁ ceṣṭitavatyaḥ \| yatas **tad-ātmikāḥ**
tan-manaskāḥ asamāpita-vākyā evānyonya-rasāvaham iti **niveditavyaḥ** \|

viraha eva tāsāṁ tadātmikatvaṁ kṛtavān iti bhāvanaṁ hy abheda-jñānaṁ
tāsāṁ tāttvikaṁ, kintu premṇā tasminn eva kṣaṇe tādātmyaṁ jāte tāttvikaṁ
ced abhaviṣyat, tadā śrī-kṛṣṇāvirbhāve jāte tathātvam abhaviṣyat \| agre
vakṣati---taṁ vilokyāgataṁ preṣṭhaṁ prīty-utphulla-dṛśo\'balāḥ uttasthur
\[bhā.pu. 10.32.3\] iti utthānaṁ na bhavet \| tathā coktaṁ
gīta-govinde---

> muhur avalokita-maṇḍana-līlā \|
>
> madhu-ripur aham iti bhāvana-śīlā \|\| \[gī.go. 6.5\] iti \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyaivonmādasya
prauḍhatve sati tāsām avasthām āha---gatīti \| **priyasya gaty**-ādiṣu
pūrvokteṣu **pratirūḍhā mūrtayo** dehā yāsāṁ tāḥ \| ādau priyasya
gati-smitādayaḥ \| āsāṁ pratyekaṁ mūrtau cittendriyādi-mayyām ārūḍhāḥ \|
tatas teṣu gati-smitādiṣu āsāṁ mūrtiś ca pratyārūḍhā ity arthaḥ \| tataś
conmādād ekībhāve sati **asau kṛṣṇa evāhaṁ**, kiṁ vā, aham eva kṛṣṇa
ity-ādi sāvadhāraṇāṁ bhāvānāṁ vihāya asāv ahaṁ kṛṣṇo\'ham iti
rasāsvāda-prauḍhima-mayīm avasthāṁ prāpya **tad-ātmikāḥ**
prāpta-kṛṣṇa-tādātmyāḥ, na tu ahaṅgrahopāsanā-vaśād eveti jñeyam,
**priyaṁ priyasya**ity-ukteḥ \| **nyavediṣuḥ** parasparaṁ
niveditavatyaḥ, na tu vayaṁ vraja-striyaḥ iti manāg api kā api jānanti
smety arthaḥ \| tatra hetuḥ---**kṛṣṇa-vihāraiḥ** smaryamāṇair
**vibhrama** unmādo yāsāṁ tāḥ \|\|3\|\|

**\...**

\|\| 10.30.4 \|\|

gāyantya uccair amum eva saṁhatā

vicikyur unmattakavad vanād vanam \|

papracchur ākāśavad antaraṁ bahir

bhūteṣu santaṁ puruṣaṁ vanaspatīn \|\|

**śrīdhara-svāmī (bhāvārtha-dīpikā) :** kiṁ ca, gāyantya iti \| **vanād
vanāntaraṁ** gacchantyo **vicikyur** amṛgayan \| unmatta-tulyatvam
āha---**vanaspatīn papracchuḥ** \| **bhūteṣvantaraṁ** madhye
**santaṁpuruṣaṁ bahiś** ca santam iti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tādrūpyaṁ prāptā apy anyad
api kiñcic cakrur ity āha---kiṁ ceti \| gāyantya iti \| taṁ prati dūrān
nijārti-śrāvaṇārtham \| yad vā, gīta-priyasya tasya tenākarṣaṇārtham \|
**amuṁ** śrī-kṛṣṇam **eva** na tv anyat kiñcit **saṁhatā** militāḥ
samyag mārgaṇārtham anyonyārty-upaśamārthaṁ vā \| **vanaspatīn** puṣpaṁ
vinā phala-dhāriṇaḥ \| sarva-vyāpinaḥ sthāna-praśno'ty**unmattatām**
evāha---

> yac ca kiñcij jagad-vastu dṛśyate śrūyate\'pi vā \|
>
> antar bahiś ca tat sarvaṁ vyāpya nārāyaṇaḥ sthitaḥ \|\| iti śruteḥ
> \|\|4\|\|

---------------------------------------------------------------------------------------------------------------------

**kaivalya-dīpikā :** vibhramam evāha---**gāyantya** iti \| **amum**
kṛṣṇam \| **saṁhatā** militāḥ \| **vanād vanam** vane vane **vicikyuḥ**
anveṣayāmāsuḥ \| **antaram** antaḥ \|\| 4\|\| \[mu.pha. 12.20\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :saṁhatā** ekībhūya
**vanād vanam anyā vicikyuḥ** \| na kevalaṁ vicikyuḥ, **papracchuḥ** \|
**ākāśavat** śūnyam iva, pṛcchā tu buddhi-pūrvikā na bhavatīti bhāvaḥ\|
**vanaspatīn** lakṣyīkṛtya **antar-bahir-bhūteṣu santam** antaryāmiṇaṁ
**puruṣam** iva śrī-kṛṣṇaṁ papracchuḥ \| pṛccher dvikarmakatvāt \|
pradhāna-karma śrī-kṛṣṇe\'dhyāhāryaḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na caivaṁ kevalam
anukaraṇaṁ līlāviṣṭatā vā, kintu viraha-vihvalāḥ satya itas
tato'nveṣayantyaḥ puro dṛśyamānāt sarvān evāpṛcchann ity āha---gāyantya
iti \| **uccair** gānaṁ taṁ prati dūrān nijārti-śrāvaṇārtham \| kiṁ vā,
gīta-priyasya tasya tenākarṣaṇārtham \| kiṁ vā, ārti-bhara-svabhāvād
evam eveti \| yadyapi tyāgena parama-pradatvena ca tad-gānādikaṁ na
yujyate, tathāpi **amum** eveti tadānīm api tad-eka-priyatvam \|

kiṁ vā, tad-eka-gāna-śīlatvam uktam \| **saṁhatā** anyonyaṁ militāḥ
satyaḥ sarvatra samyaṅ-mārgaṇārtham \| kiṁ vā, sakhyenānyonyam
ārty-upaśamārtham \| kiṁ vā, ārti-viśeṣa-svabhāvād eva \|

vanaspatīn prati praśne hetuḥ---**unmattakavad** iti \| svārthe kutsāyāṁ
vā kaḥ \| tena keśādy-asaṁvaraṇaṁ dhvanyate \| tatrānveṣaṇe praśne ca
vicārābhāvenābhiniveśo'pi nirastaḥ \| anyathā vṛkṣeṣu praśnānupapattiḥ
\| **vanād vanam** iti prativane'nveṣānenetas tato bahula-paribhramaṇaṁ
tenāneka-kālam anveṣaṇam api sūcitam \|

**ākāśo** yathā **bahir antar** vyāpyāste, tathā **bhūteṣu**
sarva-jīveṣu **puruṣaṁ** puruṣa-rūpeṇāntaram antar-bahiś ca vyāpya
**santam** \| yad vā, bhūtesu prāpteṣu kuñjādiṣu antar bahiś ca
sva-nikaṭe santam apy unmādād eva vṛkṣādīn papracchuḥ \|

yad va, puruṣaṁ nija-svāminam iti tādṛśe praśne mārgaṇe ca hetuḥ \| yad
vā, aho bata sarvatra santam api svayaṁ tathā jñāyamānam api
virahaja-premārti-bhareṇa vṛkṣān api tāḥ pṛṣṭavatya iti svayam api
tādṛśāpy āha---ākāśety-ādi \| arthaḥ sa eva \| aho śṛṇu
premārti-vaivaśya-māhātmyam iti bhāvāh \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca cirāt
prāptāvadhānānāṁ tāsāṁ punar unmādākhyām avasthāṁ varṇayati---gāyantya
iti \|

gānam atra gokule prasiddhaṁ pūtanā-vadhādi-mayam \| tac ca
viṣa-jalāpyayād[^64]\[bhā.pu. 10.31.3\] ity-ādi vakṣyamāṇa-rītyā
sva-rakṣaṇābhiprāyeṇa \| **uccair gānaṁ** tu taṁ prati dūrān
nijārti-śrāvaṇārtham \| kiṁ vā, gīta-priyasya tasya tenākarṣaṇārtham \|
kiṁ vā, ārti-bhara-svabhāvād eva **amum** eveti \| yadyapi tyāgena
parama-duḥkho'sau, tathāpi tam evety arthaḥ \| gaṇayati guṇa-grāmaṁ
bhrāmaṁ bhramād api nehate \[gī.go. 2.10\][^65] ity-ādivat \|
**saṁhatā** anyonyaṁ militāḥ satyaḥ sarvatra samyaṅ-mārgaṇārtham \|

kiṁ vā, sakhyenānyonyam ārty-upaśamanārtham \| kiṁ vā,
ārti-viśeṣa-svabhāvād eva \| gānānveṣaṇayor yaugapadyam idaṁ
**gāyantya** eva bhramanti, madhye madhye tu pṛcchantīty arthaḥ \|

**vanaspatīn** prati praśne hetuḥ---**unmattakavad** iti \| svārthe kan
\| tena keśādy-asaṁvaraṇaṁ vyajyate \| **puruṣaṁ** sarvāntaryāmi-rūpam
api \| ata eva **ākāśavad bhūteṣv antaraṁ bahiś ca** vyāpya **santaṁ
papracchuḥ** \| nija-premāvalambana-kevala-nara-līlā-rūpeṇaiva tasya
tat-praśna-viṣayatvād iti bhāvaḥ \|

yad vā, aho bata tāsām idaṁ sarvaṁ kim araṇya-ruditam eva jātaṁ ? nety
āha---ākāśeti \| vakṣyate ca svayaṁ---mayā parokṣaṁ
bhajatā[^66]\[bhā.pu. 10.32.21\] iti \|

yad va, puruṣaṁ sva-nāyakaṁ papracchuḥ \| taṁ ca bhūteṣu prāṇiṣu
sthāvara-jaṅgameṣu ākāśavad antaraṁ bahiś ca santaṁ sākṣād iva sattayā
sphurantaṁ papracchuḥ \| tādṛśa-jñāna-sphūrtiś ca tāsāṁ
prema-vivarta-viśeṣād eva---vana-latās tarava ātmani viṣṇuṁ vyañjayantya
iva puṣpa-phalāḍhyā \[bhā.pu. 10.35.9\] itivat \| tatra bahiḥ-sphūraṇaṁ
dūrataḥ, antas tu nikaṭāt\| tatra ca saty unmādenaivāninidriyeṣv api
vanaspati-jātiṣu praśno yogya iti bhāvaḥ\|\|4\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 345) :** unmādo
hṛdaya-bhrāntau---gāyantya uccair amum eva saṁhatā ity-ādi \| spaṣṭam
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gāyantya iti \| gānam atra
gokula-prasiddhaṁ pūtanā-vadhādi-mayaṁ gānānveṣaṇayor yaugapadyam idaṁ
**gāyantya** eva bhramanti, madhye madhye tu pṛcchanti\|**puruṣaṁ**
sarvāntaryāmi-rūpam api, ata eva **ākāśavat bhūteṣvantaraṁ bahiś** ca
vyāpya **santam** api **papracchuḥ** \| tatra hetuḥ---amuṁ tāsu tu
nija-premālambana-rūpeṇaiva sphurantam ity arthaḥ \|

yad vā, puruṣaṁ sva-nāyakaṁ papracchuḥ \| taṁ ca bhūteṣu prāṇiṣu
ākāśavad antaraṁ bahiś ca vyāpya santaṁ papracchuḥ \| tasya tatra tatra
sattāṁ papracchur ity arthaḥ \| kiñcit pratibimbaṁ pṛcchantaṁ
pṛcchantītivat \| tādṛśa-jñānaṁ ca tāsāṁ premṇā tatra tatra sphūrter
eva---vana-latās tarava ātmani viṣṇuṁ vyañjayantya iva puṣpa-phalāḍhyā
\[bhā.pu. 10.35.9\] itivat \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tās tā ceṣṭā hṛdi
kṛtvaiva tasthur iti na, api tu tad-gāna-pūrvakaṁ vanād vanaṁ ca
vicārayāmāsur ity āha---gāyantya uccair ity-ādi \| **uccair** iti
kadācid dūre vā gato vartata ity āśaṅkya uccair gānam \| **amuṁ**
śrī-kṛṣṇaṁ **saṁhatā** eva militā eva kadācid ātma-madhye kāpi
viyujyeteti **unmattakavat** unmattikā iva, anukampāyāṁ kan \| na
kevalaṁ **vicikyuḥ, papracchuś** ca \| pracchi dvi-karmakaḥ \| tatrāmuṁ
śrī-kṛṣṇam iti mukhyaṁ karma \| **bhūteṣv ākāśavat** \| **antaram**
antare **bahir** bāhye ca **santaṁ puruṣam** ātmānam iti gauṇaṁ karma \|
tatra praṣṭavyāntarābhāvāt tāṁ lakṣīkṛtyaiva papracchur ity arthaḥ \|
bhūtesu santam iti bhūtaṁ lakṣyīkṛtyety āyāte \| **vanaspatīn** iti
vanaspatīn pratīty-arthaḥ \| tena gānaṁ karma, amum iti gauṇaṁ karma,
puruṣam iti vanaspatīn iti karma-pravacanīyārthā dvitīyā \| vanaspatīn
prāpyeti vārthaḥ \| hāram ity ukte pidhehīty-ādi
kriyādhyāhāreṇānvaya-bodhāt \|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tādātmyāpannānāṁ
sañcāri-bhāvodayena divyonmāda-kṛtaṁ ceṣṭitam āha---gāyantya iti \|
**saṁhatā** anyonya-militāḥ satyo **vanād vanaṁ** gacchantya itas tato
**vicikyur** amṛgayan \| yas tv antardhānena duḥkhadavat pratīyamānas
tam **amumevauccair gāyantyaḥ** \| dūraṁ gatam iti matvā
nijārti-jñāpanārtham uccair gānam \| yad vā, kīrtiḥ gāyakeṣv ati
prīti-yuktatvāt tasyety uccair gānam unmattavat svārthe ka-pratyayaḥ \|
nijāṅgāvaguṇṭhana-vismṛti-pūrvakam anveṣitavatyaḥ \|

na kevalam anveṣaṇam, api tu pṛṣṭavatyo'pi \| tad uktaṁ rasārṇave---

> unmādaś citta-vibhrāntir viyogād iṣṭa-nāśataḥ \|
>
> viyogaje tu ceṣṭāḥ syur dhāvanaṁ paridevanam \|\|
>
> asambaddha-pralapanaṁ śayaṇaṁ sahasotthitiḥ \|
>
> acetanaiḥ sahālāpo nirnimitta-smitādayaḥ \|\| \[ra.su. 2.45-46\] iti
> \|

unmattasyaiva tāsām ācaritam āha---**ākāśavat** \| **bahir antaram**
eka-rūpam eva **santaṁpuruṣaṁ,** pūrṣu śayanād antaryāminam \| ata eva
**vanaspatīn** mahato vṛkṣān **papracchuḥ** \| aho amī
deva-vara-[^67]\[bhā.pu. 10.15.5\] ity-ādinā śrī-kṛṣṇoktaṁ smṛtvā teṣu
snehātiśayasya dṛṣṭa-caratvāt\| vṛkṣeṣu praśnaḥ bhūteṣu jaṅgameṣu
bahir-indriya-vyāpāra-yukteṣu bahiḥ santaṁ bahir-indriya-vṛttyāparokṣam
upalabhya mānatvāt \| sthāvareṣu antaraṁ santaṁ yataḥ puruṣaṁ teṣv antar
eva niviṣṭam ete nidhi pālakā iva pratyak vṛttaya iti sambhāvya
papracchur iti \|

yad vā, ākāśavat śūnyavat unmādāḥ papracchur iti \| yad vā, bhūteṣu
sthāvara-jaṅgameṣu antaraṁ santaṁ vanaspatīn bahiḥ pṛcchavatya iti \|
unmādād evātma-viveka-śūnyāḥ \| jaṅgamān pṛṣṭvā sthāvarāṇi pṛcchanti
smety arthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadā ca sa tāsām unmādaḥ
sva-prauḍhimānaṁ vihāya mandībabhūva, tadā tā ardha-bāhyānusandhānavatyo
yathā ceṣṭante sma, tad varṇayati---gāyantya iti \| kānta-vicchedena
duḥkhinyo vayaṁ vraja-striyas tam anveṣayāma iti bāhyānusandhānam \|
**saṁhatā** militā **vanād vanaṁ gacchantyaḥ** \| **unmattakavat** īṣad
unmattā iva, alpārtha-ka-pratyayaḥ \| **puruṣaṁ** śrī-kṛṣṇam \|
**vanaspatīn papracchur** ity unmāda-lakṣaṇam \|

nanu sarva-mukhyayā vṛndāvaneśvaryā saha kṛṣṇas tadā sukhena ramate
eveti jānīmaḥ \| kintu, tad-virahonmattānām āsāṁ gopīnām
unmāda-praśnādikaṁ sa jānāti na vety ato viśinaṣṭi---**bhūteṣu** sarveṣv
**antaraṁ bahiś cākāśavad** vyāpya sthitam \| tena
kṛṣṇa-svarūpasyāparicchinnatve'pi sarva-gatatvāt tāsāṁ praśnādikaṁ tatra
tatraivālakṣyamāṇaḥ śṛṇoty eveti dyotitam \|\|4\|\|

**\...**

\|\| 10.30.5 \|\|

dṛṣṭo vaḥ kaccid aśvattha plakṣa nyagrodha no manaḥ \|

nanda-sūnur gato hṛtvā prema-hāsāvalokanaiḥ \|\|

**śrīdhara-svāmī (bhāvārtha-dīpikā) :** tat prapañcayati
navabhiḥ---tatra mahattvād ete paśyeyur ity āśayāśvatthādīn
pṛcchanti---dṛṣṭa iti \| **prema-hāsa**-vilasitair **avalokanair asmākaṁ
mano hṛtvā** cora iva **gato vo** yuṣmābhiḥ kiṁ **dṛṣṭaḥ ?** iti
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tat* praśna-vṛttam \|
*tatra* vanaspatiṣu \| *ete*\'śvatthādayo *mahattvād* acyutatvād
dūra-darvina iti \| yad vā, viṣṇu-brahma-rudrāṇāṁ krameṇādhiṣṭhānāny
ete\'to\'pi mahānta iti\| **aśvattham** uddiśyāhuḥ---na mayā dṛṣṭa iti
cala-dalatayā tac ceṣṭitādhyavasānāt, śvo\'pi na sthāsyatīti nirvedāc ca
\| yuktam uktam \| akṣi-rahitenānena kathaṁ dṛśyaḥ ? iti parasparam
akṣimantam uddiśyāhuḥ---**plakṣeti,** prakṛṣṭe akṣiṇī yasyety a-kārasya
pūrva-rūpatvaṁ śaṅkadhvāditvāt, ra-layor aikyāc ca siddham \| atha
paśyann api vāg-indriyābhāvād vaktuṁ na śaknoti, atas tadvantaṁ
vaṭa-madhyamasyāhuḥ---nava-pallavāny asya jihvā-tulyānīti jñeyam \|
manaso ratnatvam \| hṛtveti---na coraṁ yuṣmān sādhūn pṛcchāmeti
\|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vo yuṣmābhir yuṣmadīyo vā
\| sambandha-jñāpanaṁ tad-darśana-sambhāvanārtham \| tataḥ snehena
kathanāya ca \| yad vā, prema-bhara-svabhāva evāyaṁ, yena
nija-bhāvo\'nyaṁ sva-sadṛśaṁ lakṣyīkṛtyoccyata iti pratyekaṁ pṛthak
sambodhanaṁ, vaiṣṇavatvenādarāt \| tatrāśvatthasya viṣṇu-vibhūtitvena
vaiṣṇavatvaṁ prasiddham eva \| vaṭe vaṭe ca māṁ viddhi ity arjunaṁ prati
bhū-tala-varti mukhya-śrī-mūrti-prasaṅge śrī-bhagavad-ukteḥ \|
nyagrodhasya ca tathā \|

tayoḥ sāhacaryeṇa plakṣasyāpi śrī-viṣṇu-śiva-brahmaṇāṁ krameṇa te
adhiṣṭhānānīti kecit \| yadyapi viraha-vihvalatayonmattavattān prati
praśnāt tādṛśābhiprāyo na ghaṭate, yaś cāsau kutra kutrāpi
śrī-svāmi-pādair vyākhyāto\'sti, sa tu nivṛtti-pareyaṁ pañcādhyāyīti
vyaktīkariṣyamāṇa iti sva-pratijñānusāreṇaiva, na ca
śrī-gopikā-bhāvānusāreṇa \| ataḥ kevalaṁ purato dṛśyamānān pratyekaṁ
praśnaḥ \| tathāpi pūrvāpara-vākya-saṅgaty-arthaṁ teṣāṁ
vyākhyānusāreṇaiva kiñcid ullikhyate, nanda-sūnur iti nija-svāminaṁ
prati tathaivokty-upapatteḥ \| kiṁ vā, rasikatādy-abhiprāyeṇa \| evam
agre\'pi \|

nanu kim-artham asau yuṣmābhiḥ pṛcchyate ? tatrāhuḥ---**no mano hṛtvā
gata** iti \| hṛtveti manaso ratnatvaṁ dhvanyate \| ato
naṣṭoddeśitvenāgatās taṁ cauraṁ sādhūn yuṣmān pṛcchāma iti bhāvaḥ \|
kaccid iti praśnāt \| tarhi kathyatām iti śeṣaḥ \| viraha-vihvalatayā
vākya-samāpty-asambhavāt \| tataś cātraiva yatnāt samyag anveṣayāmaḥ \|
kiṁ vātra bhavadbhir dṛṣṭe saty anumīyate \| so\'tra nikaṭe\'stīti
tathāpy āśvastāḥ prāṇān nirudhya raksemeti bhāvaḥ \| yad vā,
unmattakavad \[4\] ity ukter atyantārti-vivaśatayā
pratyuttarāpekṣādy-asambhavāt tathaiva vākya-samāptir iti jñeyam \| evam
agre\'pi \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vo yuṣmābhiḥ pratyekaṁ pṛthak
sambodhanaṁ śrī-kṛṣṇa-priyatvenādarāt \| nanu kim-artham asau yuṣmābhiḥ
pṛcchyate ? tatrāhuḥ---no mano hṛtvā gata iti \| hṛtveti manaso
ratnatvaṁ vyajyate \| ato naṣṭoddeśitvenāgatās taṁ cauraṁ sādhūn yuṣmān
pṛcchāma iti bhāvaḥ \| ata eva duḥkhena sākṣāt tan-nāmoktir api sākṣāt
śrī-kṛṣṇa-nāmānuktis tv īrṣyayāpi \| api-śabdāc corasya
nāmno\'grāhyatvena sūcakasyāpi tad bhaved ity-ukteḥ \| kaccit praśne \|
bhavadbhir dṛṣṭe sati sācyām eva diśi viharatīti samāśvāsam
āsādyānveṣayāma iti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nanda-sūnur** iti sva-viśvāse hetuḥ
tathāpīty arthaḥ \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad eva
prapañcayati*---*dṛṣṭo va ity-ādi \| **aśvattha-plakṣa-nyagrodhā**
vanaspatayaḥ, tair apuṣpād vanaspatir iti \| tathā kāraṇaṁ vināpi
phalavattve\'mī bhāgya-bhāja eva, tad avaśyam ebhir dṛṣṭo\'sāv ity
āśayena tān eva prathamaṁ papracchuḥ \|

nanu tat-pṛcchayā kiṁ vaḥ ? ity ata āhuḥ---**no**\'smākaṁ **mano hṛtvā
gata** iti ced bhavatyo bahvyaḥ, sa tv ekaḥ, katham ahārṣīt ? ity
āhuḥ---**nanda-sūnuḥ** nandasya vraja-rājasya putraḥ, tenāsau
balī-bhavatīty arthaḥ \| kena sādhanenāpahṛtaṁ vo manaḥ ?
tatrāhuḥ---**prema-hāsāvalokanair** asmākam antar antasthaṁ mano bahir
ākṛṣyety arthaḥ \|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sāmānyataḥ praśne
unmatta-tulyatvam uktāḥ \| idānīṁ tataḥ tām agṛhītvā pṛcchati---dṛṣṭa
iti \| ete hi vaiṣṇavāḥ śrī-kṛṣṇaṁ śrutvā yathārthaṁ kathayiṣyantīti
manasi vicintya pṛcchanti \| bho **aśvattha** ! bho **plakṣa** ! bho
**nyagrodha** ! aśvatthasya bhagavad-vibhūtitvāt aśvatthaḥ
sarva-vṛkṣāṇām \[gītā 10.26\] ity uktatvāt \| plakṣasyāpi
rudra-vibhūtitvāt, baṭasyāpi brahma-vibhūtitvāt \|

yadyapi vraja-devīnām idam anusandhānaṁ nāsti, tathāpi upaniṣad-rūpāṇāṁ
pūrva-saṁskāra-vaśād uktir anusandheyā \| **vo** yuṣmābhir **dṛṣṭaḥ
kaccid** iti komala-praśne \| yad vā, vo yuṣmākaṁ prabhuḥ sambandhavān
\|

nanu dṛṣṭaś cet tarhi tena kiṁ ? tatrāhuḥ---**prema-hāsāvalokanaiḥ**
premṇāntaḥ praveśaḥ hāsāvalokanābhyāṁ haraṇam \| ata eva na tasya kiñcid
apy aśakyam iti bhāvaḥ \| na hi gopyaṁ hi sādhūnām iti prasiddhyā yuṣmān
pṛcchāmaḥ bhavadbhir akathitāny atra gatvānyān prakṣyāma iti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśnaṁ prapañcayati
navabhiḥ \| tatrāpy atyuccataratvād enaṁ dūra-vartinam api tam avaśyaṁ
paśyeyur iti sambhāvya pṛcchanti*---*dṛṣṭa iti \|
**plakṣaḥ**\"pīlukhanvu\" iti khyātaḥ \| **nyagrodho** baṭaḥ \|
kim-arthaṁ pṛcchatha ? iti teṣām api praśnam āśaṅkyāhuḥ---**nandasya**
sādhoḥ **sūnur** api **no**\'smākaṁ netra-dvārato\'ntaḥ **mano hṛtvā
gataḥ** \| **premṇaḥ** sarva-lokonmādakena mahā-mohanauṣadha-viśeṣeṇa
sahitair **hāsāvalokanaiḥ** preṣitair bhṛtyair asmākaṁ
netra-dvārato\'ntaḥkaraṇam antaḥ-puraṁ praveśitair mano-ratnaṁ corayitvā
palāyita ity arthaḥ \| kṣaṇaṁ sthitvā, \"aho kim etābhiḥ kṣudrābhiḥ ?
ity asmān avajānantaḥ stabdhā abhī pratyuttaraṁ na dadate \| tad alam
etaiḥ kṣudra-phalaiḥ paropakāra-dharmānabhijñair apraphullaiḥ
aśuddhāntaḥkaraṇaiḥ !\" iti tān vihāyānyatra gatāḥ \|\|5\|\|

**\...**

\|\| 10.30.6 \|\|

kaccit kuravakāśoka-nāga-punnāga-campakāḥ \|

rāmānujo māninīnām ito[^68] darpa-hara-smitaḥ \|\|

**śrīdhara-svāmī (bhāvārtha-dīpikā) :** mahāntaḥ sva-puṣpair
bahūpakāriṇaś ceti kuravakādīn pṛcchanti---kaccid iti \| **he
kuravakādayaḥ** ! **darpa-haraṁ smitaṁ** yasya sa **ito gataḥ kaccid
dṛṣṭaḥ ?** iti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kau ravo yasya sa
tathānenāyaṁ śabdavān vadiṣyatīty āhuḥ---he **kuravaketi** \| anyā
ūcuḥ---ayaṁ ku īṣad ravo bhramarāṇāṁ yatreti bhramarā apy atra no yānti
\| yad vā, ku-śabdatvāc choka-vṛddhi-karo\'to\'śokaṁ śoka-nāśakaṁ
pṛcchata \| nāyaṁ vaktuṁ kṣamaḥ \| nāma tv asya janma-śīla-varkarasyāja
iva jñeyam \| nāgaḥ nāgakesaraḥ \| kesaropalakṣita-pakṣmavattvād ayaṁ
sa-cakṣur anenāvaśyaṁ dṛṣṭaḥ \|

anyā ūcuḥ---ayam asmād api tuṅgaḥ punnāgo dūra-darśī vadiṣyatīty ayam \|
tad-itarā ūcuḥ---hasaty ayaṁ puṣpa-vyājena \| dṛṣṭo\'nena yuṣmac-cora
iti \| rāmo yathā mattas tathā so\'pīty āha---**rāmānuja** iti \|
**māninīnāṁ** vayo-rūpādibhir jāta-mānānām asmākaṁ
tadaivākasmika-pavanena cālitāgra-śākhāṁs tān ālakṣyāhuḥ---aho
śiro-dhūnanena vayaṁ na jānīma iti bruvata ete \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahattamatvād ete\'smān
kṣudrāḥ pratyavajñayā na nūnaṁ kathayeyur iti matvānyān
pṛcchanti---kaccid iti \| **kuravakaḥ** śoṇo\'mlānaḥ \| **nāgo**
nāgakesaraḥ \| kim **ito gataḥ** ? yad vā, atra vartamāne pūrvaṁ dṛṣṭa
iti pṛṣṭam \| adhunā tv ita iti dūrato\'pi darśanaṁ sambhavet \| tathāpi
na sulabhaḥ syād iti nikaṭāgatasya sato\'traiva tat-padāny anviṣya taiś
ca tam anveṣayāma iti bhāvaḥ \|

nanu māninyaḥ kathaṁ taṁ pṛcchata ? tatrāhuḥ---**māninīnām** iti \|
tat-smita-mātreṇaiva māno na tiṣṭhet \| kevalam ātmano
vaidagdhī-viśeṣeṇa tenaivāsmākaṁ māno janito, na tatrāsmākam aparādha
iti \| kiṁ vā, tadānīm tat-smitena māno hṛtaḥ \| ata evānveṣayāma iti \|
kiṁ vā, tādṛśa-mahā-mohanasya vicchedena kṣaṇam api jīvituṁ na śaknuma,
ity ataḥ pṛcchāma iti bhāvaḥ\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahattamatvād ete\'smān
kṣudrāḥ pratyavajñayā nūnaṁ na kathayeyur iti matvānyān
pṛcchanti---kaccid iti \| **kuravakaḥ** śoṇo\'mlānaḥ, **nāgo**
nāgakesaraḥ \| kim **ito gataḥ**? yad vā, atrāntarhito vartate pūrvaṁ
dṛṣṭa iti pṛṣṭam \| adhunā tv ita iti dūrato\'pi darśanaṁ sambhavet \|
tathāpi na sulabhaḥ syād iti nikaṭāgatasya sato\'traiva tat-padāny
anviṣya taiś ca tam anveṣayāma iti bhāvaḥ \| gata iti ca pāṭhe bahutra,
tan-mate ṭīkāyām ita ity adhyāhṛtya vyākhyātam \| **rāmanuja** iti
nanda-sūnur itivat \|

nanu māninīnāṁ yuṣmākaṁ kathaṁ tena mano hṛtam ?
tatrāhuḥ---**māninīnām** iti \| tāsāṁ **darpa-haraṁ smitam** api yasya
tādṛśo\'pīti tasyāvimṛśyakākāritvaṁ ca dhvanitam \| darpo garvaḥ \|
tadānīm eva tat-kṛtena kapaṭa-smitena māna-maya-garvo hṛtaḥ \| ata
evānveṣayāma iti tathā tādṛśa-mahā-mohanasya vicchedena kṣaṇam api
jīvituṁ na śaknuma ity ataḥ pṛcchāma iti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ita** iti iṇa dhātor niṣṭhā-prayogaḥ
**māninīnāṁ darpa-hara-smita** iti yaś ca tādṛśo\'pi gata ity
avimṛśya-kāritvaṁ tasya vyañjitam \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! ebhir asau na
dṛṣṭa eva \| teṣāṁ kusumābhāvāt samīpaṁ sa nāyāt \| tena sukusamān eva
tarūn pṛcchāma ity āhuḥ---kaccid ity-ādi \| **kaccit** praśne \| ke
**kuravakādayaḥ** ! **rāmānujo dṛṣṭa** ity ādhyāhāryā pūrva eva
vāvartanīyaḥ \| tasyaivaṁ kāryam ayuktaṁ kim ? tad āhuḥ---**māninīnām**
asmākaṁ **darpa-haraṇam** iti \| yata ity āhuḥ---māninīnāṁ darpa-haraḥ
smitaḥ \|\|6\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatrottara-prāpyātmānam
avajñātam iti matvā ete kṣudrāḥ sad sevya phalāḥ kiṁ jñāsyantīty
avajñayānyatra gatvā sugandha-puṣpāt kuravakādīn pṛcchanti \| ete
kuravakādayaḥ pañca kāma-bāṇā drava-puṣpa-sampannāḥ \| eteṣāṁ
puṣpāvacayanaṁ kurvan dṛṣṭo bhaviṣyatīti sambhāvyam āhuḥ---he
**kuravaka** ! he **aśoka** ! he **nāga-keśara** ! he **punnāga**! he
**campaka** ! bhavantaḥ paropakāra-svabhāvāḥ sarvān surabhī-kurvatas
tiṣṭhanti \| vo dṛṣṭaḥ ? **kaccid** iti praśne \| kaṁ pṛcchatha ? iti
cet tatrāhuḥ---**rāmānujo gata** iti sākṣān nāmānuktiḥ priyatvād īrṣyayā
veti \|

nanu, yuṣmākaṁ kiṁ hṛtam ? atha ca bhavatyo māninyaḥ kathaṁ pṛcchatha ?
iti cet tatrāhuḥ---**darpa-hara-smita** iti \| darpo garvas taṁ harati
smitaṁ yasya \| darpam eva sarvasvaṁ hṛtvā gataḥ \| garva-mūlako mānaḥ,
garve gate svata eva māna-hānir jātā tad-arthaṁ pṛcchate dṛṣṭaś cet
tarhi kathayateti \| garva-lakṣaṇaṁ rasārṇave---

> aiśvarya-rūpa-tāruṇya-kula-vidyā-balair api \|
>
> iṣṭa-lābhādinānyeṣām avajñā garva īritaḥ \|\| \[ra.su. 2.25\] iti \|
>
> yat tu premānubandhena svātantryād dhṛdayaṅgamam \|
>
> badhnāti bhāva-kauṭilyaṁ so'yaṁ māna itīryate \|\| \[ra.su. 2.112\]
> iti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puṣpodyānaṁ praviśyāho
satyam eva ete śuddhāntaḥ-karaṇāḥ praṣṭavyāḥ yad aho sva-makarandair
madhuvratān atithīn sevante iti vṛkṣān āsādyāhuḥ---kaccid iti \|
**kuruvakaḥ** śoṇo\'mlānaḥ \| **nāgo** nāga-keśaraḥ \| **kaccid gataḥ**
? kiṁ vā, kaccid ihaiva nihnutya sthito veti bhāvaḥ \|

nanu, kim-arthaṁ pṛcchatha ? ity āśaṅkyāhuḥ---**māninīnāṁ**
māna-dhanānām asmākaṁ **darpaṁ** mānaṁ **harati smitaṁ** yasyeti vayaṁ
nirdhanīkṛtā evābhūmeti bhāvaḥ \| tadaivākasmikena pavanena
cālitāgra-śākhāṁs tān ālakṣyāho śiro-dhūnanena vayaṁ na jānīma iti
bruvate, tad alam amībhiḥ kaṭhoraiḥ puruṣa-jātibhir ity anyato jagmuḥ
\|\|6\|\|

**\...**

\|\| 10.30.7 \|\|

kaccit tulasi kalyāṇi govinda-caraṇa-priye \|

saha tv āli-kulair bibhrad dṛṣṭas te'tipriyo\'cyutaḥ \|\|

**śrīdhara-svāmī (bhāvārtha-dīpikā) :** ali-kulaiḥsahatvā tvāṁ
bibhrattavātipriyas tvayā kiṁ dṛṣṭaḥ ? iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he sakhyaḥ ! iyam
atyātipriyā tulasī \| tad enāṁ militvaivāgre gato'ta iyaṁ praṣṭavyeti
prāhuḥ \| tulaṁ taulyaṁ syati dūrīkarotīti **tulasī** \| yayā tulyānyā
neti bhāvaḥ \| syater auṇādiko ḍaṭ jalpyaḥ \| darśa-sparśādinaiva
sarva-kalyāṇa-karī tvam asi \| tatra hetuḥ---**govinda-caraṇa-priyeti**
\| yathānyo'pi govinda-priyo darśanādinā lokaṁ punāti---

> mad-bhakta-darśanād arcanād vandanād api \|
>
> mahā-pātaka-yukto'pi bhavet kalyāṇa-bhājanam \|\| ity-ādi-purāṇāt \|

**acyuta** iti \| vastutas tasya strīṣu rāgābhāvam āheti \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ete puruṣa-jātitvena
śrī-kṛṣṇa-sevakā asmākaṁ mānaṁ vijñāyāsūyayā na kila kathayeyur iti
nija-sakhīm iva manyamānāḥ saubhāgya-viśeṣeṇa ca sandarśanaṁ sambhāvya
śrī-tulasīṁ pṛcchanti---kaccid iti \|

**kalyāṇi** ! he jagan-maṅgala-kāriṇi ! parama-saubhāgyavatīti vā\|
tatra hetuḥ---**govindasya** gokulendrasya nijāśeṣa-mādhuryaṁ
prakaṭana-parasya bhagavataś **caraṇau priyau** yasyās tat-sambodhanam
\| tayoḥ priye veti mahā-lakṣmīto'py adhika-saubhāgyaṁ sūcitam \|
bahula-prayāsena lakṣmī-kāmya-rajasas tatrāpy
aśeṣa-bhagavattābhivyañjakasya śrī-kṛṣṇasya caraṇayoḥ svataḥ priyatvāt
\| abjādi-rūpakāprayogas tat-priyatvenerṣyayā \| ato'**li-kulaiḥ saha**
vartamānām api **tvāṁ bibhrat** pūrvam eva
vaijayanty-antargatatvenādhunaiva vāvacitya mālādi-rūpeṇa dhārayan \|
ata eva tavātipriyatvena tvayā dṛṣṭo'si kaccit ? ali-kulair iti tasyāḥ
sadā makaranda-mayatvaṁ, tena ca sadaivāparityājyatvam \| tathā mattānāṁ
teṣāṁ jhaṅkāreṇa nihnuty-asambhavatvaṁ ca sūcitam \| ato'vaśyaṁ
tvad-antikam āgatas tvayā dṛṣṭa iti bhāvaḥ \| **acyuta** iti kadāpi
tvatto na vicyuto bhavatīti tad eva dṛḍhīkṛtam \|

śleṣeṇa ali-kulair iti bahu-vallabhām api tvāṁ priyatvena bibharti, na
ca tvad-eka-priyā asmān, ato'tikrāntāḥ priyāḥ \| kiṁ vā, atikrāntaṁ
priyaṁ sarvam api yena sa tathetīrṣyayā asūyoktiḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ete puruṣa-jātitvena prāyaḥ
śrī-kṛṣṇa-pakṣa-grāhiṇo'smākaṁ mānaṁ vijñāyāsūyayā na kila kathayeyur
iti strī-jātitvenātma-pakṣa-grāhiṇīṁ manyamānāḥ śaśvat
dṛṣṭa-tat-prīty-anumita-saubhāgya-viśeṣeṇa ca tasyāḥ śrī-kṛṣṇa-darśanaṁ
sambhāvya śrī-tulasīṁ pṛcchanti---kaccid iti \|

**kalyāṇi** ! he jagan-maṅgala-kāriṇi ! parama-saubhāgyavatīti vā\|
atra hetur---govindeti \| **govindo** gokulendraḥ tac-**caraṇa-priyā
tvaṁ** śrīr yat-padāmbuja ity-ādivat \| yad vā,
caraṇa-śabdo'trādara-mātra-vyañjakaḥ ācārya-caraṇā vadantītivat \|
ādaraś cādhunā dainyena---he gokulendra-priye ity arthaḥ \| iti
tasyāgamanāvaśyakatvaṁ vivakṣitam \| tat-priyatve hetuḥ---saheti \| na
ca tatra tavān avadhānaṁ sambhavet \| yatas te'tipriya iti
śleṣeṇātikānta-priyān asmad-vidhān ity api dhvanitam \| ali-kulaiḥ saha
iti tasyāḥ sādguṇyaṁ darśitam \| alīnām apy anvāryatva-sūcanāt \| yad
vā, atipriyatvam eva vivṛtaṁ, tat priyatvenaiva te śilīmukhā api na
nivāryanta iti sūcanāt, tathā mattānāṁ teṣāṁ jhaṅkāreṇa
nihnuvāsambhavatvaṁ ca sūcitam \| ato'vaśyaṁ tvad-antikam āgatas tvayā
dṛṣṭa iti bhāvaḥ \| **acyuta** iti śleṣeṇa kadāpi tvatto na vicyuto
bhaviṣyatīti tad eva dṛḍhīkṛtam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : govindasya** śrī-viṣṇoś **caraṇau
priyau** yasyāḥ, he tādṛśe ! yad vā,
caraṇa-śabdo'trādara-mātra-vyañjakaḥ ācārya-caraṇaḥ vadantītivat \|
ādaraś cādhunā dainyena he gokulendra-priye ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! ete
tat-sahacara-prāyāḥ dṛṣṭvāpi na kathayiṣyanti \| tayā tu tulasī
strītva-bhāvāt komala-hṛdayāḥ \| ataḥ kathayiṣyaty eva dṛṣṭaś cānayā sa
iti sambhāvyate, tat-priyatvāt \| tad enam iva pṛcchāma ity
āhuḥ---kaccit tulasīty-ādi \| he **kalyāṇi**! cira-jīvani ! kalyāṇītve
hetuḥ---**govinda-caraṇa-priye** ! te'tipriyo'**cyuto** dṛṣṭaḥ ?
ati-priyatve hetuḥ---**tvā** tvāṁ **bibhrad** dadhataḥ \| **ali-kulaiḥ
saha** evam eva tvayi tat-prema \| ali-kulair ākulām api tvāṁ vahaty eva
\|\|7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** aśvatthādayas tv apuṣpāḥ
kuravakādayas tv aphalāḥ, ete puruṣā asmad-duḥkhaṁ na jānanti, priyasya
viśvāsa-pātrāṇi ca rahasi tad-anuvartinaś ca jñāpite sati tasya kṣobhaś
cej jāyate \| tadā ko veda kiṁ syād iti nottaraṁ dattavatyaḥ \| tulasīṁ
strī-jātiḥ phala-puṣpābhāveti kṛṣṇa-priyāsti iyam asmad-duḥkhaṁ
jñāsyatīti kṛṣṇa-darśanaṁ sambhāvya pṛcchanti---he **tulasi** !

he kalyāṇi maṅgala-rūpe ! sadā saubhāgyavati \| tatra
hetu-garbha-viśeṣaṇaṁ---**govinda-caraṇa-priye** \| govinda-caraṇau
priyau yasyāḥ \| govinda-caraṇayoḥ priyā vā tasyāḥ sambodhanam \|
govindeti gokula-rakṣā-baddha-vrataḥ \| idam apy asmāsu prāpakam iti \|
lakṣmīto'pi tava saubhāgyam adhikam astīti \| tasyās tu
vakṣaḥ-sthalaika-vasatitvāt \| ata evāli-kulair anugamyamānāṁ tvāṁ
bahu-vallabhām api tyajati eka-vallabhā api asmān tyaktavān \|

kīdṛśas tavātipriyaḥ ? yad vā, atikrāntāḥ priyā asmad-ādyāḥ yena saḥ \|
yad vā atikrāntaṁ priyaṁ rati-sukhaṁ yena svatantratvāt \|
vilāsa-cyuti-rahitam asmāṁs tyaktvādhunā tvayā saha vilāsaṁ karoty eva
\| ayaṁ bhāvaḥ---yathā lakṣmyāṁ sthitāyām api tvayy eva tasya
prīty-atiśayaḥ, tathāsmat-samakṣam api tvayy eva prītiṁ kariṣyate vātaḥ
kim-arthaṁ gopyate kathane tava na kadācit kṣatir atas tvayā kathyatām
iti \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etā asmat-pakṣa-grāhiṇyaḥ
strī-jātayaḥ strī-jana-hṛc-chaya-pīḍāṁ viduṣyaḥ kṛpāvatyo bhaviṣyanti,
tad imāḥ pṛcchāma ity āsādya tan-madhye parama-mukhyatamāṁ tulasīṁ
papracchuḥ---kaccid iti \| he kalyāṇīti vayam akalyāṇyaḥ kṛṣṇa-vicchedāt
\| tvam eva kuśalinī \| atra hetur---govindeti \| yad vā,
**caraṇa**-śabdo'trādara-mātra-vyañjakaḥ, ācārya-caraṇā vadantītivat \|

nanu, yūyam api tac-caraṇa-priyā bhavathaiva ? satyaṁ, tad api
sādguṇyādhikyāt tvam eva saubhāgyavatī vicchedābhāvād ity āhuḥ \|
**tvā** tvāṁ **bibhrad eva gataḥ** \| tatra tava saurabhyādhikyam eva
kāraṇam iti vyañjayāmāsuḥ \| **ali-kulaiḥ saheti**
paraḥ-sahasra-bhramara-kṛtodvegam apy agaṇayitvā tvāṁ bibhrad iti
sugandha-priyeṇa tenāsmākam agrahaṇam etādṛśa-saurabhyavattvābhāvād
eveti niśinuma iti bhāvaḥ \|\|7\|\|

**\...**

\|\| 10.30.8 \|\|

mālaty adarśi vaḥ kaccin mallike jāti yūthike \|

prītiṁ vo janayan yātaḥ kara-sparśena mādhavaḥ \|\|

**śrīdhara-svāmī (bhāvārtha-dīpikā) :** guṇātireke'pi namratvād imāḥ
paśyeyur iti pṛcchanti---mālatīti \| he **mālati, mallike, jāti,
yūthike**, vo yuṣmābhiḥ **kim adarśi** dṛṣṭaḥ ? **kara-sparśena vaḥ
prītiṁ janayan** kiṁ **yātaḥ ?** iti \| atra mālatī-jātyor
avāntara-viśeṣo draṣṭavyaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rūpa-dhana-vidyāvattve ye
namrās ta eva bhagavad-darśakā nānye \|

> janma-karma-vayo-rūpa-vidyaiśvarya-dhanādibhiḥ \|
>
> yady asya na bhavet stambhas tatrāyaṁ mad-anugrahaḥ \|\| ity-ukteḥ \|

āsu guṇātireke\'pīti \| māyā rādhāyā ratir asyām iti mālatī, ralayor
aikyāt \| bahvāditvān ṇīp \| anena tat-priyatvāt tasyāpi priyaiveyam \|
mallaḥ sarva-puṣpādhiko gandho\'syā astīti mallikā \| mallaḥ pātre
kapāle ca matsya-bhede balīyasī iti medinī \| sarvotkṛṣṭa-gandhavatīyam
api tasya priyā \| jātivat sarva-priyatvād iyaṁ jātīty ucyate \| nāyaṁ
ktinnantaḥ kintu samūha-rūpaṁ guccham asyā astīti \| yūthikā
śata-patrikā iti vijaya-dhvajaḥ \| priyārtham asyāḥ puṣpa-gucchaṁ
grahītu pravṛtto\'nayāvaśya-dṛṣṭa iti \| mā parama-ramā tasyā dhavaḥ
kāntaḥ mādhavo vasanta iva prakāśakaḥ, dāsīṣu puṣpiṇīṣu kara-sparśena
nakha-kṣatādi-sūcanena serṣyaṁ narma ceti sūcitam \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sāpatnyād iyaṁ khalu taṁ
na kathayed iti śrī-kṛṣṇa-sevikāḥ pṛcchanti---mālatīti \|
sat-puṣpārpaṇena śrī-kṛṣṇasya dāsīr matvā snehena pratyekaṁ sambodhanam
\| va iti pūrvavat \| yātaḥ kim iti tair vyākhyātam \| yad vā, pūrvavat
tāsāṁ tad-darśanaṁ sambhāvayanti---prītim iti \| yātaḥ san
kara-sparśeneti yuṣmat-puṣpāṇām utkṛṣṭānāṁ śrī-hasta-dvārāvacayenety
arthaḥ \| ato yuṣmat-pārśve tad-āgamanaṁ sambhaved eveti bhāvaḥ \|
śleṣeṇa dāsīṣu tāsu nakha-kṣatir narmaṇabhipretā \| nakhair eva
puṣpa-cchedanāt puṣpāvacaya-prayojanaṁ vitarkayanti---mādhava iti \|
madhunā madhura-rasena krīḍatīti madhura-rasa-krīḍārtham ity arthaḥ \|
māyāyā lakṣmyā dhava iti lakṣmy-artham ity arthaḥ \| īrṣyoktir iyam \|
vastutas tu pūrvavat mā śrī-rādhaiva, tasyā bhūṣaṇārtham eva \| tac ca
tāsāṁ tad-anusandhānābhāve\'pi daiva-gatyā viśuddha-prakṛtyā vā svataḥ
sarva-parisphūrteḥ svayam eva mukhān niḥsaratīti jñeyam \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi
tad-ādriyamāṇa-svābhimānād iyaṁ khalu na kathayed iti namrībhūya
puṣpārpaṇena nūnaṁ śrī-kṛṣṇa-sevikā api nirabhimānā etā eva
pṛcchanti---mālatīti \| vaiyagryeṇa pratyekaṁ sambodhanam \| ataḥ kim
iti tair vyākhyātam \| tatra kim iti kaccid ity
asyaivānuvartamānasyārthaḥ \| darśanaṁ tāvaj jātam eva tatra sparśo\'pi
kiṁ jāta iti viśeṣam eva pṛcchāma iti bhāvaḥ \| yad vā, tāsāṁ
tad-darśanaṁ sambhavayanti puṣpānām utkṛṣṭānāṁ śrī-hasta-dvārāvacayenety
arthaḥ \| yāta iti samāna-duḥkhatvenātmabhyaṁ tat kathayituṁ yogyam eva
ca iti bhāvaḥ \| evaṁ dāsīṣu puṣpiṇīṣu tāsu nakha-kṣatādi-sūcanena
serṣyaṁ narma cābhipretam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puṣpa-priyatvāt mādhavo vasanta
ity abhiprāyaḥ \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! anayā
dṛṣṭo\'sau sāpantyād eva na kathyate \| tad etā mālaty-ādīḥ pṛcchāma
etāsv asmākaṁ sakhī-prāyā eveti \| tathā pṛcchanti---mālatīty ādi \| he
mālati ! he mallike ! he jāti ! he yūthike ! mādhavaḥ kara-sparśena vaḥ
prītiṁ janayan yāta iti siddhavan nirdiṣṭena hetunādarśīti
niḥsandeha-param \| kaccid iti sambodhanārtham eva \| tena no vacanaṁ
yāthātathyam eva kathyatām \| kena pathā gato\'sāv iti bhāvārthaḥ
\|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tata uttaram alabdhā
vicārayanti iyaṁ sāpatnyād īrṣyayati na kathitavatī śrī-kṛṣṇa-samānād
atigarviteti matvāgre puṣpa-latā dṛṣṭvā eṣu puṣpābharaṇaiś cābhimānā
rahitā \| ato nūnaṁ kathayiṣyatīti sambhāvyam āhuḥ---mālatīti \| he
mālati ! he mallike ! he jāti ! he yūthike ! vo yuṣmābhir adarśi dṛṣṭaḥ
kaccit ? tarhi kathyatām sa-vṛnta-puṣpāvacayaṁ dṛṣṭvā īrṣyākulatayā
pṛcchati---kara-sparśena yuṣmat-puṣpānāṁ śrī-hasta-dvārāvacayanena vo
yuṣmākaṁ prīti-sukhaṁ janayan anena mārgo yātaḥ ? nakhair eva
puṣpa-cchedāt narmaṇā nakha-kṣatir evābhivyañjitā \|

hetuneva puṣpāvacayaṁ sambhāvayanti---mādhava iti lakṣmīpatitvāt \|
tasyāḥ cūḍā-bandhārthaṁ puṣpāvacayaḥ \| yad vā, mā śobhā sampat tasyāḥ
patiḥ \| puṣpamaya-svāṅgaṁ śobhā-sampādanārthaṁ puṣpāvacayaḥ \| yad vā,
mādhavo mūrto vasanta iva, ata eva puṣpāvacayaḥ \| yathāsmān
kara-sparśāliṅganādinā sukhayitvā vṛjino'rṇave nikṣipya kutrāpi gataḥ \|
tathā yuṣmān api kara-sparśena nakha-kṣatādinā prītiṁ dattvā kuto'pi
gataḥ \| yato'yaṁ na dṛśyate \| bhavatībhir api viraha-duḥkham
anubhūyate, ata eva duḥkha-bharākrāntatvān nottara-dāne sāmarthyam
astīti bhāvaḥ \| etāḥ strī-jātayo'pi prīti-nibhṛta-manasaḥ sva-parāḥ kim
iti kathayiṣyanti aphalatvāt iti vicārya ete cṭādayaḥ phalaiḥ
paropakāriṇaḥ prāptāś ca munaya iva dhyāna-parāḥ \| ata etān pṛcchāmeti
agre gatvā cūtādīn pṛcchanti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho
saubhāgya-garveṇonmatteyam asmān na paśyati, tad
etādṛśa-saubhāgya-rahitā etat-sapatnīr mādrśīr imāḥ pṛcchāma ity anyato
gatvāhuḥ---mālatīti \| yuṣmat-puṣpāvacayanārthaṁ yat kareṇa sparśas tena
varṣā-śarad-atipraphullatva-liṅgena mālatī-jātyor avāntara-bhedo
draṣṭavyaḥ \|\|8\|\|

**\...**

\|\| 10.30.9 \|\|

cūta-priyāla-panasāsana-kovidāra-

jambv-arka-bilva-bakulāmra-kadamba-nīpāḥ \|

ye'nye parārtha-bhavakā yamunopakūlāḥ

śaṁsantu kṛṣṇa-padavīṁ rahitātmanāṁ naḥ \|\|

**śrīdhara-svāmī (bhāvārtha-dīpikā) :** phalādibhiḥ sarva-prāṇināṁ
santarpakā ete paśyeyur iti pṛcchanti---cūteti \| cūtāmrayor
avāntara-jāti-bhedaḥ kadamba-nīpayoś ca \| he **cūtādayaḥ**, ye'nye ca
**parārtha-bhavakāḥ** parārtham eva bhavo janma yeṣāṁ te \|
**yamunopakūlās** tasyāḥ kūla-samīpe vartamānāḥ, tīrtha-vāsina ity
arthaḥ \| te bhavanto **rahitātmanāṁ** śūnya-cetasāṁ **naḥ
kṛṣṇa-padavīṁ** kṛṣṇasya mārgaṁ **śaṁsantu** kathayantu \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : cūtāmrayor**
amla-madhura-guṇa-bhedād avāntara-jātiḥ \| amlāmra-jātir
madhurāmra-jātiś ca \| **nīpo**\'lpa-puṣpaḥ, **kadambo** bahu-puṣpaś ca
\| **priyālo** rājādanaḥ \| **panasaḥ** kaṇṭaki-phalaḥ \| **asanaḥ**
pīta-sāraḥ \| **kovidāraḥ** kañcanārakaḥ \| **jambūḥ** kṛṣṇa-phalā
snigdha-patrā \| **arkaḥ** prasiddhaḥ, **bilvo**\'pi \| **bakulo**
\"maulasarī\" iti prasiddhaḥ \| *ity artha*
iti---tīrtha-sevā-rūpa-tapo-balena para-tāpa-nivāraṇa-samarthā iti
bhāvaḥ \| **rahito** viraheṇa **hata ātmā** jñānaṁ yeṣāṁ gopī-janānāṁ,
teṣāṁ \| rahita ātmā kṛṣṇo yeṣāṁ śrī-kṛṣṇa-tyaktānām iti vārthaḥ \|
eṣūttama-puṣpa-phala-rahito\'py arkaḥ śiva-priyatvād uktaḥ \| yad vā,
śrī-vṛndāvanīyatvena tvam eva kathayasi cet, tarhi tvām eva
sarvoparitanatvena sthāpayāma iti \| cūtāmra-nīpa-kadambānāṁ punar uktis
tu ceto\'navasthānād vā bodhyā \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇasya lakṣmyā vā
dāsya etāḥ \| śaṅkayā taṁ bata na kathayeyur iti anyān āptān
pṛcchanti---cūteti \| cūtāmrayo rasa-bhedena, kadamba-nīpayoś ca
varṇādi-bhedena bhedaḥ \| priyālaḥ sāla-bhedaḥ \| asanaḥ pītasālaḥ \|
uttama-puṣpa-phala-rahito\'rkaḥ śrī-śiva-priya-puṣpatvād atroktaḥ \|
anye
pīlu-karīra-madhuka-nāgaraṅga-nārikela-pūga-tāla-kadalī-lavalī-badarī-prabhṛtayaḥ
\|

nanu yuṣmān prati tat-kathanena kim asmat-prayojanam ? tatrāhuḥ---pareti
\| atra śrī-svāmi-pāda-mate *bhavakā* iti i-kāra-rahita-pāṭhaḥ, *bhavo
janmeti* vyākhyānāt \| bahu-vrīhau kaḥ, i-kāra-yukta-pāṭhas tu sarvatra
dṛśyate, tataś ca bhavikaṁ maṅgalam abhyudaya ity arthaḥ \| tasyāpy
arthaḥ sa eva \| tathāpi **yamunopakūlā** iti para-duḥkhāsahiṣṇutā
sūcitā \| tatrāpi śrī-sūrya-nandinyās tasyā bhrātuḥ śrī-yamasya
pāpa-loka-daṇḍādhikārataḥ para-duḥkhāsahiṣṇutayāvatīrṇāyāḥ saṅgena
tādṛśatvāt \| tad-ākhyāyikā padma-purāṇe śrī-yamunā-māhātmye
prasiddhaiva \| yad vā, tīrtha-vāsitvena satyam eva śaṁsanīyaṁ, na tu
vañcanīyam iti bhāvaḥ \|

nanu svayam eva yuṣmābhir anviṣya gṛhyatām ity āśaṅkya nijārti-jñāpanena
kṛpāṁ janayantyaḥ sa-kātaryam āhuḥ---**rahitātmanāṁ**
viraha-hata-jñānānām ity arthaḥ \| yad vā, ātmā priyaḥ śrī-kṛṣṇaḥ,
tat-tyaktānām ity arthaḥ \| ato mṛta-prāyāḥ svayam anveṣṭuṁ na śaknuma
iti bhāvaḥ \| pūrvaṁ sarveṣu prāyo darśanaṁ pṛṣṭam, eṣu ca guṇa-viśeṣeṇa
tad-darśanasya niścaya-sambhāvanayā kevalaṁ tad-vartmopadeśa-prārthanam
iti \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇa-dāsya etāḥ śaṅkayā
taṁ bata na kathayeyur iti muni-prāyatvenāptān anyān pṛcchanti---cūteti
\| **cūto** latā-jātiḥ \| **āmro** vṛkṣa-jātiḥ \| pūrvatraiva na tv āmre
kavibhir latātvaṁ prayujyate, madhya-deśādau latākārāś ca te dṛśyante
iti \| **nīpaś** ca nīpo dhūli-kadambe syād iti viśva-prakāśāt \|
parāga-pradhāno mahā-puṣpo\'sau jñeyaḥ \| **priyālaḥ** tasyaiva bījaṁ
cāru-bījatayā khyātaṁ bhujyate \| **panasaṁ** kaṇṭaki-phalaḥ \|
**asanaḥ** pītasālaḥ \| **kovidāro** yuga-patrakaḥ koyilāva iti
vindhyādau prasiddhaḥ \| kāñcanāra-tulyaḥ kāñcanāra-bhedo\'yam \|
**arko**\'tinikṛṣṭo\'pi pṛṣṭa iti tāsām utkaṇṭhātiśayaḥ spaṣṭīkṛtaḥ \|

nanu yuṣmān prati tat-kathanena kim asmat-prayojanam ? tatrāhuḥ---pareti
\| atra śrī-svāmi-pāda-mate *bhavakā* iti i-kāra-rahita-pāṭhaḥ, *bhavo
janma* iti vyākhyānāt \| bahu-vrīhau kaḥ i-kāra-yukta-pāṭhas tu sarvatra
dṛśyate, tataś ca **bhavikaṁ** maṅgalam abhyudaya ity arthaḥ \| tasyāpy
arthaḥ sa eva \| tathāpi **yamunopakūlā** iti tīrtha-vāsitvena
satya-vāditvāt kṛpālutvāc ca satyam eva śaṁsanīyaṁ, na tu vañcanīyam iti
bhāvaḥ \| upa samīpe kūlaṁ yeṣāṁ te upakūlāḥ, yamunāyā upakūlā
yamunopakūlā iti ca vigrahaḥ \|

nanu svayam eva yuṣmābhir anviṣya gṛhyatām ity āśaṅkya nijārti-jñāpanena
kṛpāṁ janayantyaḥ sa-kātaryam āhuḥ---**rahitātmanāṁ**
viraha-hata-jñānānām ity arthaḥ \| ato mṛta-prāyāḥ svayam anveṣṭuṁ na
śaknuma iti bhāvaḥ \| pūrvaṁ sarveṣu prāyo darśanaṁ pṛṣṭam eṣu tu
pūrva-pūrveṣu pratyuttarālābhena cāturyān niścityaiva kevalaṁ
tad-vartmoddeśa-prārthanam \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** cūto latā-jātiḥ \| āmro
vṛkṣa-jātiḥ \| pūrvatraiva latātvaṁ prayujyata iti \| nīpa iti nīpo
dhūli-kadambe syāt iti viśva-prakāśāt \| parāga-pradhāno mahā-puṣpo\'sau
jñeyaḥ\| arko\'tinikṛṣṭo\'pi pṛṣṭa iti tāsām utkaṇṭhātiśayaḥ
spaṣṭīkṛtaḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! tenaivāmūr
niṣiddhāḥ \| yato na kathayanti \| tat kim āsām uparodha-karaṇena ? amī
tāvad yamunā-tīra-vāsitvena tīrtha-vāsī, tathā paropakāritvena ca
satya-vacasa eva taravaḥ \| tad etān pṛcchāma iti punar anyān
pṛcchanti---cyūtety ādi \| kadamba-nīpayor avāntara-bhedāt
pṛthaṅ-nirdeśaḥ \| ye\'nye\'gṛhīta-nāmnaḥ prati teṣām abhimāna-nirāsāya
**yamunopakulā** iti tīrtha-vāsitvam \| **parārtha-bhavakāḥ**
parārtha-kuśalā ity avaśyam evaibhir vaktavyam \|

nanu vayaṁ maunina ity āśaṅkyāhuḥ---**kṛṣṇa-padavīm** iti \|
vāk-prayogaṁ vināpi pallavādi-vyāpāreṇāpi padavyāḥ kathana-sambhavāt \|
tasmāt padavīṁ panthānam eva tasya kathayata, na tu tam \|
**rahitātmatvena** nija-dainya-prakaṭanam \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** cūteti \| cūtāmrayoḥ
rasa-bhedena bhedaḥ \| kadamba-nīpayoḥ varṇa-bhedena bhedaḥ \| nīpo
dhūli-kadambe syād iti viśvaḥ \| parāga-pradhāno mahā-puṣpo nīpaḥ
kadambas tulya-pramāṇa-puṣpa iti \| priyalaś cāru-bījatayākhyātaḥ
panasaḥ kaṭaṅkī-phalaḥ \| asanaḥ pīta-śālākhyaḥ, kovidāraś camarikaḥ ity
amaraḥ \| bṛhat-patraṁ kāñcanāra iti khyātaḥ \| jambv-ādayaḥ prasiddhā
eva \| madhūka-nārikela-karīra-pūga-tāla-tamāla-prabhṛtayaḥ te sarve
no'smākaṁ kṛṣṇa-padavīṁ śaṁsantu \|

nanu kṛṣṇa-cūcane ko vāsmākaṁ lābho bhaviṣyati ? iti cet
tatrāhuḥ---**parārtha-bhavakāḥ** parārthaṁ paropakārārtham eva bhavo
janma yeṣāṁ te \| bhāvikā iti pāṭhe parārtham eva bhāvikaṁ maṅgalaṁ
praśastācaraṇam iti yāvat \| eṣāṁ te---

> nityaṁ praśastācaraṇam apraśastasya varjanam \|
>
> etad dhi maṅgalaṁ proktaṁ svayam eva svayam bhavet \|\|

punar api kathanārthaṁ teṣāṁ praśaṁsāya **yamunopakūlāḥ** yamunā
bhakti-rūpā iva tasyāḥ jalena siktāḥ \| ato bhaktā eva
śrī-kṛṣṇa-darśanārthaṁ yamunā-kula-vāsinaḥ kṛpālavaś cātaḥ kathayantu \|

nanu svayam eva kim iti na mṛgyate kiṁ praśnena ? iti cet
tatrāhuḥ---**rahitātmanāṁ** śūṇya-cittānāṁ kandiśīkānāṁ svayam
evānveṣṭum aśaktānām ity arthaḥ \| yad vā, rahito virahita ātmā
śrī-kṛṣṇo yāsu tāsāṁ kṛṣṇena tyaktānāṁ dīnānāṁ naḥ kṛṣṇa-padavīṁ
kṛṣṇa-prāpty-upāyaṁ śaṁsantu \| yathā bhavadbhiḥ śrī-kṛṣṇaḥ prāptas tam
evopāyaṁ kathayantv iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho etāḥ sva-sapatnyās
tulasyās tasmāt kṛṣṇāc ca bhītyā jānanto\'pi na bruvate, tad alam
etābhiḥ paratantrābhir ity anyato gatvā satyam ime eva
yamunā-tīrtha-vartino niṣpandatvenaivānumīyamāna-viṣṇu-smaraṇavanto
bhavanti, ato na mṛṣā vadiṣyantīti viśvasyāhuḥ---cūteti \|

**cūtāmrayor** latā-vṛkṣa-jātitvena bhedaḥ \| **nīpo** dhūli-kadambo
bṛhat-puṣpaḥ \| **kadambaḥ** kṣudra-puṣpo\'tisugandhaḥ \| **priyālaḥ**
śāla-bhedaḥ \| **asanaḥ** pīta-śālaḥ \| **kovidāraḥ** kāñcanāra-bhedaḥ
\| **arko** nikṛṣṭo\'pi gopīśvara-priyatvāt tat-samīpe sadā
vartamānaḥ\| anye nārikela-guvākādayaḥ te bhavantaḥ ātma-śūnyānāṁ naḥ
kṛṣṇa-mārgaṁ kathayata \|

nanu kasmai prayojanāya kathayāmaḥ ? tatrāhuḥ---parārtham eva
**bhavikam** abhyudayo yeṣāṁ te \| **yamunā upakule** yeṣāṁ te iti
gaḍv-ādi \|\|9\|\|

**\...**

\|\| 10.30.10 \|\|

kiṁ te kṛtaṁ kṣiti tapo bata keśavāṅghri-

sparśotsavotpulakitāṅga-ruhair vibhāsi \|

apy aṅghri-sambhava urukrama-vikramād vā

āho varāha-vapuṣaḥ parirambhaṇena \|\|

**śrīdhara-svāmī (bhāvārtha-dīpikā) :** he **kṣiti** kṣite ! tvayā **kiṁ
tapaḥ kṛtaṁ** yā tvaṁ **keśavāṅghri-sparśotsavā** ?
keśavasyāṅghri-sparśenotsavo yasyāḥ sā \| kutaḥ ? **aṅga-ruhair
utpulakitā** romāñcitā **vibhāsi** śobhase \| tatra viśeṣaṁ
pṛcchati---**api** kim ayam utsavo'**ṅghri-sambhavo**'dhunā
tavaika-deśāṅghri-sparśa-sambhūtaḥ ? yad vā, naitāvat kintu
**urukrama-vikramāt** pūrvam eva trivikramasya padā sarvākramaṇāt \|
**āho** athavā \| naitāvad eva, api tu tato'pi pūrvaṁ **varāhasya
vapuṣaḥ parirambhaṇeneti** \| atas tvayā nūnaṁ dṛṣṭas taṁ darśayeti
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirjāti-vijñāpanāya
vivaśatayā nipatyocuḥ---he kṣitīti \| guṇābhāva ārṣaḥ \| utsavaḥ kathaṁ
jñātaḥ ? ity āśaṅkate---*kuta* iti \| **aṅgaruhaiḥ** romabhiḥ \| *tatra*
utsave \| *eka-deśe* śrī-kṛṣṇāṅghri-sparśeṇodbhūtaḥ \| athavārthako *yad
veti* dvitīyo vikalpaḥ \| **āho** svid ity arthe tṛtīyo vikalpaḥ \| yad
vā---varam āhavaṁ surata-saṅgrāmaṁ puṣṇātīti tasmān nanda-kiśorād eveti
\| iha keśaveti praśasta-keśaṁ śrī-kṛṣṇam eva vakti gopīnām
arthāntarasyānabhīṣṭatvād iti vijayadhvajaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ te kṛtaṁ kṣiti
tapa ity-ādi \| **kṣiti** he kṣite ! nivāsa-gatyor iti kṣayanty asyām
ity auṇādikas ti-pratyayaḥ \| tasmād ī-pratyayaḥ kṣitī sambodhane kṣite
\| tvayā **kiṁ tapas** taptaṁ yataḥ **keśavāṅghri-sparśotsavā** \|
utsavasya liṅgam āha---**aṅga-ruhair** drumair **utpulakitā** satī
**vibhāsi** \| apiḥ praśne \| eka-deśa-vartinaḥ
keśavasyāṅghri-sambhavo\'yam utsavaḥ\| **kim urukramasya vikramādvā**
vāmanasya viśeṣa-kramaṇa-rūpād bhāgyāt \| athavā **varāha-vapuṣaḥ
parirambhaṇena** bhāgyena ? anyathā itas tapasyā-phalam etat te na
bhavatīti bhāvaḥ \|\|10-13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
nijārti-vijñāpanenādhika-duḥkhodaya-vivaśatayā bhūmau nipātāt \| kiṁ vā,
padavī-prārthanena padavī-smaraṇād bhūmau dṛṣṭīṁ nidhāya tasyāḥ
snigdha-dūrvāṅkurādy-udgamaṁ dṛṣṭvā
śrī-kṛṣṇa-pādābja-sparśa-jāta-pulaka-jātaṁ sambhāvya, tasyāḥ
parama-saubhāgyaṁ matvā, paramārtyā āhuḥ---kim iti \|

**keśava**- iti parameśvaratvaṁ pūrvavat \| kiṁ vā, prakṛṣṭāḥ keśāḥ
santy asyeti vyutpattyā parama-saundaryaṁ sūcitam \| viśeṣeṇa bhāsīti
śobhā-viśeṣeṇānanya-hetukotsavatvam abhipretam \|
aṅghry-abjādi-rūpakāprayogaḥ komalatvādi-guṇa-nairapekṣyeṇāpi
kevala-tat-tala-sparśa-mātreṇaiva tad-utsava-vivakṣayā \| īdṛśa utsavaḥ
kevalam aṅghri-sambandha-mātreṇa na syāt, kintu sambhogenaiveti
pakṣāntaram āhuḥ---āho iti \| anyat tair vyañjitam \|

yad vā, tādṛśa-śobhā-dṛṣṭyā śrī-kṛṣṇa-pādābja-sparśenaiva tam utsavaṁ
sambhāvya tasya sarvotkṛṣṭatāṁ sūcayantyas tasyāḥ saubhāgyam adhikaṁ
varṇayanti---apīti \| aṅghri-sambhavo\'yam utsavaḥ \| api kiṁ
trivikramasya loka-trayākramaṇārthaṁ prakaṭitaiśvaryasya śrī-viṣṇoḥ
pādena sarvākramaṇād babhūva ? api tu naiva, tadānīm
īdṛśotsava-śobhā-viśeṣāsampatteḥ \| aho na bhavatu vā,
pāda-sparśa-mātrāt tvad-uddhārārthaṁ prakaṭita-mahā-varāha-mūrter
bhagavataḥ sākṣāt-sambhoge\'pi na siddha ity āhuḥ---āho iti \|

yad vā, aṅghri-sambhava utsavas trivikrama-pāda-sparśāt kāraṇāt \| kiṁ
vā, varāha-mūrti-parirambhaṇena kāraṇena babhūva \| tat kathayeti śeṣaḥ
\| iti sarvathā śrī-kṛṣṇasya tat-tat-sakāśān māhātmya-viśeṣaḥ sūcitaḥ \|
atas tad-virahaṁ kathaṁ sahemahīti\| kiṁ vā, tvaṁ parama-subhagā, vayaṁ
ca tad-rahitā durbhagā eveti kṛpayā tat-padavīṁ samyag darśayeti bhāvaḥ
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ padavī-prārthanena
padavī-smaraṇād bhūmau dṛṣṭīṁ nidhāya tasyāḥ sarva-vyāpakatvenāvasya
tad-darśanaṁ sambhāvya tasyāṁ snigdha-dūrvāṅkurādy-udgamaṁ pulaka-jātaṁ
matvā, tac ca śrī-kṛṣṇasya pādābjasya sparśotsavenaiva sambhāvya, tasya
sarvotkṛṣṭatāṁ sūcayantyas tasyāḥ saubhāgyam adhikaṁ varṇayanti---kiṁ te
iti \|

**tapo**\'tra puṇya-janakaṁ karma \| apīti **aṅghri-sambhavo**\'yam
**utsavaḥ** \| api kiṁ tredhā viṣṇur vicakrama iti śruti-varṇitasya
trivikramasya loka-trayākramaṇārthaṁ prakaṭitaiśvaryasya śrī-viṣṇoś
caraṇa-vikṣepeṇa sarvākramaṇād babhūva \| api tu naiva, tadānīm
īdṛśotsava-śobhā-viśeṣāsampatteḥ \| **āho** na bhavatu vā,
pāda-sparśa-mātrāt tvad-uddhārārthaṁ prakaṭita-mahā-varāha-mūrter
bhagavataḥ sākṣāt-sambhoge\'pi na siddha ity āhuḥ---āho iti \|

yad vā, tapa eva vikalpayanti keśavāṅghri-sparśa-sambhava utsavas
trivikrama-pāda-sparśāt kāraṇāt \| kiṁ vā, varāha-mūrti-parirambheṇa
kāraṇena babhūva \| tat kathayeti śeṣa iti \| śrī-kṛṣṇasya taṁ tam
atikramya māhātmya-viśeṣaḥ sūcitaḥ \| atas tad-virahaṁ kathaṁ
sahemahīti\| kiṁ vā, tvaṁ parama-subhagā, vayaṁ ca tad-rahitā durbhagā
eveti kṛpayā tat-padavīṁ samyag darśayeti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 312) :** svabhāvaḥ khalv ayaṁ
prīti-paramotkarṣasya yat sva-viṣayaṁ sarvata utkarṣeṇānubhāvayati \|
yathādi-bharatena mṛga-premṇā tadīya-khura-sparśāt pṛthivyā api
mahā-bhāgadheyatvaṁ varṇitam---kiṁ vā are ācaritaṁ tapas tapasvinyā yad
iyam avaniḥ \[bhā.pu. 5.8.23\] ity-ādinā \| evam eva---kiṁ te kṛtaṁ
kṣiti iti \|\|

atra pūrvārdhe premṇā śrī-kṛṣṇa-mādhurya-mahimoktiḥ \| uttarārdhe
tenaivānyatra heyatoktiḥ \| atra ca apīti kim-arthe \| tataś ca
eṣo'**ṅghri-sambhavo** harṣa-vikāraḥ **urukramasya** trivikramasya
**vikramādvāpi** pāda-vikṣepād vāpi kiṁ jātaḥ ? **āho** iti pakṣāntare
\| **varāha-vapuṣaḥ** kānta-bhāvato'pi **parirambhaṇena** vā
eṣo'ṅghri-sambhavaḥ kiṁ jātaḥ ? na hi na hīty arthaḥ \| apīti stokārthe
vā sarpiṣo'pi syād itivat \| tataś ca urukrama-vikramād api
eṣo'ṅghri-sambhavo vikāraḥ syāt \| kintu stoka eva syād ity arthaḥ
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ te iti \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! amī tāvan
niḥspandatayā tad-eka-dhyāna-niṣṭhā asmākaṁ vacanam api na śṛṇvanti, kiṁ
punaḥ kathayiṣyanti \| tad etān itvā kṣitim eva pṛcchāmaḥ \| iyaṁ tāvat
tad-vijñaiva yatra yatra gacchatu nāsyāḥ agocaraḥ sa dṛśyeta ca \|
tad-deśa-caratva-gamakaṁ pulakam asyā iti tathā kurvanti---kiṁ te kṛtam
ity-ādi \|

he **kṣitite** tvayā **kiṁ tapaḥ kṛtam** ? nanu, tapaḥ kṛtam iti katham
anumitaṁ ? tatrāhuḥ---**bata** harṣe **keśavāṅghri-sparśena utsavo**
yasyāḥ sā tathā tvam \| utsava eva katham anumitaḥ ?
tatrāhuḥ---**aṅga-ruha**-prāyais tarubhiḥ pulakitā satī ced **vibhāsi**
sva-sukṛtaṁ svayam akathanīyam iti cen na kathayasi tad asyābhir eva tat
kathyate śṛṇv ity āhuḥ---apīty ādi \| **urukramo** vāmanas tasya
**vikramāt** pāda-sparśād vā \| **āho varāha-vapuṣaḥ** varāhāvatārasya
bhagavataḥ **parirambhaṇena** \| ubhayoḥ kāraṇayor ekatareṇa bhavitavyaṁ
militam eva vā, ekasya caraṇa-sparśaḥ, anyasya sarvāliṅganam iti \|
tasmād dṛṣṭaḥ tvayā śrī-kṛṣṇaḥ kathyatāṁ kvāste iti śeṣaḥ \|\|10-13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ito'py uttaram alabdhvā
padavī-kathanena dṛṣṭi-patham avatīrṇa-kṣitiṁ dṛṣṭvā romāñcitatvāt
tvayevāvaśyaṁ dṛṣṭa eva śrī-kṛṣṇa iti sambhāvyāhuḥ---kiṁ te kṛtam iti \|
he kṣiti ! te tvayā kiṁ tapaḥ kṛtaṁ, yataḥ parama-saubhāgyavaty asi \|

nanu bhavatībhiḥ kathaṁ jñātam ? tatrāhuḥ---keśaveti \| kaś ca īśaś ca
keśo tau vaśayati, anyasya kā kathā ? praśasta-keśa-yuktasya vā
**tasyāṅghri-sparśenotsavo** yasyāḥ, sā tvaṁ **vibhāsi**\| tatra liṅgam
**aṅga-ruhais** tṛṇādy-aṅkurair **utpulakitā** romāñcitātīva śobhase \|
romāñcaṁ dṛṣṭvā bhāvotpattiḥ sambhāvyate, bhāvam antareṇa romāñco na
bhavati \| aṅghri-sparśam antareṇa bhāvotpattir na bhavati \|

ato nūnam aṅghri-sparśo nāsti, tatrotprekṣante---**apīti** \|
sambhāvanāyām ayam utsava idānīm evāṅghri-sparśa-sambhavaḥ \| etāvad eva
na, tat kutaḥ ? navanītād api komalāṅghri-sparśa-mātrād ayam utsavo na
sambhāvyate, yatas tvaṁ komalatvādi-guṇa-nirapekṣāsi \|

athavā, naitāvat itaḥ pūrvam **urukrama-vikramāt** trailokyākramaṇārtham
āviṣkṛta-trivikrama-mūrteḥ pādena sarvāṅgākramaṇād dhetor ayam utsava
ity api na, tadānīm īdṛśa-śobhāyā asaṁyate \| **āho** svit
pāda-sparśa-mātra-janito na bhavati, kiṁ tu tataḥ pūrvaṁ
tavoddharaṇārtham āviṣkṛta-**varāha-mūrter** bhagavataḥ sarvāṅgeṣu
**parirambhaṇam** āliṅganaṁ vā, ayam utsavaś caraṇa-sambhava ity atra
sandehaṁ nāsti \| kāraṇa-viśeṣaṁ pṛcchāmas tvaṁ parama-subhagāsi
durbhagānām asmākaṁ kṛpayā padavīṁ darśayeti \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho kim ete
viṣṇu-samādhimattvād asmat-praśnaṁ na śṛṇvanti ? kiṁ vā,
tīrtha-vāsino\'py amī kaṭhorā eva yataḥ kim api na prativadanti ? haṁho
ke jānanti ke vā taṁ na jānantīty aniścita-tattvās tīrtha-vāsino\'mī
kathaṁ vrthā nindyante ? yo janas tam apaśyat jānāty eveti
niścita-tattvo bhavati, sa pṛcchyatām iti kayācid ukte---priya-sakhi !
sa eva janaḥ khalu kaḥ ? taṁ kiṁ tvaṁ jānāsīti sarvābhiḥ pṛṣṭā sā
tarjanyā pṛthivīṁ darśayāmāsa \| tataś ca satyam eva tvaṁ brūṣe yatra
tatra sa vartate sā pṛthivy eveti pṛthivyā asyās tad-vicchedo nāstīti
kṛṣṇasya pitṛ-varga-sakhi-varga-preyasī-varga-dāsa-vargebhyo\'pi
viraha-duḥkhānabhijñatvāt pṛthivy eva dhanyety ato\'syāṁ pūrva-pūrveṣv
iva praśno na ghaṭate \| kintv asyāḥ prācīnaṁ tapa eva jijñāsyam, yat
kṛtvā kṛṣṇa-virahātyantābhāvavatyo vayam api bhavāma iti vimṛśya
pṛcchanti---kim iti \|

he **kṣiti** kṣite ! tvayā **kiṁ tapaḥ kṛtam** yatas tvaṁ
**keśvasyāṅghri-sparśena utsavo** yasyāḥ sā tvaṁ **vibhāsi** \|
yato\'**ṅgaruhais** tṛṇāṅkurair udgacchadbhir **utpulakitā**
utkṛṣṭa-pulaka-yuktā yatra yatra sa vartate, tatraiva tvām aṅghribhyāṁ
spṛṣṭveva tiṣṭhatīti kṛṣṇāṅga-saṅga-sukhaṁ tava rātrindivaṁ vyāpyaiva
yato\'bhūt tapo vaktum arhasi \| vayaṁ virahiṇyo durbhagās tac chrutvāpi
kṛtārthībhavāma iti bhāvaḥ \|

tad abruvāṇāṁ tām abhilakṣya purā-vṛtta-smaraṇāt svayam
evābhyūhanti---**apīti** \| **urukramasya** trivikrama-devasya
**vikramāt** yo\'ṅghri-sambhavaḥ aṅghri-prāptiḥ bhū-prāptau saṁpūraḥ
tatra yadi tadīya-mahā-bhāra-sahana-lakṣaṇaṁ yat tapaḥ, tad eva kim ?
ity arthaḥ \| **vai** iti niścaye, pāda-pūraṇe vā \| **āho** svit
mahā-**varāha-vapuṣaḥ parirambhaṇena**
tadīya-dṛḍha-parirambhaṇottha-pīḍā-prāpti-lakṣaṇaṁ yat tapaḥ, tad eva
kim ? ity arthaḥ \| anyābhir durlabhaṁ tavaitad utsava-prāpti-sādhanaṁ
yat tapaḥ, tad api striyās tava puruṣa-saṅga-lakṣaṇatvāt sukha-mayam
eveti nāsti tvatto\'nyā dhanyeti bhāvaḥ \|\|10\|\|

**\...**

\|\| 10.30.11 \|\|

apy eṇapatny[^69] upagataḥ priyayeha gātrais

tanvan dṛśāṁ sakhi sunirvṛtim acyuto vaḥ \|

kāntāṅga-saṅga-kuca-kuṅkuma-rañjitāyāḥ

kunda-srajaḥ kula-pater iha vāti gandhaḥ \|\|

**śrīdhara-svāmī (bhāvārtha-dīpikā) :** hariṇyā dṛṣṭi-pratyāsattyā
kṛṣṇa-darśanaṁ sambhāvyāhuḥ---**apīti** \| he **sakhi eṇa-patni** !
**api** kim **upagataḥ** samīpaṁ gataḥ ? **gātraiḥ** sundarair
mukha-bāhv-ādibhiḥ \| **priyayā** saheti yad uktaṁ tatra dyotakam \|
**kāntāyā aṅga-saṅgaḥ,** tena tat-**kuca-kuṅkumena rañjitāyāḥ**
**kunda**-kusuma-**srajo gandhaḥ** \| **kulapateḥ** śrī-kṛṣṇasya \|
**vāty** āgacchati \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : eṇa-patni** mṛga-jāye !
**kāntāyā aṅgayor** avayave **saṅgo** yayos tau **kucau,** tayoḥ
**kuṅkumena rañjitāyā** aruṇī-bhūtāyāḥ \| yad vā, kāntasya harer
aṅga-saṅgo yasyāḥ, tasyāḥ kucau tayoḥ kuṅkumeti pūrvavat \| kāntāyāḥ
kamanīyāyā veti \| **kulapatir** gopī-samūha-nāthaḥ, tasya \|
gandho'syāstīti **gandho** gandhavān **vāyuḥ** \| matv-arthīyo'c \|
gandha **iha** **vāti** svayaṁ ca na dṛśyate tat-sad-bhāvo vijñāyata iti
vyaṅgyālaṅkāroktiḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iyam api śrī-tulasīvat
tasya nitya-priyā sāpatnyāt tad-icchānusārād vā na kathayed iti sakhyena
viśvasya eṇīṁ pṛcchanti---**api** iti \| he **eṇasya patni** ! iti
tvayāpi priyā-viraha-duḥkhaṁ jñāyata eva, ataḥ kathyatām iti bhāvaḥ \|
ekatvaṁ virahārti-bhareṇa dūre dṛṣṭy-prasaraṇād ekasyā eva dṛṣṭeḥ \|
**dṛśām** iti **va** iti ca bahutvam acyutopagamena gauravāt \| yad vā,
ekatvaṁ jāty-apekṣayā \| kiṁ vā, bahvīṣu tāsu madhye\'ntika-vartinīm
ekāṁ praty eva prādhānyena praśnāt \|

**priyayā** lakṣmyā kayācid gopyā vā saha \| **priyayā** iti
saha-gamanāt tena īrṣyayaiva vā **gātrair** **dṛśāṁ sunirvṛtiṁ**
parama-sukhaṁ **tanvann** iti \| anyathā viśāla-prasanna-netrāṇām
asāphalyam \| kiṁ vā, anyathedṛśa-dṛṣṭy-asambhava iti bhāvāh \| su-śabdo
mokṣa-sukhād api vaiśiṣṭya-vivakṣayā \| tenātyantāntika-sandarśanam apy
abhipretam \| anyathā sunirvṛty-asampattiḥ \|

he **sakhi** ! iti tasyā api śrī-kṛṣṇa-viṣayaka-sānurāga-dṛṣṭyā vane
saha-vihārādinā vā \| ato\'smāsu vañcanā naiva kāryeti bhāvaḥ \|

**acyutaḥ** iti sunirvṛti-vistāraṇe \| kiṁ vā, **iha** upagamane
vicyutir nāstīti bhāvaḥ \| tad evābhivyañjayanti---**kānta-** iti \| tad
dhi jānanti tad-vidaḥ iti nyāyena tāsāṁ tad-**gandha**-paricayo\'stīti
\| tathoktaṁ---mālāṁ bibhrad vaijayantīṁ \[bhā.pu. 10.26.44\] iti pūrvam
uktam \| tataś ca saha tv āli-kulair bibhrat \[bhā.pu. 10.30.7\] iti
tulasī-mālā \| adhunā ca **kunda-sraja** ity evaṁ mālā-trayaṁ gamyate \|
yad vā, vaijayantyām anyatrāpi tulasī-sambhavāt tad-dhāraṇaṁ jyotsnyāṁ
rātrau kunda-mālāyāḥ śobhā-bharād vaijayantī-parityāgenādhunā tasyā eva
dhāraṇaṁ jñeyam \|

**kulapater** gokulendrasya \| kiṁ vā, gopī-gaṇa-svāminaḥ \| lajjayā
vaidagdhyā vā sākṣāt tathānuktiḥ \| atas \"tad eka-patīnām asmākaṁ
tad-abhāvena prāṇa-rakṣā na syād iti sarvathā śīghraṁ kathaya\" iti
bhāvaḥ \| śleṣeṇa kutsitaṁ lāti ādadati yo janas tasyaiva patir iti tayā
sāhityaṁ yuktam evetīrṣyoktiḥ \| anyat tair vyākhyātam \| yad vā,
**priyayā upagataḥ** saṅgataḥ sann **iha** āste \|

nanu tarhy anviṣya dṛśyatām ? tatrāhuḥ---**gātrair** iti \|
parama-dhanya-yuṣmac-cakṣurbhir eva dṛśyate, na tv asmābhir draṣṭuṁ
śakyate ity arthaḥ \| nanu tarhi nātra vartataiva nety āhuḥ---**kānta**-
iti \| anyat samānam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athātreti vicāryate---kām apy
ādāya śrī-bhagavān antar-hita iti vyaktībhaviṣyad api pūrvaṁ yan
munīndraḥ svayaṁ na sphuṭam uktavān, tasyāyam abhiprāyaḥ---satsv api
nānā-bhagavad-āvirbhāveṣu mama svayaṁ bhagavati śrī-kṛṣṇa-rūpa eva
tasminn āgraha-viśeṣa iti \| tathā satsv api nānā-tat-tat-parikareṣu
śrī-vraja-vāsiṣv eva sa iti \| tathā satsv api teṣu śrī-vraja-devīṣv eva
tato\'py adhikataraḥ sa iti rahasyaṁ sarve\'pi jñātavanta eva \| kintu
tāsv api satīṣu śrī-rādhikāyām evādhikatamaḥ sa iti na jñātavantaḥ \|
tad etan mad-āgraha-tāratamyaṁ ca tat-tad-utkarṣa-tāratamyād eva \|
asyāḥ parama-rahasyāyās tad etat tu sākṣāj jñāpayituṁ saṅkucati
mac-cittam \| jñāna-khalatā-bhiyā vijñāpayitum apīcchati \| tasmād asyāḥ
sakhīnāṁ vacanāt tatrāpratītau ca pratipakṣāṇām api vacanād
vyañjanayaiva vṛttyā yathāvasaraṁ madhye madhye prakaṭayiṣyāmaḥ \| yadi
ca jātu svayam apy āveśa-vaśāt prakaṭayiṣyāmaḥ, tadā nāma tu tasyāḥ
sākṣān na vakṣyāmaḥ \| etasyās tat punar āstām, anyāsām api na \|

kiṁ ca, vyañjanā-vṛttir eva sarvatra nānā-rasa-prakāśinī, na tu mukhyā
\| sā ca yadi prasaṅge avadhārite viśeṣa-vyañjanārtham abhyudayate,
tadātīva camatkāriṇī syād iti \| tad etad abhipretya prathamaṁ
sakhī-dvāredaṁ jñāpayati---yadā tām ādāya śrī-bhagavān sahasāntarhitaḥ,
tadā sakhyāḥ sakhyas tu saṁśayānā evāsan, kintu
kevala-balānujānveṣaṇa-parābhis tābhiḥ sahacāritve\'pi kiñcid
unmāda-dhāritve\'pi tan-mithunānveṣaṇa-vyagratayā
pṛthag-avasthita-sva-yūthatayā tad-avadhāna-dūra-sphurad-īhāḥ satyaḥ
paryaṭitavatyo vakṣyamāṇaṁ tat-pāda-cihna-darśanaṁ vināpi kvacit kiñcid
upalabdhavatyaś ca \| tathā hi tāsāṁ vākyam---**apy eṇapatni** iti \|

atrākhaṇḍasya vākyasya nikhila-padānām apy anumodana-vyañjaka evārthaḥ
pratipadyate \| tataḥ sakhyam evāsāṁ tan-mithunam anulakṣyate,
tad-darśanotkaṇṭhā ca tatra vākyārthaḥ \| **api** iti sambhāvanāyām \|
tad idaṁ sambhāvayāma ity arthaḥ \| athavā **api** iti praśne \| tad
etat pṛcchāma ity arthaḥ \| kiṁ tat ? tatrāhuḥ---he **sakhi** ! **acyuto
vo** yuṣmākam **upagataḥ** samīpaṁ prāptaḥ \|

nanu vana-vihāriṇas tasya navyānām asmākaṁ samīpa-prāptau kim āścaryam ?
tatrāhuḥ---**priyayā** saheti \|

nanu tat khalv āścaryam eva, kintu yatra tasya darśanaṁ, tatra tasyāḥ
sahayogena kim āścaryam adhikaṁ sukhaṁ nāma ? tatrāhuḥ---tayaiva saha
**gātrais** tādṛśānanda-vyañjaka-nānānubhāva-vicitrair aṅgair **vo**
yuṣmākaṁ bhavatyā bhavat-sambandhinīnāṁ ca **dṛśāṁ** **sunirvṛtiṁ**
kevalasya tasya darśanād api tat-sāhitya-darśane paramānandaṁ **tanvan**
vistārayann iti tad idaṁ ca nāsmāsu gopayitum arhasi \| vayaṁ hi
tad-antaraṅga-dharma-vidaḥ sahacaryaḥ, tad-gandhavāha-mātreṇāpi tadīyaṁ
sarvaṁ jñātuṁ śaknuma ity āhuḥ---**kāntāṅga-** iti \| prathamaṁ tāvat
**kulapates** tasya, tatra **kāntāyās** tasyāḥ, tatra
tad-**aṅga-saṅgasya,** tatra tat-**kuca**-saṅgi**-kuṅkumasya,** tatra ca
tal-lipta-**kunda-srajaḥ** sa eṣa **gandhaḥ** sphuṭam atrāyāti sa-kāku
sambhāvana-girā tatrotkaṇṭhāṁ vyānañjuḥ \|

**eṇapatni** iti jātyaiva dṛṣṭi-praśaṁsā \| eṇa-patnīty anena, patyur no
yajña-saṁyoge \[pā. 4.1.33\] iti pāṇini-smṛter eṇānāṁ yājñikatvaṁ, tasyā
yajña-patnītvaṁ vyañjitam iti draṣṭuṁ praśaṁsā \| **upagataḥ** samīpam
api prāpta iti tad-bhāgya-praśaṁsā \| tatrāpi **priyayā** iti
draṣṭṛ-dṛśyayor dvayor api praśaṁsātiśayaḥ \| **gātrair** mithaḥ
saṅgamenāsādhāraṇatāṁ prāptair iti pūrvavad eva **tanvan** **dṛśāṁ sakhi
sunirvṛtim** ity ebhir dṛṣṭeś ca tad-atiśayaḥ \| **acyuta** iti
**priyayā** saha vicāra-rāhityena punar dṛśya-praśaṁsā \| **va** iti
yatra bhavatīdṛśī tatra bhavat-saṅginīnām api īdṛśatvaṁ yuktam iti
draṣṭuṁ praśaṁsā \|

atha **kāntā-** iti dṛśyāyās tasyās tad-**aṅga-saṅga**- iti
labdha-durlabhasya dṛśyasya kāntasya \| **kuca-kuṅkuma**- iti
tat-saṁyoga-labdha-bhāgyasya dṛśyasya kuṅkumasya tad-rañjitāyā iti \|
tat-sambandhena labdha-śobhātiśayāyāḥ dṛśyāyāḥ **kunda-srajaḥ**
śubhratayā tad-udaya-śobhā-yogyāyāḥ svarūpeṇa ca tasyā eva \|
**kulapater** iti dṛśyasya kāntasya \| **iha** iti
labdha-tad-gandha-saubhāgyasya dṛśyasya tat-sthānasya \| **vāti** iti
vātam apy ātma-sāt-kṛtya svayam eva sarvataś calatīti gandha-vilasitasya
\| **gandha** iti tat-tad-viśeṣa-yogāt tasya ca praśaṁsāvagateti
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : api** iti dvayam \|\|11-13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 369) :** atha sākṣāt
tad-anumodanātmaka-pūrṇa-kānta-bhāvasyodāharaṇam āha---**apy eṇapatni**
ity-ādi-dvayam \| \[śrī-rādhā-sakhīnāṁ vākyam etat \|\] **eṇapatni** !
eṇatva-prayogeṇa he praśasta-netre ! patnītva-prayogeṇa buddhyā tu, he
mādṛśa-mānuṣī-tulye ! ity arthaḥ \| tatrāpi he **sakhi** !
vakṣyamāṇa-saubhāgya-bhareṇa he labdha-mad-vidha-sakhye ! **priyayā**
saha **acyutaḥ** śrī-kṛṣṇaḥ, śleṣeṇa tasyāḥ sakāśād aviśliṣṭaḥ san,
**gātrair** ubhayoḥ parasparam āsaṅgena śobhā-viśeṣaṁ prāptair aṅgaiḥ
kṛtvā vas tvādṛśīnāṁ dṛśāṁ netrāṇāṁ sunirvṛtiṁ
kevala-śrī-kṛṣṇa-darśanajānandād api atiśayitam ānandaṁ tanvan
vistārayan uttarottaram utkarṣayan api kim upagataḥ yuṣmat-samīpaṁ
prāpto'bhūt \|

nanu katham idaṁ bhavatībhir anumitam ? ity āśaṅkyānumāna-liṅgaṁ
tan-mithuna-ślāghā-garbha-vacanenāhuḥ---**kāntā**- iti \| **kula-pater**
vraja-nātha-vaṁśa-tilakasya yā **kunda-srak,** tasyā **gandhaḥ**
saurabhyam **iha vāti** vāyu-saṅgena prasarati \| kathambhūtāyāḥ srajaḥ
? **kāntā** sarva-sādguṇyena tasyāpi lālasāspada-rūpā yā syāt, tasyā
**aṅga-saṅge** **kuca-kuṅkumena rañjitāyāḥ** \| ataḥ
santata-paricaya-viśeṣeṇa tat-tat-saurabhya-viśeṣasyātrāsmābhir
avadhāritatvāt bhavatīnām atra carantīnāṁ samīpaṁ prāpta evāsau tayā
yuta ity arthaḥ \|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sthāvarebhya uttaraṁ
pralabdhā jaṅgamān praśna-kṛta-niścayā satyo hariṇīṁ dṛṣṭvā arād eva
sthitāṁ sakhyena viśramya pṛcchanti---**apy eṇa-patni** iti \| he
**eṇa-patni** ! kṛṣṇa-sāra-patni ! tvam api pati-saṅgajaṁ sukhaṁ
virahajaṁ duḥkhaṁ jānāsi, ataḥ kathayeti \| kadācit **priyayā** saha
**upagatas** tvat-samīpe gatas tvayā dṛṣṭaḥ \[iti\] kāścit serṣyaṁ
kathayanti \| kiṁ kurvan ? **gātraiḥ** kara-caraṇādy-avayavaiḥ **dṛśāṁ
sunirvṛtiṁ tanvan,** anyathā netrāṇāṁ prāṇadasyāsiddheḥ \| anyatra
ātyantika-saṁnikarṣābhāve\'tyanta-kaṣṭa-sukhasyāprasiddheḥ \| he
**sakhi** ! iti sambodhanena śrī-kṛṣṇa-viṣayakānurāga-sambhāvanayā
visrabdhā pṛcchanti \| satāṁ sapta-padā maitrī iti prasiddheḥ \| ato
vañcanaṁ tavānucitam \| **acyuto** vilāsa-cyuti-rahitaḥ \| **priyayā**
iti vyañjanā-vṛttyā kathayanti \| **kulapateḥ** gokula-pateḥ
gokula-nāthasya \| yad vā, gopī-kula-nāthasya \|

**kunda-srajaḥ** kunda-kusuma-mālāyā **iha gandho vāti** āgacchati \|
pūrvaṁ vaijayantī-dhāraṇam uktam \| mālāṁ bibhrad vaijayantīm \[bhā.pu.
10.29.44\] iti \| idānīṁ yayā sahāntarhitaḥ, tayā viracayya
samarpitatvāt prītyā kunda-sraja-dhāraṇam uktam \| saugandhyātiśayena
liṅgam āhuḥ---**kāntā** iti \|
**kāntāṅga-saṅga-kuca-kuṅkuma-rañjitāyāḥ** krīḍā saiva tasyā aṅga-saṅge
na lagnaṁ yat **kuca-kuṅkumaṁ** kāśmīraṁ, tena **rañjitāyā** **gandha**
eva kuṅkumāyitāṁ jñāpayati, sāttvika-bhāvodayāt \| tat kṣaṇam eva
racanā-viśeṣa-prākaṭyād veti \| yadyapi kunda-kusuma-gandhālpatvaṁ,
tathāpi kuca-gata-kāśmīra-sambandhena saurabhyādhikyaṁ sūcitam iti \|
tad asmākaṁ soḍhum aśakyaṁ, tvaṁ tu sabhāgyāya tayā priyayā saha vilāsaṁ
kurvan dṛṣṭaḥ saurabhyam āghrātaṁ ca, tava tu nirmatsaratvāt sarvaṁ
śubham iti serṣyoktir iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cāho hanta tena
sva-kāntena dhvaja-vajrāṅkuśādibhiś cihnair vicitritāṅgī niharantī
svādhīna-bhartṛkā-mahā-garvāndhā katham amāṁstam evācakṣītety agrato
gatvā kām api hariṇīm ālakṣyāhuḥ---**api** iti \|

he **sakhi** ! **eṇa-patni** ! **priyayā** tvayā kim **upagataḥ**
sva-samīpe samprāptaḥ ? sambodhana-pada-sāhacaryād evātra tvayeti
labhyate \| **eṇasya patnī** bhavanty api tvam asmat-tulyā tasyaiva
priyā, tam eva priyaṁ manyase iti bhāvaḥ \| yataḥ **gātrair**
mukha-bāhv-ādibhir vā **dṛśāṁ sunirvṛtim** atyānandaṁ **tanvan** san,
**va** iti **dṛśām** ity ādare bahutvam \| **acyuta** iti
sva-dṛg-ānanda-lobhāt tvayā tad-anugamanād eva hetos tvattaḥ sa na
vicyuta iti bhāvaḥ \|

tataś cāgrataḥ svabhāvād eva gacchantīṁ tām ālakṣya---haṁho sa dṛṣṭa iti
kiṁ bravīmi ? taṁ vo darśayāmy eva mad-anupatham āgacchateti
bruvāṇevāgrata iyaṁ gacchantī grīvāṁ parāvṛtya muhur asmān paśyati \|
kiṁ na dṛśyate ? iti pṛṣṭāh kāścid āhuḥ---tarhi kṛṣṇo\'traiva \| kāpi
vartate hariṇī tu kṛṣṇād bibhyatīti svīya-sūcakatva-doṣāpalāpārthaṁ
kvāpi nihnutābhūd iti vitarayantyo daivād āyātaṁ saurabhyam
anubhūya---aho satyaṁ satyam etad eva tattvam iti sa-harṣaṁ muhur
āhuḥ---**kāntāyā aṅga-saṅgatas** tat-**kuca-kuṅkumena rañjitāyāḥ**
**kunda**-puṣpa-**srajo gandhaḥ vāti** āgacchati \| atra kāntayor
gātra-dvayasya ca kucayoś ca kuṅkumasya ca kundasya ca gandhas tāsāṁ
nāsābhyām eva niścīyate smeti bhāvaḥ \| **kulapater**
gopī-kula-ramaṇasyeti kula-patis tv aniṣṭāṁ parityajya sampraty ekayaiva
kayācit kāntayā ramamāṇasya tasyānyāyaṁ \`

paśyateti bhāvaḥ \|\|11\|\|

**\...**

\|\| 10.30.12 \|\|

bāhuṁ priyāṁsa[^70] upadhāya gṛhīta-padmo

rāmānujas tulasikāli-kulair madāndhaiḥ \|

anvīyamāna iha vas taravaḥ praṇāmaṁ

kiṁ vābhinandati caran praṇayāvalokaiḥ \|\|

**śrīdhara-svāmī (bhāvārtha-dīpikā) :** phala-bhāreṇa natāṁs tarūn
kṛṣṇaṁ dṛṣṭvā praṇatā iti matvā priyayā saha tasya gati-vilāsaṁ
sambhāvayantyaḥ pṛcchanti---**bāhum** iti \| **tulasikāyā ali-kulair**
atas tad-āmoda-**madāndhair** **anvīyamāno**'nugamyamāna **iha carann**
iti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṭa-vṛttiṁ śritavato
mālaty-ādi-samīpe puṣpa-jighṛkṣayā jigamiṣā-samaye praśnas tān prati
kathañcid upayujyate\'pi aśvatthādi-praśnaḥ katham upayujyate ? atas
tat-sambhavaṁ darśayitum āhuḥ---**bāhum** iti \|
**praṇāma**-pradakṣiṇādinā saṁsārāt tārayantīti taravo\'śvatthādayaḥ,
tān praty āhuḥ---he **taravaḥ** ! **rāmānujo** madāndha-saṅgī ekaṁ
**bāhuṁ priyāṁse** **nidhāya**, pareṇa
priyā-mukha-padma-lobhi-bhramara-nivāraṇāya **gṛhīta-padmaḥ** \| yad vā,
hastena **gṛhīta-padmaḥ vaḥ praṇāmaṁ** **praṇayāvalokair abhinandati**
svīkaroti \| **kiṁ vā** ity anena sthāvarāṇāṁ bhakty-atiśayo dhvanitaḥ
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hariṇīnāṁ
nirīkṣaṇābhiniveśena nija-virahārti-dṛṣṭyā tāsām apy ārti-bharodayāt
stabdhatāṁ matvā, tā vihāya phala-puṣpādi-bhareṇa natān vṛkṣān vīkṣya
vinaya-bhara-praṇayān parama-sādhūn matvā, sarvān eva tān
pṛcchanti---**bāhum** iti \| **bāhuṁ priyāṁsa upadhāya** ity-ādikaṁ
pūrvokta-gandha-prāptyā priyayā sahāgamanaṁ sambhāvya, tatra ca
strī-skandha-saurabhya-miśrita-śrīmad-bāhu-saurabhyaṁ, tathā
śrī-hastāmodākta-padma-gandhaṁ, tathā bhramara-gandha-saṁvalitaṁ
tad-aṅga-tulasī-gandhaṁ ca prāpyoktam \| kiṁ vā, nāgarīṇām īdṛśī
paripāṭī bhaved iti yuktyā tathoktam \|

**tulasikāyā ali-kulair** iti tasyā eva sarvato madhurāmoda-viśeṣāt \|
ata eva **madāndhais** tair **anvīyamāna** ity anena **bāhum** ity-ādinā
ca rasa-viśeṣa-prakaṭanam \| tathā tulasyāḥ saubhāgyaṁ tat-sambandhād
alīnāṁ ca sūcitam \| anvīyamānatvenaiva madāndhānāṁ teṣāṁ mahā-dhvaninā
nija-nihnuti-līlā-bhaṅga-śaṅkayā yuṣmad-vidha-vyavadhānena tān
parihartum \| kiṁ vā, yuṣmat-puṣpeṣu sañcārayitum **iha caran** \|

yad vā, sthāvara-jātyā tulasī-sāmyena nija-prayojanāpekṣayāpi
samaya-viśeṣe\'smin yuṣmāsv api tat-kṛpā sambhāvyate iti \| ataḥ
viśeṣataś ca praṇata-vatsalatvād atraiva **caran** sann iti bhāvaḥ \|

**praṇayāvalokaiḥ kim abhinandati**, anumodanena svīkaroti vā ? iti
teṣāṁ sudurlabhatvāt \| **kiṁ vā** iti sakaṭākṣa-praśne, atas tat
kathayeti śeṣaḥ \| anyat tair vyañjitam \|

athavā, tac-chrīmat-padāni tatra ca vāme saṁmilita-svīya-padāni vīkṣya,
dakṣiṇe cāśvāsa-prāptyā ivādhika-natān vṛksān tena śrī-dakṣiṇa-haste
**padma-grahaṇaṁ** sambhāvya kvacic ca bhayād ivāgrato druta-patitāny
adhika-magnāny ākulāni ca priyā-padāni vīkṣya tena ca
**madāndha**-bhramarānugamanaṁ sambhāvya \| kiṁ vā, tat-tat-padopari
bhramara-mukha-nirgata-madhu-kaṇān sarvato vīkṣya tathā tathoktam iti
jñeyam \|

yad vā, kevalam unmattatayaiva tat-tad-uktiḥ \| na ca kiñcid
darśana-vicārādineti, ity unmatta-vacaḥ \[bhā.pu. 10.30.14\] iti
vakṣyamāṇatvāt \| śleṣeṇa **madāndhā** eva tam anusarantīti tathā teṣāṁ
sambandhāt so\'pi **madāndha** eveti praṇaya-kopoktiḥ \| yad vā,
**madāndhair** api, ato gata-mānābhir asmābhir yad ayam anugamyate, tad
ayuktam eveti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tasyā
mauna-maya-vilokanābhiniveśena āśaṅkitān
nija-virahārti-dṛṣṭy-ārti-bharodayāt stabdhatāṁ matvā tāṁ vihāya,
phala-puṣpādi-bhara-namrān vṛkṣān vīkṣya vinaya-bhara-praṇayān matvā,
sarvān eva tān pṛcchanti---**bāhum** iti \|

ihāpi tat-tat-praśaṁsayānumodanaṁ vyajyate \| tatra vākyārthena,
yathā---he **taravaḥ** ! **rāmānujo** **vo** yuṣmākaṁ **praṇāmaṁ** **kiṁ
vā praṇayāvalokair abhinandati** ? iti sva-snehasya tat-kṛpāyāś ca
yogyāspadatāṁ sūcayitvā, teṣāṁ draṣṭṝṇāṁ guṇa-praśaṁsā kathaṁ
nābhinandet? ity āśaṅkya tatra tasya tayā saha madhura-vilāsāveśaṁ
kāraṇam āhuḥ \| taj-jñāne ca kāraṇaṁ gandha-mātreṇa pūrvavan
nija-tad-antaraṅga-dharma-vijñatām āhuḥ---**bāhum** ity-ādinā \|
tatrābhinandane sāmānyataḥ kāraṇaṁ **carann** iti
tat-tat-krīḍā-sthāna-gamana-vyagra ity arthaḥ \|

nanu sadā sarvatra bhramati paśyati cāsmān adya vā ko viśeṣaḥ ?
tatrāhuḥ---**bāhuṁ priyāṁsa upadhāya** iti \| priyāyāḥ svasmin
parama-snigdhāyā aṁse skandhe upadhāya komaleyam iti yat kiñcid ādhāya
iti \|

nanu, tām evāsmān darśayitum āgataḥ katham asmat-praṇāmaṁ nābhinandet ?
ity āśaṅkyāhuḥ---**tulasikāli-kulair anvīyamānaḥ** san **gṛhīta-padmaḥ**
priyāyās tān nivārayituṁ dakṣiṇena bhujena līlā-padma-dhūnanāsakta ity
arthaḥ \| tarhi katham abhinandet ? iti bhāvaḥ\|

atra tu **tulasikāli-kulair** iti tat-krīḍānana-tulasīnāṁ
sarva-sugandhita utkarṣo dyotitaḥ \| tathā ca
vakṣyate---divya-gandha-tulasī-madhu-mattaiḥ \[bhā.pu. 10.35.10\] iti \|
ata eva **madāndhais** tad-rasa-pāna-madenāndhair api tair
**anvīyamāna** iti priyāṅga-saṅgharṣeṇa parimala-viśeṣa-prakāśo darśitaḥ
\| itīttham atrāpi pūrvavat tat-tat-praśaṁsā darśitā \| atha ca mālāṁ
bibhrad-vaijayantīm \[bhā.pu. 10.29.43\] iti yā vaijayantī proktā,
madhye kaccit tulasī- \[bhā.pu. 10.30.7\] ity-ādau tvāṁ bibhrad ity
anena tat-prāśastyātiśaya-prastutatvād yā ca tulasī-mālā sūcitā \| punaś
ca kunda-srajaḥ \[bhā.pu. 10.30.11\] ity anena yā kunda-srak ca darśitā,
samprati tasyās tasyāḥ skhalana-hetavo vihārāś ca vyañjitāḥ \| tad
itthaṁ vākyārthena tat-tat-praśaṁsayānumodanam eva vyañjitam \|

atha padānām arthair api pūrvavad anusandheyam \| tad evaṁ vakrīṇāṁ
sakhyam eva labdham \| tasyā amūni naḥ kṣobham \[bhā.pu. 10.30.30\]
ity-ādau virodha-mukhena ca tad eva hi niścitam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 369) :** atha tāṁ tad-darśana-jātena
harṣeṇa samprati tad-viyoga-jātena duḥkhena ca sthagita-vacanam āśaṅkya
tena ca tayoḥ saṅgamam eva nirdhārya paramānandena tad-avasarocitaṁ
tadīya-vilāsa-viśeṣaṁ varṇayantyas tatra puṣpādi-bhara-namrāṇāṁ tarūṇām
api tadīya-sauvidallādi-bhṛtya-viśeṣa-bhāvena tan-namaskāram utprekṣya
punas teṣām eva tat-sannidhi-janya-saubhāgya-viśeṣaṁ tān praty eva
pṛcchantyas tayos tādṛśa-vilāsāveśātiśayam āhuḥ---**bāhuṁ priyāṁsa** iti
\| **anvīyamānaḥ** anugamyamānaḥ \| parasparaṁ praṇayāvalokaiś caran
krīḍan \| **iha** vo yuṣmākaṁ praṇāmaṁ kiṁ vābhinandati sādaraṁ gṛhṇāti
\| api tu vilāsāviṣṭasya tasya tad-abhinandanaṁ na sambhāvayāma ity
arthaḥ \|\|12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** hariṇīnāṁ svabhāvataś
cāñcalyena pradeśāntara-sthitau satyāṁ parasparaṁ saṁmantrya, etāḥ kim
iti svānubhūtaṁ kathayiṣyanti ? iti \| phala-puṣpa-bhareṇa natān sādhūn
śrī-kṛṣṇa-sutān sarvān eva paropakāriṇo matvā tarūn
pṛcchanti---**bāhum** iti\| kuṅkuma-gandha-liṅgena kayācit saha
viharati, tasyā aṁse skandhe skhalana-śaṅkayā vāme bāhum **upadhāya**
saṁsthāpya vilāsa-bhara-mantharatvāt iti \| dakṣiṇena bāhunā
**gṛhīta-padmaḥ** \| anyac ca **tulasikāyāḥ** sambandhibhir **ali-kulair
anvīyamānaḥ** anugamyamānaḥ \| tasyās tulasyāḥ makaranda-pānena yo
**madaḥ**, tena **andhaiḥ** anenaitat sūcitam \|

bāhu-saurabhyaṁ priyā-saurabhyaṁ padma-saurabhyaṁ tulasī-saurabhyaṁ ca
etat saurabhyaṁ catuṣṭayaṁ labdhvā, sama-pradeśa-sthitābhiḥ
para-paṅktibhir utprekṣya, vilāsa-bhava-jhaṅkāra-śravaṇena alīnām
anumattatāṁ sambhāvya, priyāyāḥ saubhāgyaṁ tulasyāḥ saubhāgyam alīnām
api saubhāgyam etat tritayaṁ manasi parikalpya, tarūṇāṁ namratvaṁ dṛṣṭvā
pṛcchantīti---he **taravaḥ** ! **vo** yuṣmākaṁ **praṇāmaṁ**
**praṇayāvalokaiḥ kim abhinandati** anumodate ? puṣpaiḥ phalaiś
cāsmad-upakāriṇa asmad-vilāsāpahnuti-kāriṇa iti manasi vicārya yuṣmān sa
karoti \| kiṁ vā, naveti sa-kaṭākṣa-praśne kiṁ kurvan bhavat-sannidhāv
evaṁ viharan anabhinandanam eva \| punaḥ punaḥ pṛcchā bhāva-hetuḥ \|
etena tasmin kṛtaghnatvaṁ mayy āropitaṁ bhavati \|

**gṛhīta-padmaḥ** ity asyāyam
abhiprāyaḥ---priyāśvāsa-vāyu-saurabhya-lobhenāptatām **alīnāṁ**
nivāraṇāya taruṣu sañcāraṇāya **padma**-bhrāmaṇam uktam \| atas
tan-nivāraṇa-vyagratayā yuṣmat-praṇamānabhinandanam eva niścitam iti \|

nanu pūrvaṁ cūta-priyāla- \[bhā.pu. 10.30.9\] iti praśne kṛte'pi uttaram
alabdhvā punar api vṛkṣeṣu kathaṁ praśnaḥ ? viraha-vyādhi-vyākulitatvāt
punaḥ praśnaḥ kṛtaḥ iti \| tad uktaṁ---kāmārtā hi prakṛti-kṛpaṇā
cetanācetaneṣu \[meghadūta 5\][^71] \| ataḥ kathayata \| bhavadbhiḥ
kathayite visrabdhāḥ satyo'gre'nviṣyāma iti bhāvaḥ \|

**rāmānuja** iti nirbhayatvaṁ coktam \| kasyāpi na saṅkoca ity api
sūcitam \| **madāndhair** iti madāndhā eva tam anugacchanti \| vayaṁ
gata-madāḥ kim-arth[ābhi]{.mark} prayojanaṁ setsyati ? iti kṣaṇaṁ
nirvedālambitā viraha-vyākuliltatvāt \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya tatraiva
vartamānatve\'nyad api lakṣaṇaṁ mitho jñāpayantyas tarūn
phala-puṣpa-bhāra-namrān praṇatān matvā sa-vitarkam āhuḥ---**bāhum** iti
\| he **taravaḥ** ! **iha caran** kṛṣṇaḥ phala-puṣpādi-kara-pradāyināṁ
**vaḥ** prajā-rūpāṇāṁ **praṇāmaṁ** **kiṁ** **praṇaya**-pūrvak**āvalokair
abhinandati** na **vā** ? hanta hanta ! yuṣmad-vidheṣu sāttvika-sādhuṣu
lokeṣu kutas tasya prītyāvalokanāvakāśaḥ ? iti sāsūyam
āhuḥ---**rāmānujo** mattaḥ tatrāpi **priyāyā aṁse bāhuṁ** vāma-bhujam
**upadhāya** iti samprayoga-śrama-vaśāt ślatha-durbalaḥ
priyā-skandhārpitaṁ bāhum eva komalam upadhānaṁ kṛtvā tasyā
mukha-gandhenotpatiṣṇūnāṁ bhramarāṇāṁ vidrāvaṇārtham eva
dakṣiṇa-pāṇi-**gṛhīta**-nīla-kamalaḥ \| atas tat-sevaikatāna-mānasasya
tasya nānyatra dṛṣṭi-pāta-sambhava iti bhāvaḥ \| **tulasikānāṁ**
komala-tulasī-kānanasya **ali-kulaiḥ anvīyamānaḥ** tulasikāḥ parityajya
**iha** atraiva sa anviṣyata \| itas tataḥ sa kvacid atraiva nihnuto
viharatīti bhāvaḥ \|

nanu tarhi ali-kulānām evānupadaṁ gacchāmaḥ ? tatrāhuḥ---**madāndhair**
iti \| na hi madāndhānām anugatir bhavya-janaiḥ kartum uciteti bhāvaḥ
\|\|12\|\|

**\...**

\|\| 10.30.13 \|\|

pṛcchatemā latā bāhūn apy āśliṣṭā vanaspateḥ \|

nūnaṁ tat-karaja-spṛṣṭā bibhraty utpulakāny aho \|\|

**śrīdhara-svāmī (bhāvārtha-dīpikā) :** kāścid āhuḥ---he sakhyaḥ ! **imā
latāḥ** kṛṣṇena saṅgatā **nūnam**, ata **imāḥ pṛcchata** \| nanu
sva-pati-saṅgatau tat-saṅgatir durghaṭā, na \| **vanaspateḥ** patyur
**bāhunā āśliṣṭā api** aho bhāgyaṁ **nūnaṁ** **tan**-nakhaiḥ **spṛṣṭā**
yata **utpulakāni bibhrati** \| na hi sva-pati-saṅgatāv
īdṛk-pulaka-sambhava iti bhāvaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ *kṛṣṇena saṅgatā* \|
*ato* hetoḥ \| atrāśaṅkate---*nanv* iti \| tat-saṅgatiḥ kṛṣṇa-saṅgatiḥ
\| *durghaṭā* aśakyā \| *na* ity āha---*tan-nakhaiḥ* kṛṣṇa-nakhaiḥ
sparśaḥ kathaṁ jñātaḥ ? tatrāhuḥ---*yata* iti \| **utpulakāny**
ūrdhva-romāṇi \| anyathā tad-asambhavam āhuḥ---*na hi* iti \| *iti
bhāva* iti yādṛk-para-puruṣa-sparśe strīṇām ānandas
tādṛktva-pati-saṅgeneti tātparyam \|

anyad api lakṣaṇam anyā darśayantya āhuḥ---**pṛcchata** iti \| he
sakhyaḥ ! **imā latā** eva kṛṣṇa-saṅgama-lakṣma-dhāriṇīḥ **pṛcchata** \|
na ca sva-pati-saṅgatau tat-saṅgatir durghaṭeti vācyam \| yato
**vanaspateḥ** patyur **bāhūn** **sam**yag **āśliṣṭā** api aho
kāmodrekaḥ \| **nūnaṁ** tan-nakhaiḥ **spṛṣṭā** eva **utpulakāni
bibhrati** \| na hi sva-pati-saṅgatāv īdṛk-pulakaṁ syāt \| ata eva
tal-lakṣaṇasya asmad-dṛśyamānatvāt pūrva-pūrvā iva na vayaṁ tad
adrākṣmeti mithyā vaktuṁ prabhaviṣyantīti bhāvaḥ \|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ete hi tad-bhaktās
tan-matam anusaranto nūnaṁ na kathayeyur nāma, tarhi strītvenātmīyā latā
evaitāḥ pṛcchāma ity anyonyam āhuḥ---**pṛcchata** iti \| **bāhunā
āśliṣṭā** ity-ādikaṁ sarvaṁ nija-bhāvānusāreṇa \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad etat sarvaṁ kasyāḥ padāni
caitāni \[bhā.pu. 10.30.27\] iti yā vakṣyanti tāsām avadhānāspadam eva
na babhūveti labhyate \| saṁśayāsambhavāt kāścit tu kiñcit kṛtāvadhānā
api rāga-dveṣābhāvāt tad-aśrutyeva svābhīṣṭam eva darśayanti \|
munīndraś cātra pūrvābhyas tāsāṁ vāsanā-bheda-darśanāya tad-udāsīnatāṁ
vyañjayati---**pṛcchatemā latā** iti\| **vanaspati**-rūpasya patyur
**bāhūn** **apy āśliṣṭā imā** eva **latāḥ pṛcchata** \| nanv evaṁ cet,
tarhi katham āsāṁ tat-saṅgatis tarkyate ? tatrāhuḥ---**nūnaṁ** vitarke
**tasya** śrī-kṛṣṇasya **karajaiḥ spṛṣṭā** iti \| nanu tad idam api
kathaṁ vitarkitam ? tatrāhuḥ---**ut** uccaiḥ **pulakāny** aṅkura-rūpāṇi
**bibhrati,** bibhratya evāsate aho ity apūrvatāyām \| nanv evaṁ purety
arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 286) : taṭasthā**
yathā---**pṛcchatemā** iti \| atra sakhī-vacanaṁ śrutvāpi tatraudāsīnyāt
tāṭasthyam eva vyaktam \| evam anayārādhito nūnam \[bhā.pu. 10.30.28\]
iti suhṛd-vākyānantaram api, dhanyā aho amī ālyaḥ \[bhā.pu. 10.30.29\]
ity-ādi-vākye ca \|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** punar api dhairyam avalambya
vyākulatayā tarūn avagaṇayya ete veṇu-jātī-kaṭhinās tad-anukūlāḥ
kim-arthaṁ kathayiṣyantīti vicārya strītvenāsmāt duḥkhābhijñā etā latāḥ
kathayiṣyantīti sambhāvya anyo'nyaṁ saṁmantrayantyaḥ kathayanti---
**pṛcchata** iti \| **imā latā pṛcchata** kim iti **vanaspateḥ** patyur
**bāhunāśliṣṭā api utpulakāni bibhrati** aṅkurādy-utpanna-liṅgān
**tat-karajair** nakhaiḥ **spṛṣṭā** iti \| **nūnaṁ** niścitaṁ priyāyāś
cūḍā-bandhārtham avicinvatī tena saṅgatir jātā \| ata etā dhanyāḥ, vayaṁ
tu durbhagā iti śrī-kṛṣṇa-sparśam antareṇa naitādṛk-pulaka-sambhava iti
svānubhavaṁ tāsv āropyoktam \| itaḥ param uttarāprāptyā viratā ity
arthaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyad api laksaṇam anyā
darśayantya āhuḥ---**pṛcchata** iti \| he sakhyaḥ ! **imā latā** eva
kṛṣṇa-saṅgama-lakṣma-dhāriṇīḥ **pṛcchata,** na ca svapati-saṅgatau
tat-saṅgatir durghaṭeti vācyam \| yato **vanaspateḥ** patyur **bāhūn**
samyag **āśliṣṭā** **api,** aho kāmodrekaḥ ! **nūnaṁ** **tan**-nakhaiḥ
**spṛṣṭā** eva **utpulakāni bibhrati** \| na hi sva-pati-saṅgatāv
īdṛk-pulakaṁ syāt \| ata eva tal-lakṣaṇasya asmad-dṛśyamānatvāt
pūrva-pūrvā iva na vayaṁ tam adrākṣmeti mithyā vaktuṁ prabhaviṣyantīti
bhāvaḥ \|\|13\|\|

**\...**

\|\| 10.30.14 \|\|

ity unmatta-vaco gopyaḥ kṛṣṇānveṣaṇa-kātarāḥ \|

līlā bhagavatas tās tā hy anucakrus tad-ātmikāḥ \|\|

**śrīdhara-svāmī (bhāvārtha-dīpikā) :** unmattavat prapacchur ity etat
prapañcitam idānīṁ---ramā-pates tās tā viceṣṭā jagṛhus tadātmikāḥ
\[bhā.pu. 10.30.2\] iti yad uktaṁ tat prapañcayati---itīti \|
**unmatta-vaco gopyaḥ** unmatta-vacasaś ca tā gopyaś ca \|
**kṛṣṇasyānveṣaṇena kātarā** ativihvalāḥ \| **anucakrur** anukṛtavatyaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekaṁ pratiśrutaṁ prapañcya
dvitīyaṁ prakramate---**ity** ukta-rītyā \|
anukaraṇa-dhṛtābhivṛddha-vahni-jvālānāṁ katham ātmā atiṣṭhat ?
tatrāha---**tad-ātmikā** iti \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : ity unmatta-vaco**
**gopya** ity-ādi \| **unmatta-vaco** bhavati, tathā **tad-ātmikāḥ**
satyaḥ śrī-kṛṣṇasya bhagavatas **tās tā** ity anukūlāḥ \| pratikūlās tu
pūtanādi \| tādātmya-rūpāḥ sarva-nāmno buddhi-stha-vṛttitvād anukūlā eva
boddhavyāḥ \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : iti** ukta-prakāreṇa \| yad
vā, **iti** īdṛśam unmattavad vaco yāsāṁ gopīnāṁ, **tā unmatta-vaca**
ity uktānuvādaḥ \| tat-tad-vākyāni kevalam unmattatayaiveti
pūrvoktonmattakavad ity asya dārḍhyārtham \| tatra ca
**unmatta-vacastvam** ayogyeṣv api praśnāt tatra ca tathā tathā
tat-tat-praśnād iti \| **anucakrur** ity atra hetuḥ---**kṛṣṇasya**
paramākarṣakakasya **anveṣaṇāya** viraheṇa **kātarā** iti \| ataḥ
kātaryeṇaiva tat-tad-anukaraṇam \| na ca svācchandyena sukhādi-buddhyety
arthaḥ \| tatraiva hetuḥ---**tad-ātmikās** tena hṛta-cittā ity arthaḥ \|
yad vā, tac-chabdena līlāḥ parāmṛśyante \| tataś cānukaraṇe\'bhiniveśena
tat samyaktvam abhipretam \|

yad vā, nanu tal-līlā-smaraṇenāpi virahārtānāṁ prāṇā durdharāḥ \|
anukaraṇa-ghṛtena ca vivṛddha-viraha-vahni-jvālānāṁ tāsāṁ hṛdi katham
ātmā atiṣṭhat ? ity āśaṅkyāha---**tasminn** eva **ātmā** yāsāṁ tāḥ \|
ataḥ suśītalāmṛtārṇava-sambandhena na niḥsṛtaḥ \| anyathā
sva-sthāna-sthaḥ san dagdho\'bhaviṣyad evety arthaḥ \|
śrī-kṛṣṇāviṣṭa-cittā iti tat-tad-anukaraṇaṁ pāravaśyenaiva, na tu
svacchandenety arthaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti pūrvokta-prakārakam
**unmattasya vaca** iva vaco yāsāṁ, tādṛśyo **gopyaḥ** **kṛṣṇānveṣaṇe
kātarā** viraha-duḥkhena, tad api kartum asamarthā ity arthaḥ \| tathā
satyo gāyantya uccair \[bhā.pu. 10.30.4\] ity-ādy-anusāreṇa
gānānuvṛtti-prāptā yā yāḥ pūtanā-vadhādi-līlāḥ, **tās tā api** madhye
madhye\'**nucakrur** ity arthaḥ \|

tatra hetuḥ---**tad-ātmikāḥ** \| tasmin śrī-kṛṣṇe ātmā cittaṁ yāsāṁ tāḥ,
gāḍhaṁ tad-āsaktā ity arthaḥ, tatra kṛṣṇānukaraṇaṁ sphuṭam eva
tad-ātmakatayā \| tatra ca svabhāvāparityāgena nāti-tad-abheda-sphūrtiḥ,
yatanty unnidadhe\'mbaram \[10.30.20\] ity atra yatna-kathanāt,
kṛṣṇo\'haṁ paśyata gatim \[bhā.pu. 10.30.19\] iti sarvasmin
kṛṣṇatva-sādhanārthaṁ tac-chabda-prayogāc ca \| pūtanādy-anukaraṇaṁ ca
kṛṣṇa-viṣayaka-tad-dhetuka-bhayeneti tad-ātmakatayaiva yathā bhāvena
tasya bālya-bhāvanayāvṛtatvāt, kintu prīti-sāmānyātiśayāl
labdha-kṛṣṇa-bhāvatvena tato bhayād eva \| tatas tasyābhāvena na
mātṛ-bhāva-sparśaḥ, kintu kṛṣṇa-bhāvenaiveti na mithaḥ sparśānucitayor
bhāvayor yutiḥ \| sarvam etat tāsu tadānīm unmādasyānugatatvāt sahasaiva
samapadyata, nānyad eveti ca jñeyam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** iti pūrvokta-prakāreṇa
**unmattasya vaca** iva vaco yāsāṁ tādṛśyo **gopyaḥ**
**kṛṣṇānveṣaṇa-kātarā** bhītā iva bhītāḥ \| viraha-duḥkhena tad api
kartum asamarthā ity arthaḥ \| tathā satyo gāyantya uccaiḥ \[bhā.pu.
10.30.4\] ity-ādy-anusāreṇa gānānuvṛttyā yā yāḥ prāptāḥ
pūtanā-vadhādi-līlāḥ, **tās tā** api madhye madhye\'**nucakrur** ity
arthaḥ \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iti pratyekaṁ pṛṣṭvā kasyāpi
pratyuttaram anāsādya conmāde jāte sati, \"kṛṣṇo nānyatra gatavān, mayy
eva praviṣṭaḥ, tad aham eva kṛṣṇaḥ\" iti pratyekaṁ tādātmyam abhūd iti
darśayati---**ity unmatta-vaca** ity-ādi \| **ity** evaṁ prakāreṇa
**unmatta-vaco** yathā bhavati, tathā **kṛṣṇānveṣaṇa-kātarāḥ** satyas
**tās tā** **bhagavataḥ** kṛṣṇasya **līlā anucakruḥ** \| **tās tā** iti
pūrva-pūrvānubhūtāḥ \| anukaraṇe hetuḥ---**tad-ātmikās** tādātmyaṁ gatāḥ
\|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvam uktam unmattakavat
papracchur ayogyeṣv api praśnān acetaneṣu praśnasyānaucitiṁ manyamānā
līlānukaraṇaṁ śrī-kṛṣṇa-prāpty-upāyaṁ niścitya anucakrur ity
āhuḥ---**ity unmatta**- iti \| pūrvokta-prakāreṇa **unmattasya** iva
**vaco** yāsāṁ tāḥ \| **unmatta-vacasas tāś** ca **tā gopyaḥ** \|
**bhagavato** rasaiś caryeṇa virājamānasya ata evāvadhīr iti \|
ṣaḍ-guṇasya **tās tāḥ** prasiddhāḥ pūtanā-prāṇa-śoṣaṇādikā **līlā
anucakruḥ** \| yataḥ **kṛṣṇānveṣaṇa-kātarā** iti mukhyo hetur anukaraṇe,
na tu svātantryeṇeti \| līlā-smaraṇam api viraha-tāpa-nirvāpakaṁ kṛtaṁ
līlānukaraṇeneti cet, tatrāha---**tad-ātmikāḥ,** sa evātmani manasi
yāsāṁ tāḥ \| yad vā, tasminn evātmā kṣetrajño jīvo yāsāṁ tāḥ \| sa eva
prāṇa-rakṣaka iti \|

ayam arthaḥ---tāsām ātmā yadi sva-dehe tiṣṭhet, tadā virahāgninā
dahyetaiva tasya śīta-latayā mṛtāś ca tulye śrī-kṛṣṇe sthitatvāt, na
dagdha ity arthaḥ \| etāsāṁ dehā eva tad-āveśāt \| līlā anukurvati, na
tv ātmā tasya tu śrī-kṛṣṇasyātmani kroḍīkṛtatvāt \| ato na kiñcid
anupapannam iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** imā ānanda-jāḍyān na kim
api bruvate ity evam acetaneṣv api praśna-kāmādi-darśanābhyām
**unmattānāṁ** vacāṁsīva **vacāṁsi** yāsāṁ tāḥ \| tataś ca tasya
**anveṣaṇe**\'pi **kātarās** tan-madhye kāścid evaṁ pratyekaṁ
parāmamṛśuḥ \| sampraty aham eva svarūpa-ceṣṭādy-anukaraṇeṇa ātmānaṁ
kṛṣṇākāraṁ darśayitvā atikātarāṇām āsāṁ svasyāś ca mauhūrtikīm api
nirvṛtiṁ niṣpādayāma iti manasi kṛtvā tasya sarvā eva **līlāḥ** krameṇa
smṛty-ārūḍhīkṛtya pūtanā-vadha-līlām **anucakrus** tasminn eva ātmā mano
yāsāṁ tāḥ \| tatra ca pratikulānām anukaraṇaṁ yoga-māyaiva tan-madhya
eva gopī-svarūpā bhūtvā tat-tal-līlā-siddhy-arthaṁ cakāra \|
anukūlānukaraṇaṁ tu gopyaś **cakrur** iti jñeyam \|

no naḥ kathā vada sadaḥsv iti tan-niṣiddho\'py

ānanda-nighna iha tā yad arocam eva \|

nāmāni tu prathayitāsmi tad atra nāsām

itthaṁ munir manasi samprati niścikāya \|\|14\|\|

**\...**

\|\| 10.30.15 \|\|

kasyāścit pūtanāyantyāḥ kṛṣṇāyanty apibat stanam \|

tokāyitvā rudaty anyā padāhañ chakaṭāyatīm \|\|

**śrīdhara-svāmī (bhāvārtha-dīpikā) : kasyāścid** ity-ādibhiś caturbhir
anukaraṇaṁ prapañcyate \| tataś caturbhis tanmayatvaṁ punar
ekenānukaraṇam iti vivekaḥ \| **pūtanāyantyāḥ** pūtanāvad ācarantyāḥ
kṛṣṇavad ācarantī **stanam apibat** \| **tokāyitvā** tokavad ātmānaṁ
kṛtvā \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūtanevācaratīti
pūtanāyate \| pūtanāyata iti **pūtanāyantī** kartuḥ kyaṅ sa-lopaś ca
\[pā. 3.1.11\] iti kyaṅi punaḥ taṅ-antāc chānaci prāpte śatṛ-pratyayas
tv ārṣaḥ \| śyap-śyanor nityam iti num \| toka ivācaratīti **tokāyate**
tokāyyata iti tokayitvā, avyaya-kṛto bhāve iti bhāve ktvā \|
**śakātāyatīm** iha num-abhāvas tv ārṣaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi pūtanādi \|
tādātmyaṁ kasyāḥ ? ity āha---**kasyāścid** ity-ādi \| nanu tādātmyaṁ
tāvat premṇaḥ parayā maryādayā cetaso vṛtty-antarābhāvena
tan-mayī-bhāvāh\| tatra kathaṁ vijātīyeṣu pūtanādiṣu premṇo'bhāvād
anabhiniveśena tat tādātmyam ? līlāyāḥ pratipakṣa-sāpekṣatvam asty eveti
cet tad-ātmikā iti na saṅgacchate, anubhave ca virodhaḥ \| tarhy evaṁ
vicāraṇīyaṁ---**kasyāścid** ity atra pūrvavat sarvanāmno
buddhi-stha-vṛttitvāt \| kiṁ-śabdenātra yogamāyā boddhavyā \| yogamāyām
upāśrita \[bhā.pu. 10.29.1\] ity asyaivāsau maryādā \| tad-avadhi
bhagavad-icchā-vaśād āsāṁ sarva-sāhāyyā-kāriṇy eva saṁyoge viyoge ca
yogamāyā babhūva \| atas tāsāṁ tad-ātmakatvena tal-līlānukāre
līlā-sāmagrī-samavadhānyayaiva vijātīya-bhāvaṁ prakaṭayati \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anukaraṇam eva
prapañcayati---**kasyāścid** iti \| tad-vivekas tair vyañjita eva \|
tatra ca **anucakrur** ity ukte\'nukaraṇasyaiva prapañcane kārye\'pi
tanmayatvasya prapañcanam anukaraṇasyaiva samyaktva-bodhanārtham iti \|
tatra cādau daihika-ceṣṭāyāḥ prāyo deha-ceṣṭayaivānukaraṇaṁ
vāk-ceṣṭā-saṁvalitāyāḥ prāyas tathaiva mānasa-ceṣṭā-saṁvalitāyāś ca
tathaivety evaṁ tridhānukaraṇam \| tatra yadyapi prāyo bhāvanayaiva
sarvatrānukaraṇaṁ, tathāpi tatra tatra tat-tat-prādhānyāpekṣayā
traividhyam \|

tatrādau deha-ceṣṭā-pradhānānukaraṇam āha tribhiḥ \| **pūtanāyantyāḥ**
pūtanāyamānāyāḥ pūtanādy-anukaraṇaṁ kevalaṁ bhāvanayaiva kiñcit
tat-tad-mudrādy-ācaraṇena, na tu veśādinā, sarvathā tad-asambhavāt \|
ata eva vakṣyate---kṛṣṇārbha-bhāvanām \[bhā.pu. 10.30.16\] iti \| tad
api viraha-vaivaśyena, yadyapi na susidhyet, tathāpi
virahārti-bhara-svabhāvena tat-tal-līlābhiniveśāt svayam eva sampadyate
iti jñeyam \| tatra yadyapi parama-vaiṣṇavīnāṁ tāsāṁ daityānukaraṇaṁ na
yujyate, tathāpi kenāpi sudurūheṇa bhāva-vaicitrī-viśeṣeṇāviṣṭās tāḥ
kṛṣṇasyaiva **līlā anucakruḥ**\| tāsāṁ priya-sakhyas tu
tat-tad-bhāvāviṣṭās tā vitarkya tatraiva tac-cittāsañjanena
mahā-duḥkhāpanodanārthaṁ **tās tā** **līlāḥ** kartryo viraha-vihvalāḥ
sarvā eva gopīs **tad-ātmikā** līlāmayīś cakruḥ \| atas
tat-tal-līlā-parikaratvād daityādy-anukaraṇaṁ yuktam eveti tāsāṁ sarvam
anavadyam \|

**stanam apibad** iti cānukaraṇa-mātram, na tu tattvataḥ,
anukaraṇasyaivāpekṣyatvāt \| evam agre\'nyad apy ūhyam \|
**śakaṭāyatīṁ** śakaṭāyamānām \| evam agre\'pi śakaṭānukaraṇaṁ
**tokāyamānāyā** upari śakaṭavat kathañcid avasthānaṁ jñeyam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-ātmakatvenānukaraṇasya
prapañcam āha navabhiḥ---**pūtanāyantyā** iti\| tathāpi
svabhāva-sthitatvena pūtanāvad ācarantyā eva, na tu
tat-tad-viruddha-bhāvāyā ity arthaḥ \| **kṛṣṇāyantīty** atra tu
kṛṣṇārbha-bhāvanām \[bhā.pu. 10.30.16\] iti vakṣyamāṇānusāreṇa
bhāvato\'pi tad ācarantīti labhyate \| evam uttaratrāpi \| **stanam
apibad** iti cānukaraṇa-mātraṁ tan-mātrasyopekṣitatvāt \|
**śakaṭāyatīṁ** śakaṭāyamānāṁ tādṛśatvaṁ ca hasta-pādābhyāṁ bhuvam
avaṣṭabhyādho-mukhatayaivoccair avasthānam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** tatra
**tās tā** ity-ukteḥ sarvā eva līlā ity āyāte mūlataḥ prabhṛti
pūtanā-mokṣādi-līlānukaraṇasya upasthitau tad evāha---**kasyāścid**
ity-ādi bahubhiḥ \| nanu **tad-ātmika** iti tādātmya-bhājaḥ \| tādātmyaṁ
tu premṇo maryādayā cetaso vṛtty-antara-rāhityena tan-mayī-bhāvaḥ \| na
ca **tad-ātmikā** iti līlātmikā iti vaktuṁ śakyate \| līlā bhagavatas
tās tā hy anucakruḥ \[bhā.pu. 10.30.14\] ity-ukteḥ \| na hi līlā bhūtvā
līlā anucakrur iti sambhavati \| tena kṛṣṇāveśāt kṛṣṇa-tādātmyam eva \|
tadā kathaṁ pratikūleṣu pūtanādiṣv abhiniveśābhāvāt **pūtanāyantya** iti
\|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** līlānukaraṇam eva
prapañcayati---**kasyāścid** iti \| līlāyās traividhyaṁ---mānasī vācakī
daihikī līlā-dvaye pratiyogitvena pūtanādīnāṁ sphuraṇam ity abhi
kathayati \| **pūtanāyantyāḥ** pūtanāvad ācarantyāḥ **kasyāścit \|
kṛṣṇāyantī** kṛṣṇāyamānā api iti \| vācikyāṁ līlāyāṁ kathām ahaṁ kṛṣṇaḥ
kayācid uktam, ahaṁ pūtanāsyāḥ stana-pānādīnām anukaraṇam\| tathāpi
śrī-kṛṣṇam aṅke sthāpya sā yathā kṛtārthā abhūt, tathaiva pūtanāyantī
kṛṣṇāyantīm aṅke sthāpya sukham anvabhavat \|
kṛṣṇa-sparśa-mātrāpekṣyaiva pūtanānukaraṇam iti bhāvaḥ \|

pūrva-padyenoktam **anucakrus tad-ātmikā** iti \| sa eva tāsām ātmā
jāto\'taḥ svātantryābhāvāt tāsāṁ prāṇa-rakṣārthaṁ tat tathaiva kṛtaṁ
kṛṣṇeneti līlā tayā sādguṇyārthaṁ priya-sakhībhiḥ pūtanāvad ācaritam \|
yathā graha-gṛhītasya svātantryaṁ nāsti \| graha eva tasyā dehe praviśya
svakīyā eva ceṣṭāḥ karoti, tadvad iyaṁ līleti \| evam anyatrāpy ūhyam \|

śakaṭa-bhaṅga-līlām āha---**anyā** kācid vraja-devī ātmānaṁ
**tokāyitvā** **śakaṭāyantī** śakaṭavad ācarantī \| yadā **pādena ahan**
tu tāḍitavatī pāda-sparśāśayā śakaṭavad anvakarod iti bhāvaḥ\|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam anukaraṇaṁ caturbhir
āha---**pūtanāyantyāḥ** pūtanāvad ācarantyāḥ **kṛṣṇavad ācarantī stanam
apibat** pānam \| **tokāyitvā** tokavad ātmānaṁ kṛtvā \|\|15\|\|

**\...**

\|\| 10.30.16-17 \|\|

daityāyitvā jahārānyām ekā kṛṣṇārbha-bhāvanām \|

riṅgayāmāsa kāpy aṅghrī karṣantī ghoṣa-niḥsvanaiḥ[^72] \|\|

kṛṣṇa-rāmāyite dve tu gopāyantyaś ca kāścana \|

vatsyāyatīṁ hanti cānyā tatraikā tu bakāyatīm \|\|

**śrīdhara-svāmī (bhāvārtha-dīpikā) : daityāyitvā** daityavat
tṛṇāvartavad ātmānaṁ kṛtvā **ekā** **kṛṣṇārbha-bhāvanāṁ** kṛṣṇasyārbhaṁ
bālyaṁ bhāvayati yā, **tām anyāṁ jahāra** \|\|16-17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : riṅgayāmāsa**
hasta-jānubhyāṁ cacāla \| ghora-nisvanaiḥ mañjīrādi-dhvanibhiḥ saha
\|\|16\|\| kṛṣṇa-rāmāv ivācarata iti kṛṣṇa-rāmāyete \| tato bhāve kte
iti ca **kṛṣṇa-rāmāyite** \| **tatra** tāsu \| **anu** paścāt \| **ekā**
kṛṣṇāyantī \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ghoṣāḥ** kiṅkiṇyaḥ, teṣāṁ
**nisvanaiḥ** kṛtvā, sahitā iti vā, tac ca sākṣād eva tāsām api pādeṣu
nūpura-sad-bhāvāt \| etac ca ghoṣa-praghoṣa-ruciram \[bhā.pu. 10.8.22\]
ity-ādy-ukta-**riṅgaṇa**-lalitānukaraṇam \|\|16\|\| **gopāyantya** iti
gopa-bālāyantya iti jñeyam \| tadānīṁ bālakair eva vatsa-cāraṇāt \|
**ca**-kārāt aghāyatīṁ ca **hanti** ahan, sāmīpye vartamānā \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kṛṣṇasya ārbha-bhāvanā**
bālya-vāsanā saiva, sā yasyāḥ, tāṁ **jahāra** tad-bhayāveśena
tad-dharaṇam anukṛtya darśitavatīty arthaḥ \| **ghoṣāḥ** kiṅkiṇyaḥ,
teṣāṁ **nisvanaiḥ** kṛtvā sahitā sevitā vā, tac ca sākṣād eva tāsām api
pādeṣu nūpura-sad-bhāvāt \| etac ca ghoṣa-praghoṣa-ruciram \[bhā.pu.
10.8.22\] ity-ādy-ukta-**riṅgaṇa**-lalitānukaraṇam \|\|16\|\|

**dve** vicikrīḍatuḥ \| tatra kāścana **gopāyantyaḥ** gopālāyantyaś
cikrīḍuḥ, tadānīṁ bālakair eva vatsa-cāraṇāt \| tasyām eva sabhāyāṁ
līlāntaram āha---**vatsa**- iti \| **anyā** kṛṣṇāyamānā tatra tasmin
sati **ekā** ca kṛṣṇāyamānā **hanti** hananānukaraṇam anukaroti, ahann
ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tṛṇāvarta-līlām
āha---**daitya**- iti \| **ekā** kācid **daityāyitvā** tṛṇāvartavad
ātmānaṁ vidhāya, **kṛṣṇārbha-bhāvanām** **anyāṁ** **jahāra** \|
kṛṣṇasyārbhaṁ bālyaṁ bhāvayati kācit hṛtavatī tṛṇāvartasya vakṣasi
kṛṣṇa-sparśāśayā tathā kṛtavatī iti tātparyam \| tāv aṅghri-yugmam
anukṛṣya sarīsṛpantau \[bhā.pu. 10.8.22\] iti smṛti-patham avatīrṇāṁ
līlām anukurvanti \| **kāpi** kṛṣṇāyantī **ghoṣāḥ** kiṅkiṇy-ādayaḥ,
teṣāṁ nisvanaiḥ kṛtvā **aṅghrī karṣantī riṅgayāmāsa**, jānu-pāṇibhyāṁ
calati sma \|\|16\|\|

anyad apy āha---vṛndāvana-pradeśe **kāścana gopāyantyo** vatsapa-rūpam
anukurvantyaḥ **dve** gopyau **kṛṣṇa-rāmavad** ācarite \| evaṁ sarvās te
parivṛḍhau kṛtvā yathā krīḍitavantaḥ sma, tadvad eva tāś cikrīḍuḥ \|
**anyā** kācit kṛṣṇavad ācarantī **vatsavad ācarantīṁ** **hanti** sma,
hananam anvakarot \| tatra tāsu madhye ekā kṛṣṇavad ācarantī bakavad
ācarantīm ahan hananānukaraṇam akarot \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : daityāyitvā**
tṛṇāvarta-daityavad ācarantī **ekā** kṛṣṇasyārbhaṁ bālyaṁ bhāvayati yā,
tām \|\|16-17\|\|

**\...**

\|\| 10.30.18 \|\|

āhūya dūragā yadvat kṛṣṇas tam anuvartatīm[^73] \|

veṇuṁ kvaṇantīṁ krīḍantīm anyāḥ śaṁsanti sādhv iti \|\|

**śrīdhara-svāmī (bhāvārtha-dīpikā) : dūragāḥ** dūre vartamānā gāḥ \|
**yadvad** yathā **kṛṣṇas** tathā **āhūya taṁ kṛṣṇam anuvartamānām** \|
\"anukurvatīm\" iti vā pāṭhaḥ \|\|18-19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anuvartanaṁ tv anukaraṇaṁ
vināpi syāt, ata āha---*anukurvatīm* *iti vā* iti \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
vāk-pradhānānukaraṇaṁ pañcabhir vakṣyann ādau pralamba-vadhāt
prāktana-grīṣmā-kṛta-vicitra-līlānukaraṇam āha---**āhūya** iti dvābhyām
atra vāk-pradhānānukaraṇatvāt \| kiṁ vā, anukaraṇe kramaśo\'tyantāveśena
tad-ātmakatvāt kṛṣṇāyanti \[bhā.pu. 10.30.15\] ity-ādikaṁ pūrvaṁ noktam
\| **dūragā** iti tair vyākhyātam eva \| yad vā, dūra-vartinīr
vrajādi-sthitā gopīr **veṇu**-nāda-saṅketena yathā kṛṣṇa āhvayati, tathā
**āhūya** iti \| evam **anuvartatīṁ** kāñcit **krīḍantīṁ** ca
gānādi-krīḍāṁ kurvatīm \| **anyā** gopa-bhāvanāpannā iti jñeyam
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam anukaraṇa-mātram
uktam \| adhunā pralamba-vadha-prāktana-grīṣma-kṛta-vicitra-līlānukaraṇe
śṛṅgārālambana-rūpa-tadīya-kaiśorāvirbhāvāt \| punar api
priyānukaraṇa-rūpaṁ līlākhyam anubhāvam āha---**āhūya** iti dvābhyām \|
**dūragā** iti samāyānta-vidher anityatvāt, dūra-gavīr ity arthaḥ \|
**anyā** gopaṁ-manyāḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** sakhya-rase kṛtāṁ līlām
anukurvantīti---**āhūya** iti \| **dūre** sthitāṁ **gāṁ** **yathā**
kṛṣṇa āhvayati tadvat \| yad vā, **dūre** vraje sthitā **gā**
vraja-devīr yathā **veṇu-nādena** āhvayati, tam anukurvantī kṛṣṇavad
ācarantī veṇuṁ vādayantī sakhīvad ācarantībhiḥ saha krīḍantī \| **anyā**
mitrāyamānāḥ **\"sādhu\" iti śaṁsanti** sma \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dūragāḥ** dūra-vartinīr gāḥ
**yadvad kṛṣṇa āhvayati**, tat tad evāhūya **taṁ** kṛṣṇam
**anuvartatīm** \| \"anukurvatīm\" iti ca pāṭhaḥ \|\|18\|\|

**\...**

\|\| 10.30.19 \|\|

kasyāñcit sva-bhujaṁ nyasya calanty āhāparā nanu \|

kṛṣṇo'haṁ paśyata gatiṁ lalitām iti tan-manāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : lalitām** atīva-ramyām \|
**tan-manāḥ** kṛṣṇa-cetā **āha** iti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nanu** niścitam eva **āha**
\| ataḥ \"**kṛṣṇo\'ham**\" ity uktau na sandehaḥ kārya iti bhāvaḥ \| yad
vā, **nanu** he gopā gopyo vā **paśyata gatiṁ** mama ceṣṭāṁ gamanaṁ vā
**lalitāṁ** manoharām \| **tanmanāḥ** śrī-kṛṣṇābhīṣṭa-cittā ity arthaḥ
\| anena \"kṛṣṇo\'ham\" iti doṣo nirastaḥ \| kṛṣṇaḥ
sarva-guṇa-rūpādi-sampūrṇo\'ham \| ato mamāśraya-bhūtāṁ lalitākhyāṁ
gopīṁ paśyata \| **ity** etat tad-uktam aho kiṁ smarata ? iti śeṣaḥ \|
tac ca tena kadācit kenāpi bhāvena pūrvam uktam astīti pūrvavat
boddhavyam \| nanu kuto vākyaṁ na samāpitam ? tatrāha---**tanmanāḥ**
kṛṣṇa-hṛta-cittā iti \| yad vā, anenānukāra-samyaktaiva pūrvavad
evābhipretā \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gatiṁ** nṛtya-līlām \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** daihika-līlām
āha---**kasyāñcid** iti \| **aparā** kṛṣṇavad ācarantī gopavad
ācarantyāṁ **kasyāñcit svabhujaṁ nyasya calanty**
**āha**---**kṛṣṇo'ham** \| he gopāḥ ! mama **lalitāṁ gatiṁ** **paśyata**
ity āhuḥ, yatas **tan-manās** tad-eka-cittāḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cānyā api
līlānucikīrṣantīnām api tāsāṁ
tad-dhyānādhikya-vaśenonmāda-sañcāri-prābalyena cātmānusandhānāpagamāt
kṛṣṇa-tādātmyam āha caturbhiḥ---**kasyāñcid** iti \| **ahaṁ**
subala-skandhārpita-bāhuḥ **kṛṣṇaḥ** prasiddhaḥ, tasmān mama **lalitām**
atiramaṇīyām \|\|19\|\|

\|\| 10.30.20 \|\|

mā bhaiṣṭa vāta-varṣābhyāṁ tat-trāṇaṁ vihitaṁ mayā \|

ity uktvaikena hastena yatanty unnidadhe'mbaram \|\|

**śrīdhara-svāmī (bhāvārtha-dīpikā) : yatantī** prayatnaṁ kurvatī
**ambaram** uttarīyaṁ vastram **unnidadhe** ūrdhvaṁ dhṛtavatī \|\|20
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato vāta-varṣātas trāṇaṁ
**tat-trāṇam** iti \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vāta-varṣābhyām** iti \|
anukaraṇa-vaśād vāṅ-mātreṇaiva \| kiṁ vā, tat-tal-līlāveśena sākṣād iva
vātādi-sphūrter iti jñeyam \| evam agre dāvāgniṁ paśyata \[22\] ity api
\| **yatantī** iti virahārtyā bala-hāniḥ sūcitā \| **unnidadhe**
udyacchantīti vā śrī-govardhanavad ūrdhvaṁ nitarāṁ dhṛtavatī \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vāta-varṣābhyā** iti \|
tat-tal-līlāveśena sākṣād vātādi-sphūrteḥ \| evam agre dāvāgniṁ paśyata
\[22\] ity api \| atra trāsātirekeṇa śṛṅgāra-rasa-saṅkocān na
tal-līlodāharaṇam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** govardhanoddharaṇa-līlām
āha---**mā bhaiṣṭa** iti \| kācit kṛṣṇāyantī gopavad ācarantīṁ praty āha
\| vyabhicāribhir bhāvair **vāta-varṣābhyāṁ** pīḍyamāne ca duḥkhaṁ
svayaṁ sahamānā vadati \| **vāta-varṣābhyāṁ** bhayaṁ **mā** kuruta \|
**mayā tat-trāṇaṁ vihitaṁ** mayā kṛtam evety uktvā **yatanti** iyaṁ taṁ
kurvati \| **ekena hastena** govardhanavad **ambaraṁ** svottarīyam
**unnidadhe**ūrdhvaṁ dhṛtavatī \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yatantī** prayatnaṁ kurvatī
**ambaram** uttarīya-vastram **unnidadhe** ūrdhvaṁ dhṛtavatī \|\|20\|\|

**\...**

\|\| 10.30.21 \|\|

āruhyaikā[^74] padākramya śirasy āhāparāṁ nṛpa[^75] \|

duṣṭāhe gaccha jāto'haṁ khalānāṁ nanu daṇḍa-dhṛk \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : khalānām** ucchṛṅkhalānām
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nanu** niścaye, sambodhane
vā \| \"nṛpa\" iti pāṭhe āścaryeṇa sambodhanam\| **duṣṭāhe** ! re
kāliya ! **gaccha** ito niḥsara, anyathā daṇḍaṁ kariṣya ity
āha---**jāta** iti \| **nanu** niścitam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : padākramaṇa**-pūrvakam
**āruhya** ity arthaḥ \| **nanu** niścaye, sambodhane vā \| \"nṛpa\" iti
pāṭhe āścaryeṇa sambodhanaṁ \| **duṣṭāhe** iti kāliyasya nyakkāreṇa
sambodhanam \| **gaccha** ito niḥsara, anyathā daṇḍaṁ kariṣya ity
āha---**jāta** iti \| **nanu** niścitaṁ tal-līlāyām etad vākyaṁ
bhāve\'tyanukaraṇaṁ tatrasthasya vākyasya śeṣeṇa tātparyeṇa vā
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kālīya-damana-līlām
āha---**āruhya** iti \| **ekā** kṛṣṇavad ācarantī
śrī-kṛṣṇa-caraṇa-sparśāśayā kāliyavad ācarantīṁ praty **āha** \|
tiraskṛtya sambodhayati--- **ahe ! duṣṭa** ! **gaccha** ! ato niḥsara !
**nanu** niścitaṁ **khalānāṁ** tvad-vidhānāṁ **daṇḍa-dhṛk ahaṁ jātaḥ**
\| kiṁ kṛtvoktavatī ? **āruhya padena śirasy ākramya** iti \| he
**nṛpa** ! iti adbhuta-śravaṇe avadhānaṁ kārayati \| ayam
abhiprāyaḥ---sañcāriṇo bhāvāḥ kutracit pūṭanādivat pratīyamānāḥ,
kutracid dāvāgnivat kāliyavat pratīyamānā duḥkha-hetu-kṛtvāt \| atra
tad-upaśamanārtham evaitāsāṁ yatnaḥ \| ato na kiñcid viruddham iti
\|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : duṣṭāhe** ! he kāliya !
\|\|21\|\|

**\...**

\|\| 10.30.22 \|\|

tatraikovāca he gopā dāvāgniṁ paśyatolbaṇam \|

cakṣūṁṣy āśv apidadhvaṁ vo vidhāsye kṣemam añjasā \|\|

**śrīdhara-svāmī (bhāvārtha-dīpikā) : apidadhvaṁ** nimīlayata \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** tāsu \| **vo**
yuṣmākam \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatra ca** iti \|
ca-kārānvayaḥ kāliya-damana-līlānukaraṇe tv ity arthaḥ \| evaṁ tatra
kṛtaṁ **cakṣūṁṣi** ity-ādy-ukteś ca \| muñjāṭavyām api kṛtaṁ dāvato
rakṣaṇaṁ dvividham evānukṛtam iti jñeyam \| yad vā, tatra tāsu madhye ca
tataś ca mauñjāṭavika-tad-anukaraṇam eva \| pāṭhāntaraṁ spaṣṭam eva \|
**añjasā** anāyāsenaiva \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra ca** iti \|
ca-kāreṇānvayaḥ, kāliya-damana-līlānukaraṇe tv ity arthaḥ \|
\"tatraikovāca he gopā\" iti pāṭhas tu bahutraiva \| re-śabdas tv
ahṛdyatvān nādriyate \| evaṁ śrī-kṛṣṇenāpi tatra ca **cakṣuḥ-pidhānam**
ādiṣṭam iti gamyate \| **dāvāgniṁ paśyatolbaṇam** iti tu tatra
hetu-vākyam \| ulbaṇaṁ cakṣus-tejo-haram ity arthaḥ \| tac ca
nimīlanārtha-vyājād eva \| evaṁ muñjāṭavī-sambandhy api sambandhanīyam
iti pṛthag na varṇitam iti jñeyam \| **apidadhvam** iti dadhas tathoś ca
\[pā. 8.2.38\] iti smaraṇād abhyāsasya bhaṣ-bhāva-prāpter apidadhvadam
iti vaktavye\'pidadhvam iti pāṭha ārṣo lekhaka-pramādajo vā bhaṣ-bhāvo
varga-caturthatvam \| **añjasā** anāyāsenaiva \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** dāvāgni-pāna-līlām
āha---**tatra** iti \| kāliya-damana-dine hrada-tīre rātrau
gokula-vāsi-janasya nāśa-hetum utthite **dāvāgniṁ** smṛtvā kācid āha \|
vastutas tu sañcāriṇo bhāvā evādāhakās tāsv eva dāvāgni-buddhiṁ vidhāya,
ekā kṛṣṇavad ācarantī gopavad ācarantīṁ praty āha---he gopāḥ !
**ulbaṇam** atīva bhayaṅkaraṁ **dāvāgniṁ** paśyata **cakṣūṁṣi āśu**
**apidadhvaṁ** nimīlayata **añjasā** dāvāgni-pānena **vo** yuṣmākaṁ
**kṣemaṁ** vidhāsye \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*\|

**\...**

\|\| 10.30.23 \|\|

baddhānyayā srajā kācit tanvī tatra ulūkhale \|

bhītā sudṛk pidhāyāsyaṁ bheje bhīti-viḍambanam \|\|

**śrīdhara-svāmī (bhāvārtha-dīpikā) : sudṛk** sunayanam **āsyaṁ
pidhāya** \| **sudṛk** varākṣīti vā \| **bhīti-viḍambanaṁ**
bhayānukaraṇam \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tāsāṁ madhye
sambhavatvāt striyā api viśeṣaṇam ity āha---*varākṣī* iti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ **baddhānyayā**
**srajā kācid** ity antaṁ vijātīyam āha \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
mānasa-ceṣṭā-pradhānānānukaraṇam āha---**baddhā**- iti \| **anyayā**
tābhyo bhinnayā paścād āgatayā dūtī-rūpayā kayācid vṛddhyā
tan-matānusāriṇyā \| yad vā, **anyayā** jagad-vilakṣaṇayā
parama-mṛdulayety arthaḥ \| pūrvaṁ mātrāpi
parama-komala-go-bālādi-rajjubhir eva baddhatvāt \| yad vā, pūrvaṁ
**srajayā** ekayā paścād **anyayā** ca tayaiva **baddhā** pūrvavad
bahudhā bandhārthaṁ tāsāṁ srajo\'pi bandhana-sāmarthyaṁ
tan-matānusāritvaṁ ca sambhaved eva \|

**tanvī** virahārtyā sadya eva kārśyaṁ prāptā \| ata eva prema-viśeṣāt
tayā śrī-bhagavad-bhakta-vaśyatā-guṇa-viśeṣa-maya-līlānukaraṇam \|
tatrānukaraṇe tāsv iti vā \|

**ulūkhala** iti ulūkhalānukāriṇyāṁ kasyāñcid ity arthaḥ \| **sudṛg**
iti dṛgbhyām api cakita-nirīkṣaṇādinā bhayam anucakrur ity arthaḥ \|
mukhaṁ **pidhāya** sva-hastābhyām \| etac ca
bālaka-svābhāvika-bhaya-lakṣaṇaṁ **bhīti-viḍambanaṁ**
kampa-pulakādi-kiñcid-rodana-kāku-vākyādi ca \| evaṁ prāyo bhayādinā
mānasa-ceṣṭānukaraṇam eva dyotitam \| bhayasya mano-viṣayakatvāt \| evam
atyanta-bhakta-vaśyatā-mayī śrī-dāmodara-līlā sarvāsāṁ līlānāṁ madhye
śreṣṭhatameti tad-anukaraṇaṁ \"madhureṇa samāpayet\" iti nyāyena
sarvānte proktam \|

dhenuka-pralambayor vadhaḥ śrī-baladeva-kṛtatvān nānukṛtaḥ \|
kumārī-vastra-haraṇaṁ yajñapatnī-gaṇākarṣaṇaṁ ca lajjayā \| kiṁ vā,
tat-tal-līlā-rasasyātmany eva paryavasānāt tat-tad-anapekṣayā \|
yamalārjuna-bhañjanaṁ ca śrī-dāmodara-līlāntargatatvāt pṛthaṅ nānukṛtam
iti pūrvokta-līlā-kramātikramaś ca tāsāṁ viraha-vihvalatā-varṇanena
śrī-bādarāyaṇer api tādṛśa-bhāvāpattyā tad-anusandhānāpagamāt \| kiṁ vā,
likhita-nyāyena ceṣṭādīnāṁ trayāṇām uttarottarasminn ekaikasya
samavetatayā kevalatva-saṁvalitatvayos tatrāpi nyūnādhikatvayoḥ
kramāpekṣayokteḥ \| yad vā, tāsv eva kevalatva-saṁvalitatvādi-krameṇaiva
tat-tal-līlānāṁ parisphūrteḥ \| yad vā, viraha-kātaratayā tan-manastayā
vā paurvāparyānusandhānābhāvād ity eṣā dik \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : anyayā** pūrvam ukter
vrajeśvarī-ceṣṭā-mātraṁ kurvatyā **tanvī** virahārtyā sadya eva kārśyaṁ
prāptā tatra anukaraṇe \| **ulūkhala** iti ulūkhalānukāriṇyāṁ kasyāñcid
ity arthaḥ \| **sudṛg** iti dṛgbhyām api cakita-vilokanādinā bhayam
anucakārety arthaḥ \| mukhaṁ **pidhāya** hastābhyām eva
bālaka-bhaya-svabhāvaḥ bhītiḥ kṛṣṇasya bhaya-kārṣyaṁ
kampādi-kiñcid-rodana-vākyādi ca tad-anukaraṇaṁ **bheje** \| evam
anyāsām api līlānām anukaraṇaṁ yathārham ūhyam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatra līlānāṁ kramo na
unmatta-tulyatvāt kutracit kasyāścit līlāyā vismṛtiḥ, yathāsurasya
vadhānuktiḥ, tathā vatsāpaharaṇasya pralamba-vadhasyānuktiḥ \|
virahāgni-jvālāvalīḍhatvāt anukṛtir na jātā \| yadyapi
ulūkhala-bandha-līlā prathamam eva jātā, tathāpīdānīm eva smṛti-patham
avatīrṇā \| pūrva-līleyaṁ sukha-rūpā, yathā vrajeśvaryā baddha
ulūkhalena tad-vaśavartī jātaḥ, tathānayā līlayāsmad-vaśavartī
bhaviṣyatīty abhiprāyeṇānte'nucakruḥ \|

**baddhā** ity **anyayā** yaśodā-bhāvanāvatyā **kācit tanvī**
śrī-kṛṣṇavad ācarantī **ulūkhalavad** ācarantyāṁ kasyāñcit **srajā**
mālayā **baddhā** \| viraha-kṛta-dāhāt kṛśa-**tanvī** jātā tāpiṣyatīti
**bhītā** bhayānukaraṇaṁ sañcāri-bhāva-kṛtam eva \| **sudṛk āsyaṁ**
**pidhāyabhīti-viḍambanaṁ** bhīty-anukaraṇaṁ **bheje** \| **sudṛk**
sundarākṣī vā yamalārjuna-bhaṅgādiṁ kramate līlāntargatatvāt pṛthak
noddiṣṭam, viraha-vihvalitatvād vā vismṛtam tan-mate tulyatvoktam \|
evam anyāsāṁ līlānukaraṇam unneyā \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataś cākasmād unmādasya
prābalye śānte sati kṛṣṇa-tādātmyasyāpi śaithilyam abhūt \| tataś ca
ahaṁ gopīty ātmānam anusandadhānāṁ kāñcid
bhāṇḍa-sphoṭana-haiyaṅgava-moṣaṇa-līlānukaraṇodyatām ālakṣya yogamāyaiva
śrī-yaśodāyamānā tad-ucitaṁ cakārety āha---**baddhā** iti \|
haiyaṅgava-muṣaṁ tu tvāṁ badhnāmīty uktvā **anyayā kācit srajā baddhā
sudṛk āsyam** ācchādya **bhīti-viḍambanaṁ** bhayānukaraṇaṁ **bheje** ity
anvayaḥ \|\|23\|\|

**\...**

\|\| 10.30.24 \|\|

evaṁ kṛṣṇa-pṛcchamānā vṛndāvana-latās tarūn \|

vyacakṣata vanoddeśe padāni paramātmanaḥ \|\|

**śrīdhara-svāmī (bhāvārtha-dīpikā) :** evaṁ punar api vṛndāvane latās
tarūṁś ca kṛṣṇaṁ **pṛcchantyo vanoddeśe** vana-pradeśe \| **vyacakṣata**
apaśyan \|\|24\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vanoddeśe** vana-pradeśe
\|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhāve'py
adhigantavyam---**evam** ity-ādi \| evaṁ tādātmyās te prakṛtāḥ satyaḥ
\|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam** iti
pūrvokta-praśna-prakāreṇa \| yad vā, tat-tal-līlānāṁ
pūrvokta-prakāraka-punaḥ-punar-anukaraṇena \| tatra hetuḥ---**kṛṣṇaṁ**
cittākarṣakam iti **padāni vyacakṣata**, punar bhūmau dṛṣṭi-nipātād
viśeṣeṇācakṣateti \| keśavāṅghri-sparśotsava- \[bhā.pu. 10.30.10\]
ity-ādy-uktau pūrvaṁ kevalaṁ sambhāvanayaiva, adhunā tu sākṣād
evāpaśyann ity arthaḥ \| sākṣād dṛṣṭa-pakṣe ca pūrvaṁ sākṣād dṛṣṭāny api
viraha-vihvalatayā anusandhānābhāvād adṛṣṭānīva syuḥ \| ata eva
nānusṛtāni \| adhunā ca tanmayatvenānukaraṇāt kiñcit tad-upaśāntyā
buddhy-upāyenānusandhāna-pūrvakam apaśyann ity arthaḥ \| ata eva
vi-śabdaḥ **paramātmanaḥ** parama-priyatamasyeti rātrāv api
tal-lakṣaṇais tad-darśane hetuḥ \| anyat tair vyākhyātam \|

yad vā, pradoṣe gate śārada-pūrṇa-candrasya candrikāsu vistṛtāsu dūrād
api spaṣṭatayā tad-darśanam \| yad vā, **evam** ity-ādikam
anuvāda-mātraṁ, praśna-madhya eva pada-darśana-vivakṣayā \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evaṁ** tat-tal-līlānāṁ punaḥ
punar gānānukaraṇayoḥ prakāreṇa tat-prakāra-viśiṣṭaṁ praśnaṁ kurvāṇā ity
arthaḥ \| **paramātmanaḥ** sarveṣām api mūla-svarūpasya **padāni**
**vanoddeśe** **vyacakṣata** ity āścarye yasya munayo vede'pi yathā
kathañcid eva sūcakatayā śabda-rūpāṇy eva **padāni** tarkayanti mātraṁ,
tasyaiva tāḥ sva-vihāra-**vanoddeśe** sākṣāc-caraṇa-cihna-rūpāṇy eva
**padāni vyacakṣata** iti \| aho etan-mātrāṁśe'pi vayaṁ sarve'pi munayo
na tāsāṁ sāmyaṁ prāpnumaḥ, kim punas
tādṛśa-prema-viśeṣāsādita-nitya-tadīyatvādy-aṁśa iti bhāvaḥ\| antarhite
\[bhā.pu. 10.30.1\] ity-ādi-prakaraṇe teṣāṁ vyākhyāyāṁ prathamaṁ
tāpa-mātraṁ, dvitīyaṁ gāna-sahitānveṣaṇaṁ, tṛtīyaṁ
pūtanā-vadhādy-anukaraṇaṁ, caturthaṁ punar apy anveṣaṇaṁ, pañcamaṁ
pada-darśanam iti kramaḥ \| sva-vyākhyāyāṁ prathamaṁ tāpa-mātraṁ,
dvitīyaṁ bāhu-prasāra- \[bhā.pu. 10.29.46\] ity-ādy-anukaraṇaṁ, tṛtīyaṁ
gāna-sahitānveṣaṇaṁ, tatraiva madhye madhye pūtanā-vadhādy-anukaraṇe,
caturthaṁ pada-darśanam iti vivecanīyam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : paramātmanaḥ** sarveṣāṁ
mūla-svarūpasya, **padāni vanoddeśe vyacakṣata** ity āścaryam ity arthaḥ
\| antarhite \[bhā.pu. 10.30.1\] ity-ādi prakaraṇe teṣāṁ
\[śrīdhara-svāmināṁ\] vyākhyāyāṁ prathamaṁ tāpa-mātraṁ, dvitīyaṁ
gāna-sahitānveṣaṇam, tṛtīyaṁ pūtanā-vadhādy-anukaraṇaṁ, caturthaṁ punar
apy anveṣaṇaṁ, pañcamaṁ pada-darśanam iti kramaḥ \| sva-vyākhyāyāṁ
prathamaṁ tāpaḥ, dvitīyaṁ bāhu-prasāra- \[bhā.pu. 10.29.46\]
ity-ādy-anukaraṇaṁ, tṛtīyaṁ gāna-sahitānveṣaṇam, tatraiva madhye madhye
pūtanādy-anukaraṇam, caturthaṁ pada-darśanam iti vivecanīyam \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : evam** iti \| **evaṁ**
pūrvokta-prakāreṇa līlānām abhyāsena kadācit vṛkṣān prati praśnaḥ,
kadācil latāḥ prati, kadācit pūrva-kṛta-līlām anukaraṇaṁ, kadācit
vismṛtānāṁ, punar api vṛndāvana-latās tarūn pṛcchamānā
viraha-kātaryeṇānusandhānābhāvāt \| punaḥ punaḥ **pṛcchantyo**
**vanoddeśe** vihāra-yogye pradeśe **paramātmanaḥ** parama-preṣṭhasya
**padāni** caraṇa-cihnāni **vyacakṣata** apaśyan \| līlānukaraṇasya
phalam etad eveti \| **vyacakṣata** parīkṣaṇa-pūrvakaṁ samyaktayā dṛṣṭvā
tarkitavatyaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : evam** anena prakāreṇa \|
**kṛṣṇaṁ pṛcchamānā** ity ayam atra prakāra-vaipralambhikasyonmādasya
prauḍhimani ātma-vimsṛtau satyāṁ sva-preṣṭha-tādātmyam eva syāt \| yad
uktaṁ---priyāḥ priyasya pratirūḍha-mūrtayaḥ asāv ahaṁ tv iti \[bhā.pu.
10.30.3\], kṛṣṇo'haṁ paśyata gatiṁ \[bhā.pu. 10.30.19\] ity-ādi asyaiva
madhyatve yat kiñcid ātmānusandhānavattve saty anukaraṇam \| yad uktaṁ
prahlāda-carite---kvacit tad-bhāvanā-yuktas tan-mayo'nucakāra ha
\[bhā.pu. 7.4.40\] iti \| atrāpy uktaṁ--- kṛṣṇāyanty apibat stanam
\[bhā.pu. 10.30.15\] ity-ādi \| tasyaiva māndye ātmānusandhānasya
prāyikatve acetaneṣv api taru-gulmādiṣu praśnaḥ \|\|24\|\|

**\...**

\|\| 10.30.25 \|\|

padāni vyaktam etāni nanda-sūnor mahātmanaḥ \|

lakṣyante hi dhvajāmbhoja-vajrāṅkuśa-yavādibhiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vyaktaṁ** sphuṭam \|
**paramātmanaḥ** śrī-kṛṣṇasya vā **etānīti** kathaṁ jñātam ?
tatrāha---**dhvaje** tāvat-paryantaṁ śrī-kṛṣṇenaivāṅke nidhāya tasyā
nayanāt \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś cānyonyam
āhuḥ---**padāni** iti \| pada-cihnāni **vyaktaṁ** niścitam \| **etāni
nanda-sūnor** eva bhavanti, nānyasya hi, yato **dhvajādibhir**
**vilakṣyante** \| tatraiva hetum āhuḥ---**mahātmanaḥ** mahā-puruṣatvād
ity arthaḥ \| **ādi**-śabdāc cakra-śaṅkhādayaḥ \| atra viśeṣaḥ
śrī-viṣṇu-purāṇe---

> vilokyaikā bhuvaṁ prāha gopī gopa-varāṅganā \|
>
> pulakāñcita-sarvāṅgī vikāsi-nayanotpalā \|\|
>
> dhvaja-vajrāṅkuśābjāṅka-rekhāvanty āli paśyata \|
>
> padāny etāni kṛṣṇasya līlālaṅkṛta-gāminaḥ \|\| \[vi.pu. 5.13.31-32\]
> iti \|

dhvajādīnāṁ dhāraṇa-prayojanam uktaṁ skānde---

> dakṣiṇasya pado'ṅguṣṭha-mūle cakraṁ bibharty ajaḥ \|
>
> tatra namra-janasyogra-saṁsāra-cchedanāya saḥ \|\|
>
> madhyamāṅgulī-mūle tu dhatte kamalam acyutaḥ \|
>
> dhyātṛ-citta-dvirephāṇām lobhanāyātiśobhanam \|\|
>
> padmasyādho dhvajaṁ dhatte sarvānartha-jaya-dhvajam \|
>
> kaniṣṭhā-mūlato vajraṁ bhakta-pāpādri-bhedanam \|\|
>
> vārṣṇi-madhye'ṅkuśaṁ bhakta-cittebha-vaśa-kāriṇam \|
>
> bhoga-sampan-mayaṁ dhatte yavam aṅguṣṭha-parvaṇi \|\|
>
> tathā vāma-padāṅguṣṭha-mūlatas tan-mukhaṁ daram \|
>
> sarva-vidyā-prakāśāya dadhāti bhagavān asau \|
>
> padmādīny api cihnāni tatra dakṣiṇa-pādavat \|\| iti \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś cānyonyam
āhuḥ---**padāni** iti \| pada-cihnāni **vyaktaṁ** sphuṭam eva tāni
**nanda-sūnoḥ padāni lakṣyante** \| kaiḥ ? **dhvajādibhiḥ** **hi**
prasiddho dhvajādīni tatra prasiddhāny evety arthaḥ \| dhvajādi-yoge
hetuḥ---**mahātmanaḥ** parama-puruṣottamasyety arthaḥ \| **ādi**-śabdād
anyāny api \| tatra pādme brahma-nārada-saṁvāde śrī-kṛṣṇam adhikṛtya---

> ṣoḍaśaiva tu cihnāni mayā dṛṣṭāni tat-pade \|
>
> dakṣiṇe cāṣṭa cihnāni itare sapta eva ca \|\|
>
> dhvajā padmaṁ tathā vajram aṅkuśo yava eva ca \|
>
> svastikaṁ cordhva-rekhā ca aṣṭa-koṇaṁ tathaiva ca \|\|
>
> saptāny anyāni pravakṣyāmi sāmprataṁ vaiṣṇavottama \|
>
> indra-cāpaṁ trikoṇaṁ ca kalaśaṁ cārdha-candrakam \|\|
>
> ambaraṁ matsya-cihnaṁ ca goṣpadaṁ saptamaṁ smṛtam \|
>
> ṣoḍaśaṁ ca tathā cihnaṁ śṛṇu devarṣi-sattama \|
>
> jambū-phala-samākāraṁ dṛśyate yatra kutracit \|\| iti \|

krama-dīpikāyāṁ---matsyāṅkuśāra-dara-ketu-yavābja-vajra- \[kra.dī.
3.14\] iti \| śrī-gopāla-tāpinyāṁ---śaṅkha[^76]-dhvajātapatrais tu
cihnitaṁ caraṇa-dvayam \[go.tā.u. 2.59\] iti \| ādi-vārāhe
mathurā-maṇḍala-māhātmye---

> yatra kṛṣṇena saṅkīrṇaṁ krīḍitaṁ ca yathā-sukham \|
>
> cakrāṅkita-padā tena sthāne brahma-maye guṇe \|\| iti \|

evaṁ cakra-śaṅkhātapatrair adhikair ūnaviṁśatiś cihnāni \| skānde tu yac
cakrādi-ṣaṭka-mātram uktaṁ, tat tu śrī-viṣṇv-ādāv eva \| yata ukte
ṣoḍaśa-cihna-prasaṅga eva pādme---

> aṅkāny etāni bho vidvan dṛśyante tu yadā kadā \|
>
> kṛṣṇākhyaṁ tu paraṁ brahma bhuvi jātaṁ na saṁśayaḥ \|\|
>
> dvayaṁ vātha trayaṁ vātha catvāri pañca caiva ca \|
>
> dṛśyante vaiṣṇava-śreṣṭha avatāre kathañcana \|\| iti \|

teṣāṁ niyamo yathā tatra vā---

> madhye dhvajā tu vijñeyā padmaṁ try-aṅgula-mānataḥ \|
>
> vajraṁ vai dakṣiṇe pārśve aṅkuśo vai tad-agrataḥ \|\|
>
> yavo'py aṅguṣṭha-mūle syāt svastikaṁ yatra kutracit \|
>
> ādi caraṇam ārabhya yāvad vai madhyamā sthitā \|\|
>
> tāvad vai cordhva-rekhā ca kathitā pādma-saṁjñake \|
>
> aṣṭa-koṇaṁ tu bho vatsa mānaṁ cāṣṭāṅgulaiś ca tat \|\|
>
> nirdiṣṭaṁ dakṣiṇe pāde ity āhur munayaḥ kila \|
>
> dakṣiṇetara-sthānāni saṁvadāmīha sāmpratam \|\|
>
> caturaṅgula-mānena tv aṅgulīnāṁ samīpataḥ \|
>
> indra-cāpaṁ tato vidyād anyatra na bhavet kvacit \|\|
>
> trikoṇaṁ madhya-nirdiṣṭaṁ kalaśo yatra kutracit \|
>
> aṣṭāṅgula-pramāṇena tad bhaved ardha-candrakam \|\|
>
> bindur vai matsya-cihnaṁ ca ādy-ante vai nirūpitam \|
>
> goṣpadaṁ dvikhuraṁ jñeyam ādy-ādy-aṅguli-mānataḥ \|\|

ity etal-lakṣaṇaṁ tatraiva padmākārā dhvajā proktā prānte
traikoṇikānagha \|\| ity-ādi \| vyākhyāyate try-aṅgula-mānataḥ \|
madhyamāṅguly-agrāt tāvan mānaṁ parityajyety arthaḥ, vakṣyamāṇa-yukteḥ
\| padmasyādho dhvajaṁ dhatte iti skānda-saṁvādāc ca \| yatra kutracid
iti yathā-śobhaṁ bahutrety arthaḥ \| ādiṁ caraṇam aṅguṣṭha-tarjanyor
antarālaṁ yāvan-madhyaṁ madhya-deśaṁ tāvad vyāpya sthitā \| tat
tasyāṣṭa-koṇasya mānam aṣṭāṅgulair jñeyam\| agrato'ṣṭāṅgulīḥ
parityajyety arthaḥ \| svarūpa-māne sthānāsamāveśaḥ sa ca caraṇasya
dairghyaṁ caturdaśāṅgula-pramāṇatvaṁ vistaro ṣaḍ-aṅguli-pramāṇatvam iti
hayaśīrṣa-matsyādi-prasiddhatvāt \| etad-anusāreṇa try-aṅgula-mānata ity
api vyākhyātam \|

vyākhyāsyate cānyatra indra-cāpatvaṁ nirguṇatvāt, tādṛśa-varṇa-mayatvāc
ca \| caturaṅgula-māneneti tāvan-māna-parityāgata uktaṁ,
madhyamāṅguly-adhaḥ sthitatvāt \| tathā dairghyato'pi jñeye śobhāpayogāt
madhya-nirdiṣṭaṁ caraṇa-madhye sthitam aṣṭāṅgula-pramāṇena trikoṇasyādha
ity arthaḥ \| tat-koṭi-dvayasya kiñcit trikoṇa-grāsitvāt \| bindur
ambara-paryāyaḥ \| ayaṁ ca bāhyābhyantara-maṇḍala-dvayātmakaḥ,
dvirekhāsu samanvitam iti tatraiva tal-lakṣaṇokteḥ \| sarva-cihnānām
upari binduḥ, matsyaḥ sarva-cihnānām adhaḥ dvikhuraṁ dviśapham ādyād
bindor dvy-aṅgula-mānata iti \| indracāpādaya ity arthaḥ \|
padmākārāvarta-tulyā prānte traikoṇikaṁ patākā-sthānīyaṁ yasyāṁ, sā \|
saptamyā aluk \| etac ca traikoṇikaṁ dakṣiṇata eva jñeyaṁ, vāmata
ūrdhva-rekhopahateḥ \| ṣoḍaśaṁ cihnaṁ pāda-dvaya eva jñeyam
aniyamenoktatvāt \| jambū-phala-samatayā nirdeśeṇa
tad-varṇa-tad-ākāra-mayam eva tac cihnaṁ, na tu rekhākāraṁ cakra-śaṅkhau
tu---

> vilokyaikā bhuvaṁ prāha gopī gopa-varāṅganā \|
>
> pulakāñcita-sarvāṅgī vikāsi-nayanotpalā \|\|
>
> dhvaja-vajrāṅkuśābjāṅka-rekhāvanty āli paśyata \|
>
> padāny etāni kṛṣṇasya līlālaṅkṛta-gāminaḥ \|\| \[vi.pu. 5.13.31-32\]
> iti \|\|25\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 310) :** padāṅkaḥ---**padāni vyaktam
etāni nanda-sūnor mahātmanaḥ** ity-ādi \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvam anyonyaṁ nirṇetuṁ
kathayati---**padāni** iti \| **nanda-sūnor etāni padāni** nānyasyeti \|
**vyaktaṁ** niścitam \| tatra liṅgam
āhuḥ---**dhvajāmbhoja-vajrāṅkuśa-yavādibhir** upalakṣitāni \|
**ādi**-śabdād anyāny api ṣodāśa-cihnāni santi \| yad uktaṁ nāradaṁ
prati brahmaṇo vākyam---

> yair evaṁ jñāyate devo bhagavān bhakta-vatsalaḥ \|
>
> tāny ahaṁ veda nānyoktiṁ satyam etan mayoditam \|\|
>
> ṣoḍaśaiva tu cihnāni mayā dṛṣṭāni tat-pade \|
>
> dakṣiṇe cāṣṭa cihnāni itare sapta eva ca \|\|
>
> dhvajā padmaṁ tathā vajram aṅkuśo yava eva ca \|
>
> svastikaṁ cordhva-rekhā ca aṣṭa-koṇaṁ tathaiva ca \|\|
>
> saptāny anyāni pravakṣyāmi sāmprataṁ vaiṣṇavottama \|
>
> indra-cāpaṁ trikoṇaṁ ca kalaśaṁ cārdha-candrakam \|\|
>
> ambaraṁ matsya-cihnaṁ ca goṣpadaṁ saptamaṁ smṛtam \|
>
> aṅkāny etāni bho vidvan dṛśyaṁ te tu yadā kadā \|\|
>
> ṣoḍaśaṁ ca tathā cihnaṁ śṛṇu devarṣi-sattama \|
>
> jambū-phala-samākāraṁ dṛśyate yatra kutracit \|\|
>
> kṛṣṇākhyaṁ tu paraṁ brahma bhuvi jātaṁ na saṁśayaḥ \|
>
> tac cihnaṁ ṣoḍaśaṁ proktam ity āhur munayo'naghāḥ \|\| iti \|
>
> dvayaṁ cātha trayaṁ cātha catvāri pañca caiva hi \|
>
> dṛśyante vaiṣṇava-śreṣṭha avatāre kathañcana \|\| iti \|

tathoktaṁ dhāraṇa-hetutvaṁ skānde---

> dakṣiṇasya padāṅguṣṭha-mūle cakraṁ bibharty ajaḥ \|
>
> tatra namra-janasyāri-ṣaḍ-varga-cchedanāya saḥ \|\|
>
> madhyamāṅguli-mūle tu dhatte kamalam acyutaḥ \|
>
> dhyātuś citta-dvirephāṇāṁ lobhanāyātiśobhanam \|\|
>
> padmasyādho dhvajaṁ dhatte sarvān artha-jaya-dhvajam \|
>
> kaniṣṭhā-mūlato vajraṁ bhakta-pāpādri-bhedanam \|\|
>
> pārṣṇi-madhye'ṅkuśaṁ bhakta-citte bhava-śakāriṇam \|
>
> bhoga-sampan-mayaṁ dhatte yavam aṅguṣṭha-parvaṇī \|\|
>
> tathā vāma-padāṅguṣṭha-mūlatas tan-mukhaṁ varam \|
>
> sarva-vidyā-prakāśāya dadhāti bhagavān asau \|\|

padāny api cihnāni tatra dakṣiṇa-pādavat anyonyāpy evam ūhyāni
\|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ trividham
unmādaṁ nirvarṇya tad-anantaraivākasmāt kṛṣṇasya pada-cihnāny ālakṣya
sānanda-vitarkam āhuḥ---**padāni** iti \| dhvajādīnāṁ dhāraṇa-sthānaṁ
prayojanaṁ coktaṁ skānde---

> dakṣiṇasya pado'ṅguṣṭha-mūle cakraṁ bibharty ajaḥ \|
>
> tatra namra-janasyāri-ṣaḍ-varga-cchedanāya saḥ \|\|
>
> madhyamāṅguli-mūle tu dhatte kamalam acyutaḥ \|
>
> dhyātṛ-citta-dvirephāṇāṁ lobhanāyātiśobhanaḥ \|\|
>
> padmasyādho dhvajaṁ dhatte sarvānartha-jaya-dhvajam \|
>
> kaniṣṭhā-mūlato vajraṁ bhakta-pāpādri-bhedanam \|\|
>
> pārṣṇi-madhye'ṅkuśaṁ bhakti-cittebha-vaśa-kāraṇam \|
>
> bhoga-sampan-mayaṁ dhatte yavam aṅguṣṭha-parvaṇi \|
>
> vajraṁ vai dakṣiṇe pārśve aṅkuśo vai tad-agrataḥ \|\| iti \|

tatraiva skānde kṛṣṇam adhikṛtyoktatvāt kaniṣṭhā-mūle'ṅkuśas tat-tale
vajram ity āhuḥ sāmpradāyikāḥ \| pārṣṇāv aṅkuśas tu nārāyaṇāder jñeyaḥ
\| tad eva cakra-dhvaja-kalasa-vajrāṅkuśa-yavā iti ṣaṭ-cihnāni kṛṣṇasya
dakṣiṇa-caraṇe'nyāny api cihnāni vaiṣṇava-toṣaṇīṁ dṛṣṭvā
likhyante---aṅguṣṭha-tarjanī-sandhim ārabhya yāvad-ardha-caraṇam
ūrdhva-rekhā \| cakrasya tale chatram \| ardha-caraṇa-tale
caturdig-avasthitaṁ svastika-catuṣṭayam \| svastika-catuḥ-sandhiṣu
jambū-phala-catuṣṭayam \| svasika-madhye\'ṣṭa-koṇam ity ekādaśa-cihnāni
\|

tathā vāma-padāṅguṣṭha-mūlatas tan-mukhaṁ daraṁ sarva-vidyā-prakāśāya
dadhāti bhagavān asau iti \| madhyamā-mūle\'mbaram
antar-bāhya-maṇḍala-dvayātmakam \| tad-adhaḥ kārmukaṁ vigatajyam \|
tad-adho goṣpadam \| tat-tale trikoṇam \| tad-abhitaḥ kalasānāṁ
catuṣṭayaṁ kvacit tritayaṁ ca dṛṣṭam \|
trikoṇa-tale\'rdha-candro\'gra-dvaya-spṛṣṭa-trikoṇa-koṇa-dvayaḥ \|
tad-adho matsyaḥ \| ity aṣṭau militvā ūnaviṁśatiḥ \|\|25\|\|

**\...**

\|\| 10.30.26 \|\|

tais taiḥ padais tat-padavīm anvicchantyo'grato'balāḥ \|

vadhvāḥ padaiḥ supṛktāni vilokyārtāḥ samabruvan \|\|

**śrīdhara-svāmī (bhāvārtha-dīpikā) : supṛktāni** saṁmiśrāṇi \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvāsāṁ vākyam---**tais
taiḥ** iti \| dhvajādy-upetair ity arthaḥ \| **tasya** kṛṣṇasya \|
**padavīṁ** mārgam \| **anvicchantyo**'nveṣayantyaḥ \| **vadhvā** nāryāḥ
\| **padaiḥ** caraṇa-nikṣepaiḥ \| īrṣyayā **ārtāḥ** \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tais taiḥ**
dhvajādi-lakṣitaiḥ \| vīpsā bāhulyasya kaivalyasya vā vivakṣayā\|
**abalā** virahānveṣāṇābhyāṁ bala-hīnā api **tasya** kṛṣṇasya
**padavīṁ** vartma agrato'**nvicchantyo** mṛgayamāṇāḥ \| agrato
vilokyeti vā \| **vadhvāḥ** kasyāścid gopyāḥ \| yad vā, svabhāvataḥ eva
lajjā-śīlatvāt snuṣāvat sarvataḥ saṅkocitatvena \| kiṁ vā, śrī-yaśodāyā
manoratha-viśeṣeṇa vadhūr iti \| kadācit tan mukhodgatyā gokule
vadhūtvena prasiddhāyāḥ śrī-rādhāyā eva tan-nāmāgrahaṇa-kāraṇaṁ likhitam
eva \| **vadhū**-pada-lakṣaṇam uktaṁ śrī-viṣṇu-purāṇe---

> kāpi tena samaṁ yātā kṛta-puṇyā madālasā \|
>
> padāni tasyāś caitāni dhanyāny alpa-tanūni ca \|\| \[vi.pu. 5.13.32\]
> iti \|

**suṣṭhu pṛktāni** militāni padāni, aṁsa-nyasta-prakoṣṭhatvāt \| evam
ātmārāmatvādinā tāsāṁ mānato'sūyayā vāntarhita iti nirastam \| tāsām
ekasyā nayanāt \| tac ca tatraiva tābhiḥ saha sthitayā tayā kenāpi
saṅketena tato niḥsāritayā tad-arthaṁ dūre prādurbhūtasyāgre
kiyat-pada-prayāṇāntaraṁ milanād ity ūhyam \| **ārtāḥ** sva-parityāgena
tad-eka-parigrahāt \| yad vā, viraheṇa **ārtā** api **samyag**
vicārādi-pūrvakam **abruvan,** anyonyam ūcuḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tais taiḥ** dhvajādi-śobhitaiḥ
\| vīpsā madhye madhye dūrvāmayy-ādi-bhūmau vicchinnatvāt
sthāna-bāhulyasya vivakṣayā \| agrata iti tāvat paryantaṁ kṛṣṇenaivāṅke
nidhāya tasyānayanāt \| **abalā** virahānveṣāṇābhyāṁ bala-hīnā api tasya
kṛṣṇasya **padavīṁ** vartma **anvicchantyaḥ** mṛgayamāṇāḥ \| **vadhvā**
śrī-rādhāyās tasyā eva parama-saubhāgyavatītvena sthāpayiṣyamāṇatvāt
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam asādhāraṇaiś cihnaiḥ
śrī-kṛṣṇasyaitāni padānīti niścitya tan-mārgeṇānyato gatā ity
āha---**tais taiḥ** iti \| dhvajādīnāṁ kṣitau punaḥ punar yad darśane
**padaiś** caraṇa-cihnair **anvicchantyo** mṛgayamāṇāḥ, kṛṣṇenopekṣitā
**abalā** antar-dhyānena garvasyāpahṛtatvāt \| agrataḥ kasmiṁścit
pradeśe kasyāścid **vadhvā** vraja-devyāḥ **padaiḥ** sama-deśa-sthitaiḥ
**supṛktāni** **vilokyārtāḥ** parasparaṁ **samabruvan** kathitavatyaḥ \|

yadyapi munīndreṇa tan-nāma jñāyate, tathāpi sabhāyāṁ śrī-kṛṣṇa-priyāṇāṁ
nāmoktir asāmpratam iti noktaṁ, pūrvaṁ viraha-vihvalitatvāt \|
ārti-saṁvalitā eva **mṛgyamāṇās** tato'py ārti-bharodaya-hetur
vadhū-pada-saṁyukta-pada-darśanam abhūd iti \| ata eva tāsām
agrato'nveṣaṇaṁ pratibandho'pīrṣyā-vaśād eva jāta ity arthaḥ \|
sva-parityāga-pūrvaka-tat-parigrahād everṣyodaya iti \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : supṛktāni** miśritāṇi
\|\|26\|\|

**\...**

\|\| 10.30.27 \|\|

kasyāḥ padāni caitāni yātāyā nanda-sūnunā \|

aṁsa-nyasta-prakoṣṭhāyāḥ kareṇoḥ kariṇā yathā \|\|

**śrīdhara-svāmī (bhāvārtha-dīpikā) :** tena **aṁse** **nyastaḥ**
**prakoṣṭho** yasyāḥ \| **kareṇor** hastinyāḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kasyāḥ** subhāgyāyāḥ \|
**prakoṣṭhaḥ** kara-tala-mūla-bhāgaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ? tad āha---**kasyā**
ity-ādinā dhruvam ity antena \| **nanda-sūnunā** saha **yātāyā** **etāni
kasyāḥ padāni** ? paricīyantām iti śeṣaḥ \| śrī-bhagavatā **svāṁse**
tat-**prakoṣṭhasya nyasanaṁ** ca rasa-viśeṣeṇa \| kiṁ vā, rātrau
skhalantyās tasyāḥ sukha-gamanārthaṁ balād dūre nayanārthaṁ vā \| anena
tasyām adhika-prītiḥ sūcitā \| tām eva dṛṣṭāntenāhuḥ---**kareṇor** iti
\| tayor api kāma-madena prītyā tathaiva gamanāt \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra sarvā
evāhuḥ---**kasyā** iti \| atra strītva-jñānaṁ tat-pādānāṁ laghutvāt,
nimnatva-tad-ucitāṅga-lakṣitatvādinā ca iti jñeyam \| **nanda-sūnunā**
iti pūrvavad **etāni** **kasyāḥ padāni** paricīyantām iti śeṣaḥ \|
śrī-bhagavatā **svāṁse** tat-**prakoṣṭha-nyasanaṁ** ca yadyapi
rasa-viśeṣeṇaiva, tathāpi rātrau skhalantyās tasyāḥ sukha-gamanārthaṁ
balād dūre nayanārthaṁ ca bhavati \| anena tasyām adhika-prītiḥ sūcitā
\| tām eva dṛṣṭāntenāhuḥ---**kareṇor** iti \| tayor api kāma-madena
prītyā tathaiva gamanāt \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kasyāḥ padāni** ity-ādi \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 429) :** atha sarva-saubhāgyavatīm
ūrdhva-maṇeḥ śrī-rādhikāyāḥ sambandhinīṁ līlāṁ varṇayanti---**kasyā**
iti aṣṭabhiḥ ślokaiḥ \| atra **kasyā** (27) iti sarvāsāṁ vākyam \|
**anayā** (28) iti suhṛdām \| **dhanyā** (29) iti taṭasthānām \|
**tasyā** (30) iti pratipakṣāṇām \| **na lakṣyante** (31) iti tāḥ
khedayantīnāṁ sakhīnām \| **imāni** (32) iti tad-asahamānānāṁ
pratipakṣāṇām \| **atrāvaropitā** (33) iti sārdhaṁ punaḥ sakhīnām \|
**keśa**- (34) iti punaḥ pratipakṣāṇām ardham \| **tāni** (34) iti punaḥ
sakhīnām iti jñeyam \| tan-mithuna-viṣayaka-tat-tac-chabda-prayogeṇa
sauhṛdādi-vyañjanāt \| yā tu vilokyārtāḥ samabruvan \[bhā.pu. 10.30.26\]
iti sarvāsām evārtir uktā sāpi svasyotkaṇṭhā-viśeṣeṇa sarvatra
saṅgacchata eva \|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** etāvat-paryantaṁ
sva-sva-maty-anusāreṇānyonya-sammatim antareṇa acetaneṣu praśnaṁ
līlānukaraṇaṁ ca kurvāṇā mṛgyamāṇā āsan \| idānīṁ vadhū-pada-darśanena
bahūnāṁ sañcāri-bhāvānām udayāt ārti-bharākrāntā nirṇetum
icchantyo'nyonyaṁ pṛcchanti---**kasyā** iti \| **etāni padāni kasyāḥ**
patnyāḥ śrī-kṛṣṇasya snehātiśaye\|

nanu bhavatībhiḥ kathaṁ lakṣitaḥ ? tatrāhuḥ---**nanda-sūnunā** iti
para-duḥkhānābhijñatvaṁ sūcitam \| asmat-saṅga-parityajanena sahāyatayā
prabhu-sammānanenāsmat-saṅkoco'pi tayā na kṛta iti bhāvaḥ \|
**aṁsa-nyasta-prakoṣṭhāyāḥ** tenaiva svāṁse nyastaḥ prakoṣṭh[o
cala]{.mark}-sthānaṁ yasyāḥ \|
tatrotprekṣante---dūra-deśa-paribhramaṇena
śrī-kṛṣṇāṅga-saṁsparśa-janita-sāttvika-bhāvodayena cāṅga-śaithilye jāte
śrī-kṛṣṇenaiva svāṁsa-prakoṣṭhaṁ nyasanaṁ kṛtaṁ, tat-padānām
asamagratvād asamyag-dhāraṇāc ceti bhāvaḥ \| \|

yad vā, tasyā eva **etāni padāni,** tasyā eva **aṁse nyastaḥ**
śrī-kṛṣṇena sthāpitaḥ **prakoṣṭho** maṇi-bandha-sthānaṁ yasyāṁ, tasyāḥ
sparśena sāttvika-bhāvodayāt saṁvalat-pada-paṅktyā liṅgena tasyāṁ
premātiśayo jāta iti bhāvaḥ \| yadi bhāvaikatānatā nābhaviṣyat, tadā
sāttvika-bhāvena stambhana-pratibaddho nābhaviṣyad iti \|
kriyā-niṣpattyā jñāyate saṁvalat-pāda-gatitayaiva nīta iti \| na
cāsmad-yūthād vicyutā kācid idānīm eva saṅgateti vācyaṁ, yato\'sau
vilāsam antareṇāpi antardhāna-sāmarthyaṁ jātam iti citram \|

tatrānurūpaṁ dṛṣṭāntam āhuḥ---sparśa-sukhaṁ gaja eva jānāti, atas taṁ
dṛṣṭāntīkurvanti---**kareṇoḥ** hastinyāḥ skandhe **kariṇā** hastinā
hasto yathā nyasyate, tadvat \| **kareṇor** aṅga-saṅgena **kariṇā**
yathā sukhaṁ prāpyate, tadvad iti vā \| ato\'smad-yūtha-madhyasthaiva
tena sahaiva kācid gatā, tasyā eva padāni bahuśo dṛṣṭa-carāṇi
paricīyatām ity arthaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aṁśa-nyasta-** iti \|
yasyāḥ skandhe **nanda-sūnunā** vāma-**prakoṣṭho nyasta** ity arthaḥ
\|\|27\|\|

**\...**

\|\| 10.30.28 \|\|

anayārādhito nūnaṁ bhagavān harir īśvaraḥ \|

yan no vihāya govindaḥ prīto'yam anayad rahaḥ \|\|

**śrīdhara-svāmī (bhāvārtha-dīpikā) : raha** ekānta-sthānam \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pada-cihnais tāṁ
śrī-vṛṣabhānu-nandinīṁ jñātvā tasyāḥ suhṛdāṁ vākyam \| yad vā, taṁ
vāsudevaṁ nayati corayatīty atra \| oṇādiko ḍaḥ \| tayā asmākaṁ
sarvasvaṁ harantyā **yat** yataḥ **harir** api sarva-haraṇo'pi,
**īśvaro**'pi **rādhito** vaśīkṛtaḥ \| **govinda** iti bhakta-vātsalyam
āha \| bhakty-ṛṇāpakaraṇāya gocāraṇam apy aṅgīkṛtavān yaḥ, tasyānyad api
nākāryaṁ kiñcid iti bhāvaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kasyāḥ padāni
caitānīti sandehānantaraṁ niścinvanti---**anayā** iti \| **anayā** saha
nītayā **bhagavān** śrī-kṛṣṇo **rādhitaḥ** \| rādhām ākhyātavān rādhām
ācaṣṭe rādhayatīti rādhi-dhātoḥ kte siddham \| sarvābhyo hy asyām eva
garīyasī prītir iti rādhaiveyaṁ tat-saṅge \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paścāc ca
śrī-rādhā-devyās tāni padāni paricityāśvastās tan-nāma-nirukti-dvārā
tasyā bhāgyaṁ saharṣam āhuḥ---anayeti \| **nūnaṁ** vitarke niścaye vā \|
**hariḥ** sarva-duḥkha-hartā \| **bhagavān** śrī-nārāyaṇaḥ \| **īśvaro**
bhakteṣṭa-pradāna-samarthaḥ, svatantro\'pi vā \| **anayaivārādhitaḥ**
ārādhya vaśīkṛtaḥ, na tv asmābhiḥ \| anyathā asmākam
etad-virahārty-ādy-asambhavaḥ \| rādhayati ārādhayatīti śrī-rādheti
nāma-karaṇaṁ ca darśitam \| **yad** yasmād **govindo** gokulendratvena
tasyā asmākaṁ ca tulyo\'py asau **no**\'smān **vi**śeṣeṇa **hitvā**
dūrato niśi vanāntas tyaktvā \| tatrāpi **rahaḥ** asmad-agamye
ekānta-sthāne yām anayat \|

yad vā, **govinda** evāsāv **anayā ārādhitaḥ** \| tasyāḥ
parama-bhāgya-bodhanārthaṁ govindam eva viśinaṣṭi---**bhagavān**
nijāśeṣaiśvarya-prakaṭana-paraḥ \| ato **hariḥ** sarvārti-hartā \| kiṁ
vā, rūpa-guṇādinā sarva-manoharaḥ \| **īśvaro** vraja-jana-prāṇa-nāthaḥ
\| atas tad-anubhavas tayaiva kṛta iti bhāvaḥ \| anyat samānam \|

**yac**-chabda-dvayaṁ hetos tasyaiva dāṛḍhyārtham \| kiṁ vā, **yat
prītaḥ** \| tasmād **yām anayad** iti vākya-dvaya-kalpanayā yojyam \|
evam agre\'py ūhyam \| yad vā, yad **raho** gacchan \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra sakhīnām antaraṅgatvena
gāmbhīryāt pratipakṣāṇām āpātato duḥkha-vyāptatvāt taṭasthānāṁ ca
tad-anabhiniveśāt prathamaṁ tasyāḥ suhṛda evāhuḥ---**anayā** iti \|
**nūnaṁ** vitarke niścaye vā \| **hariḥ** sarva-duḥkha-hartā \|
**bhagavān** śrī-nārāyaṇaḥ \| **īśvaraḥ** bhakteṣṭa-pradāna-samarthaḥ
svatantro\'pi vā \| **anayaiva ārādhitaḥ** ārādhya vaśīkṛtaḥ, na tv
asmābhiḥ \| rādhayati ārādhayatīti rādheti nāma-kāraṇaṁ ca darśitam \|
tatra hetur---**govindaḥ no**\'smān viśeṣeṇa **hitvā** dūrato niśi
vanāntas tyaktvā \| tatrāpi **rahaḥ** asmad-agamye ekānta-sthāne **yām**
**anayat** \| yad vā, sarvā apy asmān **vihāya** yan gacchann api
**yām** eva **raho\'nayad** ity arthaḥ \|\|28\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 109) :** atha tatraiva
śrī-rādhā-devyāḥ, ādi-purāṇe---

> trailokye pṛthivī dhanyā tatra vṛndāvanaṁ punaḥ \|
>
> tatrāpi gopikāḥ pārtha tatra rādhābhidhā mama \|\| iti \|

pādme kārttika-māhātmye---

> yathā rādhā priyā viṣṇos tasyāḥ kuṇḍaṁ priyaṁ tathā \|
>
> sarva-gopīṣu saivaikā viṣṇor atyanta-vallabhā \|\| iti \|

ata eva tasyā eva pramādhikyaṁ varṇitam āgneye vāsanā-bhāṣyoddhṛtaṁ
vacanam---

> gopyaḥ papracchur uṣasi kṛṣṇānucaram uddhavam \|
>
> hari-līlā-vihārāṁś ca tatraikāṁ rādhikāṁ vinā \|
>
> rādhā tad-bhāva-saṁlīnā vāsanāyā virāmitā \|\| iti \|

navamāvasthā-prāptatvena praśnādi-vāsanāyā virāmitā, tasyām asamarthety
arthaḥ \| tasmād anena sarva-vraja-devīṣv api śraiṣṭhyādi-cihnena
śrī-rāsa-vihāre tābhir eva svayaṁ kasyāḥ padāni \[bhā.pu. 10.30.27\]
ity-ādinā varṇita-saubhāgyātiśayā śrī-rādhikaiva bhavet \| atas
tan-nāmnaiva tāḥ sūcayāmāsuḥ---**anayārādhita** iti \|

**anayā** rādhayā **bhagavān rādhitaḥ** sādhito vaśīkṛta ity arthaḥ \|
**nūnam** iti vitarke \| yataś ca rādhayatīti niruktyā tasyā rādheti
saṁjñāpi jāteti bhāvaḥ \| rādhitatve hetuḥ---**yan na** iti \|
**govindaḥ** śrī-gokulendraḥ \|\|28\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 285) :** atha tā
līlāvasthā-bhedenaikaikā abhisārikā, vāsaka-sajjā, utkaṇṭhitā, khaṇḍitā,
vipralabdhā, kalahāntaritā, proṣita-bhartṛkā, svādhīna-bhartṛkā ity
aṣṭau nāmāni bhajanti \| tathā parasparaṁ bhāvānāṁ
sādṛśya-kiñcit-sādṛśyāsphuṭa-sādṛśyāni \| virodhitvaṁ caitad
bheda-catuṣṭayāt punaś catvāri sakhī, suhṛt, taṭasthā, prātipakṣikī ceti
\| bhāva-bhedāś ca sthāyi-nirūpaṇe jñeyāḥ \|

tatra sakhī, yathā apy eṇa-patnī \[bhā.pu. 10.30.11\] ity-ādi dvaye
purato darśanīyā \| atra hi tanvan dṛśāṁ sakhi sunirvṛtim iti
svīya-tad-didṛkṣā-dyotanāt \| sakhīti
tad-darśana-sukhopabhoga-saubhāgya-bhāgitā-sāmyena tasyāṁ sakhyāropaṇāt
kānteti kṛṣṇa-saṅginyāḥ saubhāgyātiśayasya cānumodanāt sakhyam eva
spaṣṭam \| ata eva tal-līlānumodanam api bāhuṁ priyāṁsā- \[bhā.pu.
10.30.12\] ity-ādinā \|

suhṛd yathā---**anayārādhita** iti \| asyāś ca
tad-bhāgya-mātra-praśaṁsanāt vyaktaṁ sauhṛdyam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** **yad**
yasmāt **prītas** tasyām iti śeṣaḥ \|\|28\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ svasmin
doṣa-sad-bhāvaṁ cākalayya parityāga-liṅgena tasyāṁ doṣābhāvaṁ
guṇa-sad-bhāvaṁ cākalayya parigraha-liṅgena tasyāḥ saubhāgyaṁ bahudhā
varṇayantyo\'nyonyam āhuḥ---**anayā** iti \| yayā sahāntarhitaḥ, tayā
**anayā** iti aṅgulyā pada-paṅktiṁ darśayitvāhuḥ---yasyā etāni padāni
iti \| **nūnaṁ** niścayena \| **īśvara ārādhitaḥ** īśvarārādhanāc ca
saubhāgyā jātā \| kīdṛśī ? hari-sambandhena sarva-saukhya-viśiṣṭā yady
asmābhir ārādhitas tathāpi tayā prāptam ārādhana-phalaṁ yat, tad
asmābhiḥ prāptam iti prakāra-viśeṣa-jñānāt \| anārādhita evābhāvāt
yato\'smābhir viraha-duḥkham anubhūyate \| yady asmābhir
ārādhito\'bhaviṣyat, tadāsmākaṁ viraha-janita-duḥkhaṁ nābhaviṣyad iti \|
kriyātivatyānumīyate \| **yato no**\'smān **vihāya** **govindaḥ**
gokulendraḥ sarvatra samo\'pi **prītaḥ** svāṁ prītiṁ prakaṭayan **yāṁ
rahaḥ** asmad-dṛg-agocare deśe\'**nayan** prāpitavān \|

yad vā, **bhago** bhāgyaṁ tad**vān** nanda-putratvāt sarva-sukha-pūrṇaḥ
**hariḥ** dāvāgni-pānādinā sarva-vrajasya duḥkha-haraṇa-śīlaḥ \|
**īśvaraḥ** kartum akartum anyathā kartuṁ samarthaḥ \| tathā hi, yūthaśo
militāsu madhura-rasaṁ sañcārayituṁ samarthatvāt mūlyam antareṇa dāsī
bhavitum āgatānām asmākaṁ dāsyam aṅgīkartuṁ samarthatvād iti \| asmākam
etad vaiparītyaṁ jātaṁ tulyatve\'pi govindasya guṇāḥ yathā tena tasmād
anukūlā jātāḥ \| asmākaṁ daurbhāgyena pratikūlā jātā iti \| tayā kṛte
govindārādhane jñāte sati asmābhir api tathānuṣṭheyam iti tātparyārthaḥ
\|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pāda-cihnair eva tāṁ
śrī-vṛṣabhānu-nandinīṁ paricityāntar-āśvastā
bahu-vidha-gopī-jana-saṅghaṭṭe tatra bahir aparicayam ivābhinayantyas
tasyāḥ suhṛdas tan-nāma-nirukti-dvārā tasyāḥ saubhāgyaṁ sa-harṣam
āhuḥ---**anayā** iti \| **nūnam** iti niścaye \| **harir**
bhakta-jana-duḥkha-hartā, **bhagavān** nārāyaṇaḥ, **īśvaro**
bhaktābhīṣṭa-dāna-samartha **ārādhitaḥ** \| **nas** tv asmābhiḥ **yato
no vihāya** ity-ādi \| tataś ca rādhayaty ārādhayatīti rādhā iti nāma
vyaktībabhūveti\| muniḥ prayatnena tadīya-nāmāpy adhāt, paraṁ kintu
tad-āsya-candrāt svayaṁ nireti sma \| kṛpā nu tasyāḥ saubhāgya-bheryā
iva vādanārtham \|

yad vā, he **anayāḥ** ! atimahīyasyā tayā saha vṛthaiva sāmyāhaṅkārād
anītimatyaḥ ! **nūnaṁ harir ayaṁ rādhitaḥ** rādhām itaḥ prāptaḥ \|
śakandhāditvāt para-rūpam \| **bhagavān** sundaraḥ kāmāturaḥ sva-kīrtiṁ
prakhyāpako vā \| bhagaṁ śrī-kāma-māhātmya-vīrya-yatnārka-kīrtiṣu ity
amaraḥ \| **īśvaraḥ** yuṣmān vañcayituṁ samarthaḥ \| **yad** yasmān
**naḥ** sundarīr **vihāya** **govindaḥ** gās tasyā indriyāṇi ramaṇārthaṁ
vindati vindayatīti vā saḥ \|

tasyāś ca pada-cihnāni ujjvala-nīlamaṇi-taṭ-ṭīkā-dṛṣṭyā
likhyante---vāma-caraṇasyāṅguṣṭha-mūle yavaḥ \| tat-tale cakram \|
tat-tale chatram \| tat-tale valayam \| tarjany-aṅguṣṭha-sandhim ārabhya
vakra-gatyā yāvad-ardha-caraṇam ūrdhva-rekhā \| madhyamā-tale kamalam \|
tat-tale dhvajaḥ sa-patākaḥ \| tad-upari vallī puṣpaṁ ca \|
kaniṣṭhā-tale'ṅkuśaḥ \| pārṣṇāv ardha-candraḥ\| ity ekādaśa \|
dakṣiṇa-caraṇe\'aṅguṣṭha-mūle śaṅkhaḥ \| tat-tale gadā \| kaniṣṭhā-tale
vedī \| tat-tale kuṇḍalam \| tat-tale śaktiḥ \| tarjany-ādy-aṅguli-tale
parvataḥ \| parvata-tale rathaḥ\| pārṣṇau matsyaḥ ity aṣṭau \| militvā
ūnaviṁśati \|\|28\|\|

**\...**

\|\| 10.30.29 \|\|

dhanyā aho amī ālyo govindāṅghry-abja-reṇavaḥ \|

yān brahmeśo ramā devī dadhur mūrdhny agha-nuttaye \|\|

**śrīdhara-svāmī (bhāvārtha-dīpikā) :** he **ālyaḥ** sakhyaḥ ! **aho
dhanyā** atipuṇyā **govindāṅghry-abja-reṇavaḥ** \| tatra hetuḥ---**yān**
iti \| asmābhir apy etad reṇv-abhiṣekeṇa tathaiva kṛṣṇaḥ prāptuṁ śakya
iti bhāvaḥ\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : āliḥ** satre sakhī-paṅktyoḥ
iti yādavaḥ \| **dhanyā** nirapekṣāḥ sva-saṅgi-puruṣāṇāṁ ṣādhanāntaraṁ
vinaiva pāvana-samarthāḥ \| nirapekṣo guṇaiḥ pūrṇo dhanya ity ucyate
budhaiḥ iti yādavaḥ \| *tatra* dhanyatve \| *iti bhāva* iti mūrdhni
dhṛta-kṛṣṇa-pāda-reṇunā hata-sarva-pāpānāṁ śuddhāntaḥ-karaṇānāṁ
kṛṣṇa-prāptir na durghaṭeti tātparyam \| idaṁ taṭasthānām vākyam \|

\[viśvanāthaḥ\] taṭastha-pakṣās tu tatrānavadadhānāḥ kṛṣṇa-padāny
evālakṣyāhuḥ---**dhanyā** iti \| brahmādyā **agha-nuttaye**
viccheda-duḥkhāpanayanāya **yān** **mūrdhni dadhur** ity aparāhṇe
goṣṭhāgamana-samaye kṛṣṇa-sahacara-bālakaiḥ pratyahaṁ te svargād
avaruhya kṛṣṇa-pāda-dhūli-grāhiṇo dṛśyanta eva \| yad
vakṣyate---vandyamāna-caraṇaḥ pathi vṛddhaiḥ \[bhā.pu. 10.35.22\] iti \|
vandinas tam upadeva-gaṇā ye \[bhā.pu. 10.35.21\] iti ca \| vayaṁ tu
lajjayaiva yad dhartuṁ na śaknumaḥ, tenaiva tāvad aghaṁ prāpnuma iti
bhāvaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : agha-nuttaye** ity aghaṁ
duḥkhaṁ tad vayam api gṛhṇīmaḥ \| viśada-jyotsnāyāṁ spaṣṭam eva
pada-lakṣma lakṣyate \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : amī** ime \| **ālya** iti
sambodhanam \| tatra sarvāsām aikamatyārthaṁ bhakti-viśeṣa-jananārthaṁ
vā dhāraṇe sarveṣāṁ prādhānya-vivakṣayā ca-śabdāprayoge'pi teṣāṁ
yathottaraṁ śraiṣṭhyam ūhyam \| kṛṣṇasya paścāt **pādābja-reṇūn**
gṛhṇanto **brahmeśādayaḥ** sadaiva tābhir dṛśyante \| ato dṛṣṭam eva
varṇyate---na tv aiśvaryābhiprāyeṇa \|

**devī** iti śrī-vṛṣabhānu-gopa-nandinī-vyāvṛtty-artham \| yad vā,
tad-reṇu-dhāraṇena lakṣmyāṁ bhakty-udayenoktaṁ---devī pūjyeti \| yad vā,
śrī-rādhāyā lakṣmyāś ca prāyaḥ padāni tulyatvāt sandeho
vyavacchidyate---devīti \| devītvena lakṣmyā bhūmy-asparśatvāt \| yad
vā, devī vraja-devī śrī-rādhaiva \| **mūrdhnīti** bhakti-bharaṁ
dyotayanti \| **agham** aparādho virahādi-duḥkhaṁ vā \| atas te'naghā
eva \| asmākaṁ ca bhaktyā tad-adhāraṇād aghaṁ muktam eveti bhāvaḥ \|
anyat tair vyākhyātam \|

yad vā, **reṇava** eva **dhanyā** uttamāḥ,
śrī-kṛṣṇa-rūpa-parama-dhana-dāna-yogyā vā \| yad vā, **amī**
vaikuṇṭhādau vartamānā goṣṭhāṅgana-patinā vā pūrva-dṛṣṭā vā \| asyāḥ
padair spṛṣṭās ta eva dhanyāḥ \| eṣā mātsaryoktiḥ \| yad vā, ime reṇava
**ālyaś** ca imā dhanyāḥ \| govinda-nītatvād gauraveṇa bahutvam \| evaṁ
dṛṣṭāntatvena reṇūnām iva tasyā api dhanyatvam abhipretam\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas taṭasthā
āhuḥ---**dhanyā** iti \| **amī** ime \| **ālyaḥ** iti sambodhanaṁ
sama-duḥkhatvena prāyaḥ sarvāsām eka-bhāvāt, sarvāsām eva yugapat
sambodhanaṁ camatkārātiśayāt\| **dadhur** iti atīta-nirdeśo
niścaya-jñāpanārthaḥ \| **brahmādīnāṁ** yathottaraṁ śraiṣṭhyam ūhyam \|
**ramāyās** tu viśeṣaṇaṁ tathāpi śraiṣṭhya-bodhanārthaṁ **mūrdhnīti**
bhakti-bharaṁ bodhayati \| **agham** aparādho virahādi-duḥkhaṁ vā \|
dhanyatve hetuḥ---**govindāṅghrīti** supāṁ sulug iti ṣaṣṭhī-luk
chāndasaḥ \| tat-sambandhena dhanyā ity arthaḥ \| ata eva **yān** iti \|
ato **reṇavo**\'pi tat-sambandha-lābhena dhanyāḥ, vayaṁ tu tad-abhāvāt
tato\'pi tucchā iti bhāvaḥ \| iyaṁ ca tat-pāda-reṇūnāṁ māhātmya-bhāvanā
prema-kṛtaiva \| premā hy asad api māhātmyaṁ sphārayati kim uta sat \|
tatas tad-atiśayas tu tad-atiśayam eva \| yathābhīṣṭa-carite \| kiṁ vā,
are ācaritaṁ tapas tapasvinyā yad iyam avaniḥ \[bhā.pu. 5.8.23\] ity-ādi
gadye tena sva-mṛga-pada-sparśena pṛthivyā bhāgyaṁ varṇitam \|\|29\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 311) :** \[uddīpaneṣu\]
pada-dhūliḥ---**dhanyā** iti \| atra premaiva tad-utkarṣaṁ gamayati, na
tv aiśvarya-jñānam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
caraṇa-rajo\'bhinandantya ūcuḥ---**dhanyā** ity-ādi \| **aghaṁ**
duḥkham, tan-**nuttaye** tan-nāśāya \| **dhanyāḥ** sukhadā ity arthaḥ \|
**yān brahmādyā mūrdhnā dadhuḥ,** tasmād vayam api tathā kurma ity
arthaḥ \|\|29\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** virahārti-bhareṇa
vipruṣṭa-cetanās tasyā bhāgyam abhinandya gūḍha-mātsaryā taṭasthatām
avalambya parasparaṁ kathayanti---**dhanyā** iti \| he **ālyaḥ** he
sakhyaḥ ! iti sambodhane \| reṇu-dhāraṇe sarva-sammaty-avadhāraṇārtham
\| **aho** iti durlabha-lābhe \| **amī** darīdṛśyamānāḥ **govindasya**
caraṇābja-sambandhino **reṇavo dhanyā** uttamāḥ puṇyā ity arthaḥ\| yad
vā, dhanyā dhana-vahā reṇu-dhāriṇo dhana-lābho bhavati \| atra dhanaṁ
kiṁ rati-mukhaṁ tad asmākaṁ hastād galitam etad-reṇu-dhāraṇe tal-lābho
bhaviṣyatīti tātparyārthaḥ \| **yān** reṇūn **brahmā** brahmāṇḍādhikārī,
**īśaḥ** saṁhārādhikṛtaḥ, **ramā** lakṣmīḥ sarva-sampatti-dānādhikṛtā,
**devī** dyotamānā bhāryātvāt \| yān reṇūn **mūrdhni dadhuḥ**
dhārayāmāsuḥ \|

prayojanam āhuḥ---**agha-nuttaye** pāpa-nāśārtham \| yadyapi teṣāṁ pāpaṁ
viśeṣato nopalabhyate, tathāpi vicārayanti \| tathā hi, brahmaṇaḥ pāpaṁ
kiṁ ? bhagavat-pratikūlebhyo'surebhyo vara-dānam \| tal-lakṣaṇam,
rudrasya pākhaṇḍa-pravartana-lakṣaṇaṁ pāpaṁ, ramāyā asura-rākṣasebhyo
vibhūti-vitaraṇa-lakṣaṇaṁ pāpaṁ, tasyā apanuttaye \|

yad vā, vyabhicāri-bhāva-sṛṣṭatvāt brahmaṇaḥ pāpam, eteṣāṁ bhāvānāṁ
tāmasa-harād rudrasya pāpam, asmat-sahāyyākaraṇāt ramāyāḥ pāpam \|
eteṣāṁ pāpānāṁ **nuttaye** nāśāya \| ete **brahmādayo** reṇūn **dadhuḥ**
\| asmākaṁ pāpāsambhavāt kim-arthaṁ dhārayiṣyāmaḥ ? iti bhāvaḥ \|

yad vā, punar apy ātma-nyāyaṁ sambhāvyāhuḥ---yathaite reṇu-dhāraṇena
niṣpāpāḥ jātāḥ, tathā vayam api asmābhir api māna-lakṣaṇam
adhamācaritasya phalaṁ viraha-duḥkham anubhūyate \| etad-rasābhiṣekena
niṣpāpānām asmākaṁ svata eva viraha-duḥkha-nivṛttir bhaviṣyatīti
vyañjitam iti \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṭastha-pakṣās tu
tatrānavadadhānāḥ kṛṣṇa-padāny evālakṣyāhuḥ---**dhanyā** iti \|
**brahmādyā agha-nuttaye** viccheda-duḥkhāpanodanāya **yān mūrdhnā
dadhur** ity aparāhṇe goṣṭhāgamana-samaye kṛṣṇa-sahacara-bālakaiḥ
pratyahaṁ te svargād avaruhya kṛṣṇa-pāda-dhūli-grāhiṇo dṛśyanta eva \|
yad vakṣyate---vandyamāna-caraṇaḥ pathi vṛddhaiḥ \[bhā.pu. 10.35.22\]
iti \| vandinas tam upadeva-gaṇā ye \[bhā.pu. 10.35.21\] iti ca \| vayaṁ
tu lajjayaiva yad dhartuṁ na śaknumaḥ tenaiva tāvad **aghaṁ** prāpnuma
iti bhāvaḥ \|\|29\|\|

**\...**

\|\| 10.30.30 \|\|

tasyā amūni naḥ kṣobhaṁ kurvanty uccaiḥ padāni yat \|

yaikāpahṛtya gopīnāṁ raho[^77] bhuṅkte'cyutādharam \|\|

**śrīdhara-svāmī (bhāvārtha-dīpikā) :** anyā āhuḥ---**tasyā** iti \|
**gopīnāṁ** sarvāsām \| ayaṁ bhāvaḥ---bhaved[^78] evaṁ, yadi tasyāḥ
padāni sampṛktāni na bhaveyuḥ, tāni tu no duḥkhaṁ **kurvanti** iti
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyāḥ* pratipakṣāḥ \|
nanu kṛṣṇa-reṇuṁ dhṛtavatīnāṁ kutaḥ śokaḥ ? tatrāhuḥ---**tasyā** iti \|
*ayaṁ bhāva* iti---*bhaved evaṁ* śokābhāvo nāpi syāt, sapatnyāḥ sukhaṁ
duḥsaham ity arthaḥ \| **acyutaṁ** satata-syandamānāmṛtam **adharam**
iti tasyāḥ sandaśyādhara-pātaṁ saṁsmṛtya **naḥ kṣobha** iti \|

\[viśvanāthaḥ\] pratipakṣa-sakhya āhuḥ---tasyā iti \| **uccaiḥ**
kurvanti janayanti \| **gopīnāṁ** sarvāsām evāsmākaṁ
bhogy**ācyutādharam** ekaiva **rahaś** cārayitvā **bhuṅkte**\| tayaiva
kāminyā kenāpi karmaṇainaṁ vaśīkṛtyāsmān premavatīs tyājayitvā kṛṣṇa
etāvad-dūram ānīta iti bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tasyā amūnīty-ādi \|
iyam anyāsām uktiḥ \| ete reṇavo grahītuṁ yujyata eva\| kintu tasyā
amūni pada-cihnāni naḥ kṣobhaṁ yata uccaiḥ kurvanti tasmān na
grahītavyāḥ \| tayā kim aparāddham ? ity āha---yaikety-ādi \| sā
sarvādhikā tayaiva na gaṇitam \| katham ātma-saravīr imāḥ svayam ekāham
asya sāṅge gacchāmīti evaṁ na gaṇayitvā acyutādharaṁ sarvāsām eva
gopīnāṁ dhanaṁ, dhivi-prīṇane ity auṇādika-pratyaye siddham \| **raho**
rahasi ekā satī **bhuṅkte** \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-candrāvalyāḥ sakhīnām
uktiḥ---tasyā iti \| **uccair** adhikaṁ **kṣobhaṁ** vaikalyaṁ pūrvokter
dhairya-hāniṁ vā \| yad vā, uccair garvād uccatarāṇy asmān mūrdhnopary
arpitāni vety arthaḥ \| **apahṛtya** iti ekākitvena rahasi bhogāt \| yad
vā, cauryeṇa tayā nītatvād eva so'smān vihāyātrāgataḥ \| anyathā katham
āgacchet ? iti bhāvaḥ \| **gopīnāṁ** sāmānyataḥ sarvāsām eva \| "dhanam"
iti pāṭhas teṣāṁ sammataḥ, "sarvasvam" iti vyākhyānāt[^79] \| anyathā
"gopīnāṁ bhogyam" ity eva vyākhyātaṁ syāt \| **acyutasya** tāṁ
tyaktvānyatra kvāpy agacchato'**dharam** iti \| yad vā, tasmād acyutā
avicchinnā satīti ciraṁ bhogo'bhipretaḥ \| śleṣeṇa cyuto'sman-mukhād
galito yo'dharaḥ, tam iti nijocchiṣṭa-bhogas tasyāḥ sūcitaḥ \| ime
reṇava ālyaś ca imā **dhanyā** ity etat-pakṣe uccair asmad-atikramaṇād
uccāny api kṣobhaṁ kurvanti kim ? kākvā, api tu naivety arthaḥ \| evam
eṣā sarvāsām evoktir jñeyā \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratipakṣā āhuḥ---tasyā iti
\| **uccair** adhikam \| **kṣobham** atiduḥkham \| **apahṛtya** iti
ekākitvena **rahasi** bhogāt \| yad vā, cauryeṇa tayā māyāvinyā nītatvād
eva so'smān vihāyātrāgataḥ \| anyathā katham āgacchet ? iti bhāvaḥ \|
gopīnāṁ sāmānyataḥ sarvāsām \| asmākam eva dhanam iti pāṭhaḥ kvacit \|
sa ca prāyaḥ sarvatvam iti teṣāṁ vyākhyām avīkṣya \| "rahaḥ" iti pāṭhas
tu sarvatra \| acyutasya tāṁ tyaktvānyatra kvāpy agacchato'dharam iti
\|\|30\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 287) :** atha prātipakṣikā
yathā---**asyā** iti \| atha prakaṭa eva matsara iti tābhyo
vilakṣaṇatvam \| tathaiva śrī-harivaṁśādau pārijāta-haraṇe śrī-rukmiṇīṁ
prati satyabhāmāyāḥ \| spaṣṭam \|\| **(360)**
asūyānyodaya-dveṣe---**tasyā amūni naḥ kṣobham** ity-ādau \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** anyāḥ
kāścid ūcuḥ---tasyā ity-ādi \| ete reṇavo mūrdhni dhartuṁ yujyante eva
\| kintu **tasyā amūni padāni no**'smākaṁ **kṣobhaṁ kurvanti** \| tayā
kim aparāddham? ity āhuḥ---yaikety-ādi \| **gopīnāṁ** sarvāsām eva
**dhanam** **acyutādharam** apahṛtya **yā ekā** satī **bhuṅkte** \|
pradhānāyā naitad ucitam iti naikākī miṣṭam aśnīyāt ity-ukteḥ \|\|30\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kevalasya govindasya
padābja-reṇūnām etādṛśa-māhātmyaṁ tayā saṁvalitasya naitādṛśaṁ
pariṇāma-virasatvāt madhu-viṣa-sampṛktānnavat iti parīkṣantya
āhuḥ---**tasyā amūni padāni no'smākaṁ kṣobhaṁ kurvanti**, viraha-duḥkhād
apy adhikaṁ duḥkhaṁ dadatīty arthaḥ\| yad vā, **tasyāḥ padāni uccair**
iti śrī-kṛṣṇa-padopari vilāsa-viśeṣeṇa nikṣiptāni **no**'smākam
**uccair** adhikaṁ **kṣobhaṁ kurvanti** \| viraha-duḥkhād apy adhikaṁ
duḥkhaṁ dadatīty arthaḥ \| no'smākaṁ kṣobhaṁ dhairya-cyutim
anveṣaṇa-pratibandhaṁ kurvanti\|

tatra hetum āhuḥ---**yat** yasmāt **yā ekā** **gopīnāṁ** sadā surakṣitam
api sarvasvaṁ, cauryeṇāpahṛtya **rahaḥ**
asmat-praveśāyogye'**cyutādharaṁ** kṣaṇam api vilāsa-cyuti-rahitas
tasyādharam asmān apṛṣṭaiva **bhuṅkte** iti sābhilāṣerṣyaṁ vacanam \|
ato reṇu-dhāraṇam asmākaṁ nocitam iti bhāvaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratipakṣa-sakhya
āhuḥ---tasyā iti \| **uccaiḥ** kartuṁ janayantī **gopīnāṁ** sarvāsām
evāsmākaṁ bhogyam **acyutādharam** **ekaiva rahaś** corayitvā
**bhuṅkte,** tayaiva kāminyā kenāpi karmaṇainaṁ vaśīkṛtya asmān
premavatīs tyājayitvā kṛṣṇa etāvad dūraṁ nīta iti bhāvāh \|\|30\|\|

**\...**

\|\| 10.30.31 \|\|

na lakṣyante padāny atra tasyā nūnaṁ tṛṇāṅkuraiḥ \|

khidyat-sujātāṅghri-talām unninye preyasīṁ priyaḥ \|\|

**śrīdhara-svāmī (bhāvārtha-dīpikā) :** tad-asampṛktān kevalaṁ
kṛṣṇa-pāda-reṇūn eva vicinvatyas tān dṛṣṭvā punar atyantaṁ samatapan \|
tad āha śloka-trayeṇa---**na lakṣyanta** iti \| **khidyatī sujāte**
sukumāre **aṅghri**-tale yasyāḥ, tām **unninye** skandham āropitavān
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad-asampṛktān* tasyāḥ
pādair amiśritān \| tat tāpam āha---udūhya nayanena bhā-sambandhābhāvāt
padādarśanam api \| śokas tv etādṛśa-premā nāsmāsv iti hetoḥ \|\|31\|\|
\[*etad-anantaraṁ viśvanāthaḥ*\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : unninye** skandham
āropitavān \[bhā.dī.\] iti skandha āruhyatām \[bhā.pu. 10.30.39\] iti
vakṣyamāṇānusāreṇa tair vyākhyātam \| **preyasīṁ** priyatamāṁ **priya**
iti paiśunyoktiḥ\| antya-pakṣe cānyonyaṁ priyatvena, tatrāpi
preyasītvena sarvābhyas tasyāṁ prītir adhikā sūcitā \| ata **unnayanaṁ**
yuktam eveti bhāvaḥ \| yad vā, **unninya** iti hastābhyām utthāpyāṅke
kṛtvā vā ninya iti jñeyam \| tathā saty eva
tādṛśāliṅganādi-rasa-sampattyā preyasītvaṁ susidhyed iti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : na lakṣyante** iti \|
matsaroktitvāt skandham āropitavān iti tair vyākhyātam \| atra tān
dṛṣṭveti tad-asampṛktān dṛṣṭvety arthaḥ \| yad vā, sakhyo'py āhuḥ---neti
\| sakhī-vākyatvād eva---**khidyad** ity-ādi preyasīm atiśayena
tat-prīti-viṣayām ity arthaḥ \| **unninye** hastābhyām aṅke vidhāya
ninya ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** kiyad
dūraṁ gatvā na calitavatī, yatas tṛṇāṅkuraiḥ khidyat-sujātāṅghri-talām
\| katham anumitam ? tatrāhuḥ---**na lakṣyanta** ity-ādi \| **priyatvāt
preyasītvāc** ca yogyam evaitat \|\|31\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pradeśāntare gatvā tāny
anālakṣya tarkayanti \| etāvat-paryantaṁ tasyāḥ padāṇi śrī-kṛṣṇa-padaiḥ
saha samāgatāni ito\'gre na [tal]{.mark} **lakṣyante** \| tatra hetuṁ
kalpayanti---**na lakṣyante** kevalam asya padāni lakṣyante\'to reṇūn
dhārayiṣyāma iti \| lakṣyante na tasyāḥ, tatra mātsaryeṇa hetuṁ
kalpayanti \| bahu-tṛṇavat pradeśa-paribhramaṇena **tṛṇāṅkuraiḥ
khidyantī sujāte aṅghri-tale** yasyāḥ, tām **unninye** hastābhyām
utkṣipyad ūrdhvam unnītavān \| tathā
satkṛtyāliṅgana-cumbanādi-sukha-viśeṣaṁ dattavān \| svayam api **priya**
iti \|

nanu prabhuś cet katham **unninye** ? tatrāhuḥ---**preyasīṁ**
mādṛśībhyas tasyāṁ prīty-atiśayaḥ sūcitaḥ \| svayam api tasyāḥ
**priyaḥ,** tasyāḥ abhīṣṭa-sampādanāt evaṁ sudūra-gamanenānyo\'nyaṁ
prītir āviṣkṛteti bhāvaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho
matsara-mahā-roga-grastāḥ ! mā khidyata \| nātra tasyāḥ padāni santīti
tasyāḥ priya-sakhya āhuḥ---neti \| tāḥ praty eva saharṣāpāṅgam anyāḥ
sakhyo nīcaiḥ sa-vitarkam āhuḥ---**nūnam** iti \| **unninye** bhujābhyām
udgṛhya sva-vakṣa ārohayāmāsety arthaḥ \| yataḥ **preyasīm,**
atiprīti-viṣayatvāt tac-caraṇa-tala-khedasyāsahyatvāt \| iha khalu
tat-sakhīnām ubhaya-vidhaṁ sukhaṁ, tasyās tādṛśa-saubhāgya-darśanotthaṁ,
vipakṣāṇāṁ tādṛśa-duḥkha-darśanotthaṁ ceti jñeyam \|\|31\|\|

**\...**

\|\| 10.30.32 \|\|[^80]

imāny adhika-magnāni padāni vahato vadhūm \|

gopyaḥ paśyata kṛṣṇasya bhārākrāntasya kāminaḥ \|\|

**śrīdhara-svāmī (bhāvārtha-dīpikā), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ): \[***viśvanāthasya
ṭīkātroddhṛtā***\]**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tal-lakṣaṇam āhuḥ---
**imāni** iti \| he **gopyaḥ** ! iti vidagdhābhir yuṣmābhir etal
lakṣyata eveti bhāvaḥ \| **kāmina** iti \| anyathā tad-asambhavaḥ \|
īrṣyoktir eṣā \| vastutas tu kāma-yuktatvenaivādhikātma-tad-apekṣā
sūcitā \| anty upalakṣe ca tasyām āsaktir abhipretā \| etat padyaṁ
bahu-pustakeṣu na dṛśyate \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha pratipakṣāḥ sāsūyam
āhuḥ---**imāni** iti \| he **gopyaḥ !** iti vidagdhābhir yuṣmābhir etal
lakṣyata iti bhāvaḥ \| **kāminaḥ** kevala-kāma-paratantrasya, na tu
prema-rasa-vidagdhasyety arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** he sakhyaḥ
! asiddho\'yaṁ hetuḥ, sa-vyabhicārāt \| tat kuto\'py atra gateti
**tad-padāni na lakṣyante** \| tām unnayanān naivam \| paśya paśya
vyabhicāry evāyaṁ hetuḥ \| tathā hīty āhuḥ---**imāni** ity-ādi \|
**adhika-magnāni** **vadhūṁ vahataś** cet, yato **bhāvākrāntasya** \|
vahane hetuḥ---**kāminaḥ** \|\|32\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** *asya ślokasya vyākhyā na
prāpyate*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho asamīkṣya-bhāṣiṇyaḥ !
mā khidyateti kiṁ brūdhve ? tat-pādānāṁ darśanād apy adarśanam
atiduḥkhākaram asmat-prāṇānām adarśanaṁ sambhāvayatīti dyotayantyaḥ
pratipakṣā āhuḥ---**imāni** iti \| **vadhūm** ity anupanītenāpi kṛṣṇena
vane\'tra sā sva-vadhūr eva kṛteti bhāvaḥ \| ata eva **bhārākrāntasya,**
gṛhasthāḥ khalu kalatra-bhārākrāntāḥ itas tato bhramanty eveti bhāvaḥ \|
**kāminaḥ** na tu premiṇaḥ \| premavatīnām apy asmākaṁ tyāgād iti \| ata
eva kāma eva taṁ tāṁ vāhayet, anyathā vrajendra-kumāro hy atisukumāraḥ
kiṁ gopālikāyā vāhano bhavet ? iti bhāvaḥ \|\|32\|\|

**\...**

\|\| 10.30.33 \|\|

atrāvaropitā kāntā puṣpa-hetor mahātmanā \|[^81]

atra prasūnāvacayaḥ priyārthe preyasā kṛtaḥ \|

prapadākramaṇe ete paśyatāsakale pade \|\|

**śrīdhara-svāmī (bhāvārtha-dīpikā) : prapadābhyām ākramaṇaṁ**
kṣauṇī-mardanaṁ yayoḥ \| ata eva **asakale pade** **paśyata** iti
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na prāpyate.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paścād agre tasyāḥ padāni
vīkṣyāhuḥ---atreti \| **mahātmanā** vidagdha-śiromaṇinety arthaḥ \|
śleṣeṇa mahān parvatavat sthūla ātmā buddhir yasya itīrṣyoktiḥ \| idaṁ
padyārdhaṁ kvacid eva dṛśyate \|

**priyārthe** **preyasā** ity anena pūrvoktasya preyasīṁ priya \[bhā.pu.
10.30.31\] ity asya vaiparītyoktyā anyonyaṁ tulyā eva prītiḥ sūcitā \|
yad vā, unnayanāpekṣayā pūrvaṁ preyasīm ity uktam \| idānīṁ ca preyaseti
priyatamatvena tayā kṛtenādeśena **puṣpāvacayaḥ kṛta** ity-ādy
abhipretam \| tatra **pade** iti dvitvaṁ śrī-vṛndāvana-varti
puṣpa-vṛkṣāṇām ekatamasyaika-deśe sthityāpi bahula-puṣpāvacaya-siddheḥ
\| kiṁ vā, sthāne sthāne bahūnām apy uditānāṁ padānām ekatra
dvi-dvi-dṛṣṭeḥ \| ata eva viṣṇu-purāṇe---

> puṣpāvacayam atroccaiś cakre dāmodaro dhruvam \|
>
> yenāgrākrānta-mātrāṇi padāny atra mahātmanaḥ \|\| \[vi.pu. 5.13.34\]
> iti \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punaḥ sakhya āhuḥ---atrety
ardham \| **mahātmanā** vidagdha-śiromaṇinety arthaḥ \| tad etat
sārdha-padyaṁ kvacin na dṛśyate ca \| ato nāṅkā kṛtaḥ \|\|

athānyāḥ sakhya āhur---atra prasūneti \| **preyasā** atiśayena
prīti-kartrā \| pūrvatra liṅgam āhuḥ---**prapada-** ity ardhena \|
**pade** iti prati puṣpa-vṛkṣam iti śeṣaḥ \| ata eva bahutvaṁ
śrī-viṣṇu-purāṇe---

> puṣpāvacayam atroccaiś cakre dāmodaro dhruvam \|
>
> yenāgrākrānta-mātrāṇi padāny atra mahātmanaḥ \|\| \[vi.pu. 5.13.34\]
> iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** kiyad
dūram anyato gatvā pada-lakṣma prakārāntaram ālokya sa-nirṇayam
āhuḥ---**atra** ity-ādi \| **priyārthe** priyā-nimittam **atra** sthale
tena **prasūnāvacayaḥ kṛtaḥ** \| tal-liṅgam āha---**asakale** khaṇḍe
**pade paśyata** \| kīdṛśe ? **prapadākramaṇe** prapadaṁ pādāgraṁ, tena
ākramaṇam avaṣṭambhanaṁ yayoḥ \|\|33\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kiṁ ca, agre gatvā
padāgra-darśanena puṣpāvacayanaṁ sambhāvyāhuḥ---**atra** iti\| atra
[kṣāvaḥ]{.mark}-pradeśe preyasyā svālaṅkārārtham ādiṣṭena priyatamena
**priyārthe** tat-santoṣāya tad-ādiṣṭaṁ bahu-mānayatā **prasūnāvacayaḥ
kṛtaḥ** \| evam anyonyaṁ sāmarasyaṁ sūcitam \| sthāne ucca-pradeśe
sthitānāṁ pūspāṇām avacayaṁ kurvataḥ **prapadābhyāṁ**
bhū-bhāgasyākramaṇe **asakale** asamagre **pade** **paśyata** \| tayāsmi
bhāgān abhivyakteś ceti bahūnāṁ padānāṁ madhye ekatra dvayor dvayor
asamagra-darśanād idaṁ sambhāvyoktam iti \| tad uktaṁ parāśareṇa---

> puṣpāvacayam atroccaiś cakre dāmodaro dhruvam \|
>
> yenāgrākrānta-mātrāṇi padāny atra mahātmanaḥ \|\| \[vi.pu. 5.13.34\]
> iti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punaḥ sakhyaḥ
āhuḥ---**atra** iti \| **mahātmanā** vidagdha-śiromaṇinety arthaḥ \| yad
vā, mahe tat-prasādhanotsave ātmā mano yasya, tena \| **puṣpa-hetoḥ**
puṣpārtham **avaropitā** ity aśoka-vṛkṣo\'yam asyāh pāda-sparśaṁ prāpya
sadyaḥ puṣpyati, yathā "aham etat-puṣpair imāṁ prasādhayeyam" iti
buddhyety arthaḥ \| ata eva **mahātmanā** mahā-buddhimatā
atrāśoka-śākhyāyāṁ **prasūnānām avacaya** ity ata evātra prasūnāni na
santīti bhāvaḥ \| kiñcid dūra-śākhāyā hastāprāpyāyāḥ **puṣpāvacayārthaṁ
prapadābhyām ākramaṇaṁ** kṣauṇi-sammardanaṁ yatas te **pade** \| ata eva
**asakale** sampūrṇayos tayor bhuvi cihnādarśanāt \|\|33\|\|

**\...**

\|\| 10.30.34 \|\|

keśa-prasādhanaṁ tv atra kāminyāḥ kāminā kṛtam \|

tāni cūḍayatā[^82] kāntām upaviṣṭam iha dhruvam \|\|

**śrīdhara-svāmī (bhāvārtha-dīpikā) :** tasyāḥ kṛṣṇa-jānv-antar
upaviṣṭāyāś cihnaṁ dṛṣṭvāhuḥ---**keśa-prasādhanam** iti \| **kāntām**
adhikṛtya **tāni** prasūnāni **cūḍayatā** cūḍānukāreṇa badhnatā
**dhruvam upaviṣṭam** \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** keśa-mārjanyā
keśa-saṁskāraḥ **keśa-prasādhanam** \| **atra** sthale \| **kāminyāḥ**
atīva-kamanīyāyāḥ \| **kāminā** pūrṇānandavatāpi \| **dhruvaṁ** niścitam
\| tat sthalam adhunā śṛṅgāra-vaṭa iti prasiddham \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : keśānāṁ prasādhanaṁ**
saṁskaraṇam \| tac ca svāṅgulibhis tad-arthātma-śiro-nyasta-kaṅkatikayā
vā \| **tu**-śabdo bhinnopakrame \| "hi" iti pāṭhe niścitam \|
**prasādhana**-prayojanaṁ sūcayati---**kāminyāḥ kāminā** iti \|
kāma-krīḍā-sukhārtham ity arthaḥ \| kiṁ vā, pūrvokta-kāmina itivat tu \|
**dhruvaṁ** niścitam iti sākṣāt-tal-lakṣaṇābhivyakteḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
garbhakākhya-mālya-khaṇḍa-patanaṁ dṛṣṭvā punar vipakṣā āhuḥ---**keśa-**
ity ardhena \| **tu**-śabdo bhinnopakrame \| "hi" iti pāṭhe niścayam \|
**prasādhana-**prayojanaṁ sūcayati---**kāminyāḥ kāminā** iti
kāma-krīḍā-sukhārtham ity arthaḥ \| tādṛśopaveśaṁ dṛṣṭvā sakhyas tv
aḥuḥ---**tāni** ity ardhena \| **cūḍayatā** iti jñānaṁ tu sva-deśe
tādṛśa-veśasya prāyaśo dṛṣṭveti jñeyam \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** tataḥ
kvāpi gatvopaveśa-cihnam ālokya kāścid āhuḥ---**keśa-prasādhanam**
ity-ādi \| **tu** niścitam \| **atra kāminyāḥ kāminā** tena
**keśa-prasādhanaṁ kṛtam** \| tatra hetum āhuḥ---**tāni** ity-ādi \|
**tāny** avacitāni prasūnāni **cūḍayatā** iha **upaviṣṭam** \|
**dhruvaṁ** sākṣād eva dṛśyatām ity arthaḥ \|\|34\|\|

---------------------------------------------------------------------------------------------------------------------

keśa-prasādhanaṁ tv atra kāminyāḥ kāminā kṛtam \|

tāni cūḍayatā[^83] kāntām upaviṣṭam iha dhruvam \|\|

**nārāyaṇa-bhaṭṭaḥ (śrī-rasikāhlādinī) :** tato\'nya-mālya-grathane
sarvato viśīrṇānāṁ khaṇḍitānāṁ dalānāṁ sañcāraṁ dṛṣṭvā
prakārāntareṇotprekṣamāṇā āhuḥ---**keśa-** iti \| **atra** iti
śroṇī-bharaṇa-cihnaṁ dṛṣṭvā tarkayanti---kṛṣṇam ācanta upaviṣṭāyā
**kāminyāḥ** priya-kṛta-prasādhane śrī-kṛṣṇa-kara-sparśe sābhilāṣāyāḥ
**keśa-prasādhanaṁ** veṇyāṁ kareṇa āpīḍya kareṇa **kṛtam** \| **kāminā**
iti cumbanādi-kaṭākṣa-darśanādiṣu sābhilāṣeṇa
kāma-krīḍā-pradarśanārthaṁ, tathā **kṛtam** ity arthaḥ \|
**tu**-śabdokta-viśeṣam āhuḥ \| anyā sthalāntaraṁ darśayanti---**iha**
iti rahaḥ-sthale **tāni** puṣpāṇi **kāntāṁ** **cūḍayatā** cūḍāṁ karaṁ
grathanena alaṅkurvatā **upaviṣṭaṁ** **dhruvaṁ** niścitaṁ nātra
sandehaḥ, sākṣāt tal-lakṣaṇābhivyakteḥ \| evaṁ rasābhivṛddhy-arthaṁ
tasyā rahaḥ prāpaṇaṁ puṣpa-sampādanam alaṅkaraṇaṁ coktam iti \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
kṛṣṇa-jānv-antar-upaviṣṭāyās tasyāś cihnaṁ dṛṣṭvā punar vipakṣā
āhuḥ---**keśānāṁ prasādhanam** atratya-vana-devatā datta-kaṅkatikayeti
buddhyate \| **kāminyāḥ**, na tu premavatyāḥ, sva-sakhīr api vañcayitvā
kāmukaṁ nītvā raho gatatvāt \| **kāminā**, na tu premavatā, premavatīnām
apy asmākaṁ viraha-pīḍānanusandhānāt \| tataś ca **tāni** taiḥ prasūṇaiḥ
keśair vā kāntāṁ kāminīṁ **cūḍayatā** narmaṇā pauruṣaṁ vyañjayituṁ
cūḍāvatīṁ kurvatā **iha dhruvam upaviṣṭam** iti rahaḥ-keli-vārtāpy abhūd
iti bhāvaḥ \| vin-mator lug iti matupo luk \|\|34\|\|

**\...**

\|\| 10.30.35 \|\|

reme tayā svātma-rata[^84] ātmārāmo'py akhaṇḍitaḥ \|

kāmināṁ darśayan dainyaṁ strīṇāṁ caiva durātmatām \|\|

**śrīdhara-svāmī (bhāvārtha-dīpikā) : reme** ity-ādi śukoktiḥ \|
**ātma-rataḥ** svatas tuṣṭaḥ \| **ātmārāmaḥ** sva-krīḍaḥ \|
**akhaṇḍitaḥ** strī-vibhramair anākṛṣṭo'pi \| tathā cet kim iti **reme**
? ata āha---**kāminām** iti \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tathā cet*---*anākṛṣṭaś*
cet \| tatrāśaṅkāyām āha uttaraṁ---*kāminām* iti \| **reme**
surata-līlām anubabhūva \| **ātmani** svarūpānande **rataḥ** \| **ātmany
ārāmaḥ** krīḍā yasya saḥ \| ātma-rata ātma-krīḍa \[mu.u. 3.1.4\][^85]
iti śruteḥ \| anena viśeṣaṇa-dvayena viṭa-vṛtti-niṣedho\'sūci muninā \|
bhagavat-prīti-sādhana-bhakti-jñānādi-tāratamyāt prīti-tāratamyaṁ
sūcyate\'tra \| tathā cānyā gopya indriya-vṛttayaḥ, kṛṣṇa-nītā tu
bhaktir buddhir vā jñeyā \| buddhimatā tat-padāni
tat-tad-artha-bodhakatvena yojyānīti santoṣṭavyam \| śokādikaṁ ca
guṇa-nimittam \| ata eva **akhaṇḍita** ity uktam \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : reme** **tayā
svātma-rata** ity-ādi śrī-śukoktiḥ \| asyāyam arthaḥ---**svātma-rataḥ**
**svātmārāmo'py** **akhaṇḍito'pi** **tayā** saha **reme** \|
ātmārāmatvādibhir yuktaḥ kathaṁ sarvāḥ parityajya kevalaṁ tayā saha
ramate ? ity āha---**kāminām** ity-ādi \| ye kāmino bhavanti, te
**dīnā** bhavanti \| yās tu **striyo** bhavanti, tā **durātmāno**
bhavanti \| nāyaṁ kāmī, naitā api striyaḥ strī-prakṛtayaḥ \| etāḥ kila
cid-ānanda-śakti-rūpāḥ \| āsāṁ pārthakyaṁ nāsti \| ekayā saha ramaṇam
eva sarvāsāṁ ramaṇam iti bodhayan \|

yad vā, āsu parityaktāsu ātmanā ātma-tādātmyena ramaṇaṁ yasya,
ato'**khaṇḍitaḥ** \| na vidyante khaṇḍitety-avasthā-bheda-samjñā-bhedān
nāyikā yasya \| atas tā api ramayati, **tayā** saha ca **ramate** \|
ataḥ paramācintya-mahimatvaṁ, tena **kāmināṁ dainyaṁ darśayan** \|
kāminaḥ khalu evaṁ kartuṁ na śaknuvanti, prākṛtatvāt \| **strīṇāṁ ca
durātmatām,** striyaś ca durātmānaḥ yata evaṁ-vidhaṁ māṁ na bhajanti,
jīvac-chavam eva bhajanti \|

yad vā, **ātmārāmo'py akhaṇḍito'pi** na vidyate khaṇḍitaṁ yasmāt,
eka-raso'pi **kāmināṁ dainyaṁ** pāda-patanādi-vaiyagryaṁ **darśayan** \|
tathāpi tasyāḥ prasādo na jātaḥ ity ālakṣya **strīṇāṁ ca durātmatāṁ**
duḥsādhyatām eva, yathā yathā dainyaṁ karoti, tathā tathā sāpi
vaimukhyaṁ karoti \| kathaṁ mat-sakhyas tyaktāḥ ? iti roṣaṁ prakaṭayati
\| iti-dvayaṁ darśayan sampādayan tathaiva bhakta-vaśatā-līlāṁ
prakaṭayati \|

yad vā, **kāmino** yathā **dainyaṁ** kurvanti, tathā **darśayan**
ātmāsakto bhūtvā **reme** \| evaṁ **strīṇāṁ** parityaktānāṁ gopīnāṁ
**durātmatāṁ** duḥkhātmakatāṁ darśayan \| ayam arthaḥ---\"aham evaṁ
tavātivaśībhūtaḥ \| tvaṁ yady atra garvam udvahasi, tadā tā iva
bhaviṣyasi" iti bhāvy-artha-sūcanam\|

yad vā, yo yaḥ kāmī, sa sa dīnaḥ \| yathā kāmī yo naivaṁ, sa naivaṁ
yathāham \| evaṁ yā yāḥ **striyaḥ**, tās tā **durātmānaḥ** \| yathā
striyaḥ yā naivaṁ, tā naivaṁ yathā gopyaḥ iti vyatirekānumānena
**kāmināṁ dainyaṁ strīṇāṁ ca durātmatāṁ darśayan reme** \| aprākṛtaṁ
yathā syāt, tathā **reme** ity arthaḥ \| **strīṇām** iti na hi
keśa-stanavattvaṁ strītvam, api tu ācchādakatvena baddha-hetutvaṁ
stṛṇāter aḍhi-siddhaḥ, avayavārtha eva \| anyathā utpanna-tattva-jñānāsu
devahūty-ādiṣu vyabhicārāt \|

yad vā, **kāmināṁ dainyaṁ** yathā bhavati, tathā **reme** \| strīṇāṁ
tyaktānāṁ bāhyatāṁ sa ca mena iti \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svasmin ātmani** ātmanā
svayam eva \| yad vā, **ātmanā** svabhāvenaiva **ratas** tuṣṭaḥ \| "ca"
iti pāṭhe **reme** cety ukta-samuccaye ca-kāraḥ \| tataś ca ātmanaiva
ratas tuṣṭas tādṛśo\'pi **rema** iti \| tādṛśatvam adhunā na sthitam iti
pūrvavad arthaḥ \| punaḥ punas tathoktis tad-dārḍhyāya \| atas tayaiva
tuṣṭaḥ, tayaivāramata tad-vibhramair vaśīkṛtaś ceti tātparyam \| ataḥ
prema-nirjitatvena tasyāṁ svaṁ sarvasvam arpitam iti sūcitam \| tac ca
bhakta-vatsala-varasya priya-jana-prema-paravaśasya tasya na doṣaḥ
kaścit, pratyuta nija-bhagavattā-sāra-prakaṭa-rūpa-mahā-guṇa eveti
pūrvaṁ bahuśo likhitaṁ, śrī-bhāgavatāmṛte ca vivṛtam eva \|

yad vā, **svātmanaḥ** sakhyena ātma-tulyāḥ \| kiṁ vā, svasyātmanaḥ priyā
gopyaḥ, tāsu **rato**\'pi **akhaṇḍitaḥ** sampūrṇaḥ san
kāya-mano-vacanāsaktyā sākalyena **reme** ity arthaḥ \| anyat samānam \|

na caivaṁ kevalaṁ nija-priyā eva ānanditāḥ, anyeṣām api hitaṁ kṛtam ity
āha---**kāminām** iti \| kāma-vaśaiḥ strī-vaśaiś ca na bhāvyam iti lokān
śikṣayāmāsety arthaḥ \| tatra yathā śrī-bhagavān nijācaritena puṁsaḥ
śikṣayati, tathā tat-priyāpi striyaḥ śikṣayantī **durātmatāṁ**
**darśayāmāsa** ity āha---sā ceti \| yadyapi tādṛśo vyavahāro mānaś ca
na durātmatayā, kintu kevalam ubhayor mahā-nāgarayor anyonyaṁ
prema-vivardhano viśeṣataś ca svādhīna-bhartṛkātve nocita eva, tathāpi
darpas tat-kṛtokti-viśeṣaś [ceśvare\'nucita]{.mark} eveti
vaidhopāsanā-śāstra-parais tathā vyākhyāyate \| tad-doṣo\'pi parihṛta
eva, tayor loka-śikṣā-paratvāt \|

yad vā, **kāminām** indrādīnāṁ **dainyam** īdṛg-asūyā-bhāvād
**darśayan** preyasīkṛtya tādṛg-vikāsādi-sukhābhāvāt \| **strīṇāṁ** **ca
durātmatāṁ** durbuddhitvaṁ śrī-kṛṣṇetara-kutsita-pati-bhajanāt \|
athavā, kāminaḥ prati dainyaṁ striyaś ca prati durātmatām eva darśayan
śikṣayann ity arthaḥ \|

ayaṁ bhāvaḥ---yadi kāma-krīḍāyāṁ rasikatāsti, tadā riraṁsubhiḥ pumbhir
īḍrśaṁ śtrī-vaśyatam adīnair eva bhāvyam \| strībhiś ca suratādiṣu
lajjādikaṁ parihṛtya puruṣaṁ ca vaśīkṛtya
svātantrya-rūpa-duśceṣṭā-parābhir bhāvyam iti \| etac ca tayor
vakṣyamāṇa-vacana-vyavahārādeḥ \| kiṁ vokta-vyavahārasyābhiprāyeṇa \|

yad vā, atrokta-ramaṇa-prakāra evāyaṁ darśitaḥ \| tataś ca
vaidagdhī-viśeṣeṇa kāma-śāstroktaṁ vividha-bandhādau skandha-dvayopari
strī-pāda-dvaya-nirdhāraṇādinā **dainyaṁ daurātmyaṁ**
cādhara-daṁśana-nara-vakṣasi keśa-grahaṇa-puruṣāyitādinohyam \|
dainya-durātmatā-śabda-prayogaś ca jñānādi-niṣṭha-muni-viśeṣāpekṣayā \|
vastutas tu, nija-rasa-viśeṣeṇa ukti-bhaṅgyaiveti\|

yad vā, **ātma-rata** iti saptamy-antam \| tena saha anayor anvayaḥ \|
tataś ca bhāve ktaḥ \| **ātma-ratau dainyaṁ** duḥkham eveti **kāminaḥ**
prati **darśayan**, tayā kāma-bhogādy-asiddheḥ \| **ātma-ratau
daurātmyam** eveti **striyaś** ca prati **darśayan**, tayā
svāmi-sevādy-asiddheḥ \| ata evātmārāmatānādareṇa **tayā** saha svayaṁ
**rema** ity eṣā dik \| alam ativistareṇa \|

evaṁ tad-vacanaṁ tāsāṁ śrī-vraja-devīnāṁ saṅgacchate,
śrī-bhagavat-tattva-jñāne\'pi nija-bhāvāvyabhicāreṇa rasa-viśeṣamayatvāc
ca \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ
śrī-gopī-jana-mukhenaiva tayā saha tal-līlāṁ praśaṁsya svayam api
praśaṁsati---rema iti \| **svaiḥ** svāṁśa-rūpair vaibhavaiḥ \|
vaikuṇṭhīya-lakṣmy-ādibhir goṣṭha-sambandhi-preyasy-ādibhiś ca hetubhir
aparāpekṣā-rahitatayā tat-tad-aṁśini **ātmani** svasminn eva **rataḥ**,
svenaiva pūrṇa-kāma ity arthaḥ \| tādṛśo\'pi tathā **ātmārāmaḥ**
svarūpānandāveśa-tat-para ity arthaḥ \| tādṛśo\'pi tathā hetunā
**reme**, tat tad anādṛtya nandati sma \| tatra hetuḥ---tayety arthaḥ \|
tac-chabdasya vaktṛ-buddhi-stha-vailakṣaṇya-vyañjakatvāt
sarvādhika-tat-premāśraya-viṣaya-rūpayety arthaḥ \|

"reme tayā cātma-rataḥ" iti pāṭhe **ātmārāma**-śabdena paunaruktyāpātāt
tat-pūrṇa-kāmātmakatvād evātma-rata iti labhyate \| **ca**-śabdaś ca
yathā tayā tasya ramaṇaṁ tābhir vitarkitam \| tathā reme ca iti
bodhayati \| tad evam api pūrvavad eva vivakṣitam \|

nanu tābhir lakṣmy-ādibhiḥ preyasy-ādibhir api tasya ramaṇaṁ dṛśyate ?
tatrāha---**akhaṇḍitaḥ**, anayā hetunā yathā tatas tataḥ khaṇḍitaḥ syāt,
sva-pateḥ sakāśāt khaṇḍitā-nāyikāvan manasā vicyutaḥ syān na tathāsyāḥ
sakāśād ayaṁ lakṣmy-ādibhir hetubhir na kadācid apīty arthaḥ \| ataḥ
prema-nirjitatvād anena vivṛtam \| tad evaṁ tasyā etādṛśa-premā yena
tādṛśo\'py asau vaśīcakre \| tasya caitādṛśaḥ, yena tādṛśātmārāmatāpi
tiraścakre \|

tad evaṁ tādṛśālambana-sva-prema-vaśatva-vihīnāḥ kāminaḥ kāminyaś ca
sva-mahimnā parāstatayā darśitā ity āha---kāmināṁ darśayann iti \|
**kāminām** iti mala-mūtrāditayā pariṇāmibhir anna-jalādibhis tarpyamāṇo
yo dehas tat-tarpaṇecchā-rūpa-kāma-svabhāvānāṁ, na tu
saccidānanda-vigrahatayā svatas tṛptānāṁ, na tu tasyāpi ramaṇe
hetutāvagata-saccidānandety-ādi-lakṣaṇānām ity arthaḥ \| tathā ca tāsāṁ
tad-virocana-yogyatā vakṣyate, tābhir vidhūta-śokābhir \[bhā.pu.
10.32.10\] ity-ādinā \|

tad anya-**strīṇāṁ durātmatāṁ** tādṛśa-durgata-nāyakaṁ vaśīkṛtya
harṣa-garvādi-duṣṭa-svabhāvatām ity arthaḥ \| tad uktaṁ
śrī-rukmiṇī-devyā---

> tvak-śmaśru-roma-nakha-keśa-pinaddham antar
>
> māṁsāsthi-rakta-kṛmi-viṭ-kapha-pitta-vātam \|
>
> jīvac-chavaṁ bhajati kānta-matir vimūṭhā
>
> yā te padābja-makarandam ajighratī strī \|\| \[bhā.pu. 10.60.45\] iti
> \|

atra śrī-kṛṣṇasya tāvad vailakṣaṇyam uktam eva \| yā te padābja-
ity-ādau tad-vailakṣaṇyānubhava-yogyāś ca kāścid eva tadvad vilakṣaṇā
eva bhavantīti ca jñāpitam \|

tad evaṁ teṣāṁ ca **dainyaṁ,** tāsāṁ **durātmatāṁ darśayann** iti
darśayad vidhu-parājayaṁ ramā-vaktrān ullasati dhṛta-lāñchanam itivat \|
sat-sarasijodare śrī-muṣā dṛṣā \[bhā.pu. 10.32.2\] itivac ca \|
vāgra-bhaṅgyā svatas tat-tan-niṣkarṣātiśaya eva pratipāditaḥ \| na tu
buddhi-pūrvikā tena tad-darśanā sati svātmaratatvādike kāmi-dainyādi
darśanārtham upahāsaka-janavat tad-anukaraṇam api na ghaṭate ity anyathā
tu na vyākhyātam \| bhakta-prema-vaśatā tu nāham ātmānam āśāsa \[bhā.pu.
9.4.64\] ity-ādiṣu bahuṣu sammataiva \|\|35\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 288) :** atha jāte ca virahe
dainyenaiva tāsāṁ tatra daurātmya-buddhiḥ, na tu vastuta eva tad
daurātmyaṁ, premaika-vilāsa-rūpatvāt \| śrī-munīndro'pi
tad-bhāvānusāritvenaiva tad-vākyam anuvadati---tayā kathitam ākarṇya
\[bhā.pu. 10.30.42\] ity-ādi \| svayaṁ tu pūrvaṁ tasmiṁs tadīye made
doṣaṁ pratyākhyātavān asti \| yathā---**reme tayā cātma-rata** iti \|

**svātma-rataḥ** svatas tuṣṭo'pi **ātmarāmaḥ** sva-krīḍo'pi
**akhaṇḍitaḥ** \| tasyāṁ satatāsaktaḥ san **reme** \| tādṛśaś cet kim
iti tad-āsakto babhūva, tathā **reme** ca \| ata āha---**tayā**,
itthambhūta-guṇo hariḥ \[bhā.pu. 1.7.10\] itivat tathā-bhūta-guṇatayā
tadīya-prema-sarvasva-sāra-rūpayety arthaḥ \| atas tasyānyena
tādṛśatvāsambhavāt prema-viśeṣa evāsau sphurati, na tu kāmaḥ \|

sa ca prema-viśeṣa īdṛśa-prabalaḥ yat kāmivad eva dainyādikaṁ tayoḥ
prakaṭībhavatīty āha---

kāmitām iti \| mada-mānādy-ātmake kāminīnāṁ premṇi kāmināṁ yad dainyaṁ
loka-prasiddhaṁ, tad eva sva-dvārā tat-prema-viśeṣa-pāraveśyena darśayan
prakaṭayan reme \|

yad vā, yayaiva līlayā svayam eva tucchībhūtāḥ sarve'py anye
nāgaraṁ-manyā ity āha---**kāminām** iti \| sva-līlā-mahimnā **kāmināṁ**
prākṛtānāṁ **dainyaṁ** rasa-sampatti-hīnatvaṁ, **strīṇāṁ** ca prākṛtānāṁ
taṁ vinānyasya bhajanena **durātmatāṁ** duṣṭa-bhāvatāṁ **darśayann** iti
\| darśayad vidhu-parājayaṁ ramā-vaktram ullasati dhūta-lāñchanam itivat
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva svayam api tayā saha
tal-līlāṁ praśaṁsati---**rema** iti \|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tasyā eva vṛttāntaṁ
śrī-śukadevaḥ prastauti---**reme tayā** ity-ādi\| tayā sarvā vihāya yā
nītety arthaḥ \| na tu tasya vaiṣamyam ity āhuḥ---āsu virahitāsu gopīṣv
**ātma-rata** ātmanā manasā rataṁ ramaṇaṁ yasya \| bhāve ktaḥ \| tayā
saha nītayā saha **reme** \|

nanu katham etaj jñātam ? ity āhuḥ---**ātmārāmo**\'cintya-paramaiśvaryaḥ
\| ata evākhaṇḍito\'khaṇḍa-premātulya-premety arthaḥ \|
dakṣiṇa-nāyakatvāt \| mayā parokṣaṁ bhajatā tirohitam \[bhā.pu.
10.32.21\] iti tasya svokteś ca \| tena tāsu mānasaṁ ramaṇaṁ, asyāṁ
kāyikam iti \| kiṁ kurvan ? **kāmināṁ dainyaṁ darśayan**, **strīṇāṁ ca
durātmatāṁ darśayan**, anumāna-prayogena bodhayan \|

tathā hi---yo yaḥ kāmī, sa sa dīnaḥ, anīśvaratvāt \| yatra
yatrānīśvaratvaṁ, tatra tatra dīnatvaṁ, purūrava-yayāti-prabhṛtivat \|
yo yo naivaṁ, sa sa naivaṁ, yathāham ity anvaya-vyatirekiṇānumānena
**kāmināṁ dainyam** \| evaṁ gopy-ādayo na durātmānaḥ,
mad-aṅga-saṅgavattvāt \| yatra yatra mad-aṅga-saṅgavattvaṁ, tatra tatra
na durātmatvam, yathā lakṣmy-ādiḥ\| yā mad-aṅga-saṅgavatyo na bhavanti,
tā durātmāno bhavanti, yathā gopy-ādi-bhinnāḥ striyaḥ \| ity
anvaya-vyatirekābhyāṁ sāmānya-**strīṇāṁ durātmatāṁ ca darśayann** iti
yāvat \| etena nāhaṁ kāmī, naitāś ca strītvena durātmānaḥ \| api tu
mal-līlaupāyikatvād āsāṁ strītva-bhāvād vāmyādi \| mama tv āsām
anuvartanaṁ līlaiveti vākyārthaḥ \| ātmasv ātma-prāyāsu gopīṣu ramata
ity **ātmārāmaḥ** \|\|35\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yad-artham etāvat kṛtaṁ tad
āhuḥ---**reme** iti \| evaṁ vraja-devīnāṁ tarkānukarṇena svānubhavena ca
nirṇītaṁ vilāsaṁ pratipādya śrī-śukaḥ parīkṣitaṁ prati śrī-kṛṣṇasya
premaika-vaśyatāṁ rasa-vartmanā bodhayati---**reme** iti \|
**api**-śabdaḥ sarvatrānuṣajyate \| **ātmā-rata** ātmā-rato\'pi, ātmani
sva-svarūpe rato\'pi \| yad vā, ātmanā svabhāvena rataḥ, priya-vargeṣu
rato prīti-yukto\'pi \| yad vā, ātmani manasi rataḥ santuṣṭo\'pi,
viṣayāpekṣā-rahito\'pi \| **ātmārāmo\'pi** ātmany evārāma āramaṇaṁ krīḍā
yasya \| yad vā, ātmanā sahārāmo yasya, bāhyaṁ kim api nāpekṣate,
tathāpi **tayā** saha **reme**, ātmaratatvam ātmārāmatvam avagaṇayya
**reme** \|

ayam abhiprāyaḥ---\"ātma-ratau ātmārāmatāyāṁ ca kiyat sukham ?" iti
tāratamyaṁ jānan **tayā** saha **reme** \| dehendriyaiḥ saha svakīyeṣu
ramaṇe yat sukhaṁ, tad ramaṇaṁ \| tat sukhaṁ nirīndriye ātmani kutaḥ ?
ata eva sarvajñaḥ sarva-rasa-vivekaḥ jñānavān tathā cakre iti \|
yato\'**khaṇḍitaḥ**, paripūrṇo\'pi **reme** \|

ayam arthaḥ---gopī-jana-ramaṇāt prāk ātmā-ratatvam ātmārāmatvaṁ ca
nāsti, ubhayeṣām anahitatvāt \| tathāpi ātma-ratatvātmārāmatvayoś
caitanya-dharmatvaṁ, svakīyeṣu ramaṇaṁ dehendriya-viśiṣṭasya
vigrahi-dharmaḥ \| ubhaye sāmānādhikaraṇye\'pi na virodhaḥ \| īśvare
yathā jñānājñānayor dharmādharmayor na virodhaḥ, tadvad atrāpi \| ata
eva yathā jñānājñānayor dharmādharmayos tāratamye, tathā
gopī-ramaṇātmārāmatvayos tāratamyaṁ jñātvā sajātīyair gopījanaiḥ saha
ramaṇaṁ svīyam ānandaṁ svakīya-kalā-kauśalaṁ cāvadhi-bhūtaṁ
rasa-vartmanāviścakāra \| svīyām akhaṇḍitatām apy āviścakāra \| anyathā
yogamāyāvirbhāvitaṁ paripūrṇatvam antareṇa bahvīnāṁ yūtha-patīnāṁ katham
ekena sambhāvyeteti \| yathānyo nāyakaḥ saṅkete priyāgamanaṁ pratīkṣan
agamane khaṇḍito bhavati, tathā nāyaṁ bahu-ramaṇatvāt khaṇḍito na
bhavati, yato\'sāv acyuta iti, śrī-kṛṣṇasya dakṣiṇa-nāyakatvāt \| tad
uktaṁ rasārṇave---nāyikāsv apy anekāsu tulyo dakṣiṇa ucyate \[ra.su.
1.83\] iti \| kiṁ ca, aho asyā lāvaṇyaṁ prema ca ! vaśīkṛtaḥ śrī-kṛṣṇa
ātma-ratatvam ātmārāmatām avagaṇayya **tayā** saha **reme** iti\|

sva-prayojanam uktvā prayojanam āha---**kāminām** iti \| anyeṣāṁ
prākṛtānāṁ mala-mūtra-bhājanānām ai **kāminām** [manodrekāt]{.mark}
priyā-mukha-rukṣatā-kalanāt sañcāri-bhāvodayena **dainyaṁ** pāravaśyaṁ
prasādanaṁ ca \| tādṛśīnām eva **strīṇāṁ durātmatāṁ** duḥkha-bhāvatāṁ
svādhīna-patikatayā harṣa-māna-garvārūḍhatāṁ **darśayan rema** iti \|

ayam abhiprāyaḥ---saccidānanda-vigrahaḥ śrī-kṛṣṇaḥ \| saccidānanda-rūpā
vraja-devyo\'tas tad-eka-niṣṭhatvam anukaraṇaṁ na, kintu tāttvikam eva
\| idaṁ tu kaimutya-nyāyenocyate \| prākṛte\'pi mānārūḍhatva-lakṣaṇā
durātmanāṁ mada-mānārūḍhatā bhaved iti \| kiṁ punaḥ kṛṣṇe mūrtimati
madhura-rase **dainyaṁ** tat-paratvaṁ na bhaved iti \|

śrī-śukasyāyam āśayaḥ ācāryais tad vyākṛtaṁ tādṛśa-kṛty anabhijñān
śrī-kṛṣṇa-māhātmyānabhijñān api \| tasya svātantryaṁ nirlepatā ca
gopīnām anya-strī-dṛṣṭāntena cānabhijñatāṁ sthapayitum idam
uktaṁ---kāminām iti \| ato na kiñcid asamañjasam iti śrī-kṛṣṇasyāyam
āśayaḥ \| yathā svāgataṁ vo mahābhāgāḥ \[bhā.pu. 10.29.18\] iti yathā
śruteḥ tāsāṁ pratītir jātā, tathātrāpi **kāminām** iti \| kāmibhiḥ
strī-vaśair na bhāvyaṁ svīyācaritena lokān śikṣayāmāsa \| tasyāḥ
ācaritena **strīṇāṁ durātmatāṁ** sthāpayāmāseti \| yadyapi tādṛśa-māno
na durātmatayā kintu kevalam ubhayor anyonyaṁ prema-vivardhanāya
svādhīna-patikāyā ucita eva, tathāpi maryādā-mārgopāsanāyām
īśvarāvajñāna-hetu-garvoktir anuciteti dharmaḥ \| maryādā-mārge tyākaṁ
śikṣayan rasa-mārge\'pi evaṁ śikṣayati \| yadi madhura-rase riraṁsāsti,
tadā rasikair dīnaiḥ strī-vaśyatayā bhāvyaṁ, yadi
kāma-kalā-kauśala-bhaktiḥ, tadā lajjā-parihāra-pūrvakaṁ sva-patiṁ
vaśīkṛtya svātantryeṇa māna-darpa-parābhiḥ strībhiḥ durātmatayā bhāvyam
ity ubhayatra śikṣaṇam \| idaṁ rahasyaṁ
jñāna-karmādi-niṣṣṭha-muni-mukha-nirīkṣaṇena nodghāṭitam iti \| ata eva
kāma-śāstrānusāreṇātmārāmatvam anādṛṭya tayā saha reme \| ātmārāmatayā
sukha-viśeṣānudayāt alam iti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ gopīnām uktibhir
eva tasyāḥ saubhāgyātiśayaṁ darśayitvā svayam api tam
upapādayati---**reme** iti \| **ātmārāmo\'pi** **tayā** saha **reme** \|
tatra hetuḥ---**svātma-rataḥ** \| tayā saha śobhamānam ātmano ramaṇaṁ
yasya saḥ \| **ātmārāmatāyāṁ** tathā sukhaṁ na tasya bhavet, yathā tayā
saha ramaṇa ity arthaḥ \| \"cātma-rataḥ\" iti pāṭhe ātmārāma-śabdena
paunaruktyāpātād evaṁ vyākhyeyam \| ca evārthe \| tayaiva saha ātmanā
yatnena rataṁ ramaṇaṁ yasya saḥ \| ātmā yanto dhṛtir buddhiḥ ity amaraḥ
\| ātmārāmatāyāṁ tādṛśa-sukha-lābhābhāvād eva tāvān yatna iti bhāvaḥ\|

nanu tarhi tasyāṁ pūrṇatvaṁ prasaktam ? ata āha---**akhaṇḍitaḥ** \| tad
api pūrṇa eva, na tu khaṇḍitaḥ \| tasyāhlādinī-śaktitvena
svarūpa-bhūtatvād iti bhāvaḥ \| hlādinī-śaktitve\'pi sarvāhlāda-sāro yaḥ
premā tasyāpi paramāvadhir yo mahā-bhāvas tad-rūpatvād eva hetor
bhagavata ātmārāmatvena hlāda-mātra-ramaṇād api hlāda-mahā-sāra-bhūtayā
tayā saha ramaṇasyādhikyam asty eva \| yad uktaṁ tantre---

> hlādinī yā mahāśaktiḥ sarva-śakti-varīyasī \|
>
> tat-sāra-bhūtā rādheyam iti \|
>
> mahābhāva-svarūpeyaṁ guṇair ati varīyasī \| iti \|

tataś ca **ātmārāmo\'pi** tayā saha **svātma-rataḥ** \| svātma-rato\'py
akhaṇḍitaḥ pūrṇa eva reme ity anvayaḥ \| tena ca
bhagavat-tattvānabhijñānāṁ prākṛta-vivekināṁ hitaṁ ca tebhyaḥ
sva-vilāsa-tattvasya gopanaṁ ca cakārety āha---**kāminām** iti
kāma-vaśaiḥ strī-vaśaiś ca, na bhāvyam iti lokān śikṣayāmāsety arthaḥ \|
kāma-vaśatve sati pumāṁso dīnāḥ syuḥ, dainye ca sati striyo durātmanaḥ
syur ity arthe bhagavān bhagavat-preyasī ca pramāṇayati yatas te itas
tato jalpanta ujjvala-prema-rasa-tattva-gopanasya hetavo babhūvur iti
bhāvaḥ \| tathā darśayann eva prema-rasa-tattvaṁ ca gopayann iti
caiva-śabdābhyām eva vyākhyeyam \|

yad vā, **kāmināṁ** sambandhe **dainyaṁ** darśayan---ātmavan manyate
jagat iti nyāyena ye kāminas taṁ dīnam evāpaśyan \| yāś ca striyaḥ
kāminyas tāṁ durātmānam evāpaśyaṁs tat-prayojakībhavann ity arthaḥ \|

yad vā, kāmināṁ dainyaṁ darśayann iti kāmibhiḥ surata-prārthanādinā
dīnair bhavitavyam \| strībhis tatrāsammatyā durātmabhir bhavitavyam iti
**darśayan** rasika-janān jñāpayan \| evam eva rasa-poṣo nānyatheti
bhāvaḥ \|\|35\|\|

**\...**

\|\| 10.30.36 \|\|

ity evaṁ darśayantyas tāś cerur gopyo vicetasaḥ \|

yāṁ gopīm anayat kṛṣṇo vihāyānyāḥ striyo vane \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rākṣasyā buddheḥ svabhāvam
āha---**ity evaṁ** pūrvokta-dhiyā \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam** ukta-prakāreṇeti
īdṛśāni tayor anyonyaṁ krīḍā-lakṣaṇāni **darśayantyo** yathā-kramaṁ vā
tat-tad-artho jñeyaḥ \| **iti** īdṛśaṁ vadantya **evaṁ**
**darśayantyaś** ca tā virahārtāḥ \| ata eva **vicetaso** hata-vivekāḥ
satyaḥ \| yato gopyas tad-eka-prema-vaśāś **cerur** itas tato gatā iti
vā \| yad vā, viraha-vaśāḥ \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac caivaṁ tādṛśa-bhāve hi
tāsāṁ dvidhā mānāvasthā sambhavati---kāntaika-sphuraṇe harṣādi-pracuraṁ
sthāyi-mayī, kathañcid anya-sphuraṇe garvādi-pracura-sthāyimayīti \|
atas tasyā gāḍhānurāga-prādhānyena tad-eka-sphūrti-mayī bahu-kālaṁ
vyāpya harṣādi-mayy eva jātā \| samprati kathañcid bāhye jāte tu pareti
\| ātma-variṣṭhatve hetuḥ gopīḥ sarvā eva tatrāpi **kāmayānā** api hitvā
asau anirvacanīya-vicitra-māhātmyaḥ parama-svatantro'tidurlabha ity
arthaḥ \| tatrāpi priyaḥ mad-eka-prema-kartā san bhajate'nuvarate \|
atrānya-sphuraṇe'pi gopīnām eva sphūrtir, na tu pūrvāsv iva
sāmānya-strīṇām ity etad-aṁśe'pi vaiśiṣṭyaṁ darśitam \|\|36\|\| [Move to
37?]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** punar api sarvāsāṁ mārgeṇa
prakāraṁ kathayan tasyā māna-darpa-hetukaṁ vipralambhaṁ kathayiṣyan
raho-vṛttam āha---**ity evam** iti \| **ity evaṁ**
śrī-kṛṣṇa-līlānukaraṇena anyonyaṁ **pradarśayantyas** tatra
vilāsa-cihnāni nirṇītavatyo **vicetaso** jātāḥ satyaś **ceruḥ**
babhramuḥ \| evaṁ tāsāṁ vihvalatvaṁ pratipādya, tasyāḥ samāna-nirmitāṁ
mānārūḍhatāṁ nirūpayati \| **vane** vilāsa-yogye pradeśe **anyāḥ**
striyaḥ asampanna-manorathāḥ **vihāya** patyā jāta-māna-doṣā gopī
raho\'**nayat** \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛṣabhānu-nandinyāḥ
sarvādhikam ujjvala-rasasya sambhogam aṁśaṁ nirvarṇya, vipralambham
aṁśam api varṇayituṁ tad bījam utthāpayati---**yām** iti \|\|36\|\|

**\...**

\|\| 10.30.37 \|\|

sā ca mene tadātmānaṁ variṣṭhaṁ sarva-yoṣitām \|

hitvā gopīḥ kāmayānā mām asau bhajate priyaḥ \|\|

**śrīdhara-svāmī (bhāvārtha-dīpikā) :** strīṇāṁ durātmatām āha---**sā
ca** iti dvābhyām \| **kāmo yānam** āgamana-sādhanaṁ yāsāṁ, tā **gopīr
hitvā** **māṁ bhajata** iti hetor **ātmānaṁ variṣṭhaṁ mene** iti
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : variṣṭhaṁ** sarvotkṛṣṭam
\|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : sā ca** rādhā sarvāḥ
sakhīr anusmṛtya manasi cakāra \| kiṁ tat ? **sarva-yoṣitāṁ variṣṭham
ātmānaṁ mene** \| ko'rthaḥ ? ahaṁ sarva-pradhāna-bhūtaḥ, mamaitan na
yujyate \| tat kim ? tad āha---**hitvā** iti \| sarvā **hitvā mām asau**
yad **bhajate**, pradhānasyedam anucitam \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tayoktaṁ premāṇaṁ
praśasya prakṛtaṁ tādṛśaṁ tad-vilāsam eva varṇayati---**sā ca** iti \|
**tadā mena** ity anena pūrvaṁ tāsu madhye vartamānāyā api tasyā tādṛśo
māno nāsīt, idānīm eva jāta iti labhyate \| tac caivaṁ tādṛśa-bhāve hi
tāsāṁ dvidhā mānāvasthā sambhavati---kāntaika-sphuraṇe
kevala-sthāyi-mayī, kathañcid anya-sphuraṇe
garvādi-sañcāri-pracura-sthāyi-mayīti \| atas tasyā
gāḍhānurāga-prādhānyena bahu-kālaṁ vyāpya kevala-sthāyi-mayy eva jātā \|
samprati kathañcid bāhye jāteti pareti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra **ity evam** iti
padyārdha-dvayaṁ teṣām asammatam \| pūrvārdhe sati reme tayā \[bhā.pu.
10.30.35\] ity asya śukoktitvāsaṅgateḥ \| uttarārdhe sati **sā ca** iti
mātrotthāpanāsaṅgateḥ \| tad evaṁ tayos taṁ premāṇaṁ praśaṁsya prakṛtaṁ
tādṛśaṁ tad-vilāsa-mayaṁ mānaṁ tat-prasādanādikam api tat-poṣaṇārthaṁ
varṇayati---**sā ca** iti sa-pāda-traya-dvābhyām \| **sā ca tadā mena**
ity anena pūrvaṁ tāsu madhye vartamānāyā api tasyās tādṛśo mado nāsīt,
idānīm eva jāta iti labhyate \|

sā ca mene tadātmānaṁ variṣṭhaṁ sarva-yoṣitām \|

hitvā gopīḥ kāmayānā mām asau bhajate priyaḥ \|\|

tac caivaṁ tādṛśa-bhāve hi tāsāṁ dvidhā mānāvasthā sambhavati \|
kāntaika-sphuraṇe harṣādi-pracuraṁ sthāyimayī kathañcid anya-sphuraṇe,
kathañcid bāhye jāte tu pareti \| **ātma-variṣṭhatve** hetuḥ **gopīḥ**
sarvā eva tatrāpi **kāmayānā** api **hitvā** **asau**
anirvacanīya-vicitra-māhātmyaḥ parama-svatantro\'tidurlabha ity arthaḥ
\| tatrāpi **priyaḥ** mad-eka-prema-kartā san **bhajate**\'nuvartate \|
atrānya-sphuraṇe\'pi gopīnām eva sphūrtiḥ, na tu pūrvāsv iva
sāmānya-strīṇām ity etad-aṁśe\'pi vaiśiṣṭyaṁ darśitam \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tadā mena** iti pūrvaṁ tāsu
madhye vartamānāyā api tasyās tādṛśo māno nāsīt, idānīm eva jāta iti
kecid vyācakṣate \| vastutas tu tadā tādṛśa-ratau satyām ity arthaḥ \|
yad vā, taṁ tena tathā ramitam **ātmānam** \| **sarvāsāṁ yoṣitāṁ**
vraja-strīṇāṁ māne hetuḥ---**gopīḥ** sarvā eva tatrāpi **kāmayānāḥ**
kāmayamānāḥ **hitvā** \| **asāv** anirvacanīya-vicitra-māhātmyaḥ,
parama-svatantro\'tidurlabha ity arthaḥ \| tatrāpi **priyo**
mad-eka-prema-kartā san \| yad vā, sarvāsām eva priyo\'pi mām eva
bhajate prītyānuvartate \| ayaṁ ca svādhīna-bhartṛkāyā vidagdha-varyāyā
mānas tad-rasa-paripoṣako yukta eveti tad-anurūpa-tat-prasādaś cāgre
bhaviṣyatīty eva \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha sā rādhāpi sarvā vihāya
mayy evāsau rata ity ātmano'naucityaṁ manasi kurvatī yad aceṣṭata, tat
kathayati---**sā ca** ity-ādi \| **sā** rādhā **tadā ātmānaṁ variṣṭhaṁ
mene,** variṣṭhaiva sā, tathāpi mene iti yad uktaṁ, tasyāyam
abhiprāyaḥ---"ahaṁ sarva-pradhānā, mamaitan nocitam" \| kiṁ tat ? ity
āha---**hitvā** ity-ādi \| **sarvā vihāya** **mām asau bhajate**
pradhāna-janasya naitad ucitam \| tarhy evam atraiva vilambayāmi yāvat
sarvā milantīti \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : sā tadā ātmānaṁ sarva-yoṣitāṁ
variṣṭhaṁ mene** yāvat paryantaṁ yūtha-madhye sthitā āsīt, tāvat tasya
māno nāvirbhūtaḥ, idānīṁ kṛṣṇa-sammāna-hetuko jātaḥ \[[...+++]{.mark}\]
**kāmāyamānā** ity arthaḥ \| yad vā, kāmasya yānaṁ prāpaṇaṁ yāsu
kāma-vasatīr ity arthaḥ \| tā hitvā **asau priyo mām** eva **bhajate**
sarvāsu samo'pi mad-guṇākṛṣṭa-cittaḥ mad-adhīnatayā anuvartate'to'haṁ
sarvādhikāra-svādhīna-patikā jātā \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sā ca** iti \| pūrve sarvāḥ
saubhaga-mada-yuktā āsann, adhunā **sā ca** \| tatra hetuḥ---**hitvā**
iti \| **kāmayānāḥ** kāmāyamānāḥ \| yad vā, kāmo yānam āgamana-sādhanaṁ
yāsāṁ tāḥ \| ata evānya-gopī-saubhāgya-hetuko yaḥ pūrva-māna udbhūtaḥ \|
so'pi niḥśeṣeṇaiva śāntaḥ \|\|37\|\|

**\...**

\|\| 10.30.38 \|\|

tato gatvā vanoddeśe dṛptā keśavam abravīt \|

na pāraye'haṁ calituṁ naya māṁ yatra te manaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaktyā labhyo nānyatheti
bhāvaṁ darśayati---**tata** iti \| **tato** variṣṭhatva-mananāt
**dṛptā** \| **keśavaṁ** sarveśvaram \| **na pāraye** na śaknomi \|
sarvathāhaṁ tavādhīnety āha---**naya** iti \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi evaṁ
karomi---**na pāraye'haṁ calitum** ity ukte'traivāyaṁ sthāsyati \| tāvat
tā apy āgatya miliṣyantīty āśayenāha---**tato gatvā** **vanoddeśaṁ
dṛptā** **keśavam abravīt**, na tu sānnidhyam \| **na pāraye'haṁ
calitum** ity-ādi \| na pārayasi cet, tadā kiṁ bhavatu?
tatrāha---**naya mām** ity-ādi \| kutra neṣye ? **yatra te** tava
**mano** mano-mātram \| arthāt parityaktānāṁ mat-sahacarīṇāṁ pārśvam iti
tās tyaktvā dūraṁ gantuṁ na pārayāmīti pūrvoktānuguṇyam \| tava manas
tatraiva, mayaitāt jñāyate kevalaṁ sannidhi-mātraṁ yatra, tathāpi
mamātīvotkaṇṭhāṁ jhaṭiti tatra gantum iti rahasyam \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tato** mānānantaraṁ tasmād
vā mānāt rati-sthānād vā **dṛptā** garvitā satī **vanoddeśaṁ**
vanamaya-sthānāni tenaiva saha gamana-krameṇāgrato **gatvā** \| yad vā,
mad-anugo'yam avaśyaṁ bhaviteti dṛptatvāt svayam eva gatvā, **keśavaṁ**
parameśvaram api \| kiṁ vā, keśi-mathanād vraja-hitācaraṇa-param iti \|
yad vā, keśavam ity ukta-nyāyena tadīya-saundarya-mohiteti bhāvaḥ \| ata
eva **abravīt** \| kiṁ ? tad āhuḥ---**na pāraye** iti \| ratyā
pariśrāntatvād iti bhāvaḥ \| lajjayā sākṣāt tathānuktiḥ \| kiṁ vā,
dṛptatvād eva tathoktiḥ \| nanu, "mugdhe ! tābhyo dūram agre
sthānāntaraṁ hṛdyaṁ gantavyam" iti cet, tatrāha---**naya** iti \|
pūrvavad aṅkādau nidhāya tvam eva nayety arthaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tato** variṣṭhaṁ mānānantaraṁ
vana-pradeśa-viśeṣaṁ tenaiva saha gamanaṁ krameṇāgrato **gatvā dṛptā**
garvitā satī keśavaṁ keśān tadīyān vayate grathnāti \| ata evābravīt kim
? tad āhuḥ---**na pāraye** iti \| bahu-paribhramaṇena pariśrāntatvād iti
vyāja-mayī hetu-vyañjanā \| nanu, mugdhe ! tābhyo dūram agre
sthānāntaraṁ hṛdyaṁ gantavyam iti cet, tatrāha---**nayeti** \| pūrvavad
aṅke nidhāya tvam eva nayety arthaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** atha
tathaiva manasi kṛtatvāt sphuṭākṣaram evāha---**tata** ity-ādi \|
**vanoddeśe** vana-madhyaṁ **gatvā** **keśavam abravīt** \| kīdṛśī ?
**dṛptā** niḥsādhvasā\| kiṁ tat ? ity āha---**naya** ity-ādi \| **ahaṁ
calituṁ na pāraye** \| asyā ayaṁ bhāvaḥ---"yady ahaṁ na calāmi, tadāyam
api na caliṣyati \| tāvat tā api sarvā miliṣyantīti \| tat
sādhūktam---**na pāraya** iti \| \"na pārayasi cet, tadā kiṁ kartavyam
?" ity āśaṅkyāha---**naya mām** ity-ādi \| **māṁ naya**, \"kva neṣye ?\"
**yatra te manaḥ** \| te tava mano yatra yātv ity arthaḥ \| manas tu
tava virahitāsv eva tāsu, mayi tu tava śrī-vigraha eveti vakroktiḥ \|
atas tatraiva **naya** \| kim-antena nirmama-vyāpāreṇa vyavahāreṇeti
bahir vāmya-prakāśaḥ \|\|38\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** māna-paripākam āha---tata iti
\| tato rati-sthānāt tatra mṛgyamānānām anyāsām āgamanaṁ sambhāvya
**vanoddeśaṁ** vana-pradeśāntaraṁ **gatvā dṛptā** garvitā **keśavaṁ**
brahmeśa-vaśayitāraṁ, kiṁ punar etasyāḥ ? yad vā, keśān vāti
sugandhīkaroti dhūpa-dāneneti parama-śṛṅgāriṇam ity arthaḥ \| tam
**abravīt** \| kim abravīt ? tad āha---**ahaṁ calituṁ na pāraye** \|
vanoddeśa-paribhramaṇena rati-kheda-vyākulitatvena nakha-padābhyāṁ
gantuṁ na śaknomi\|

nanv atra sarvā evāyāsyanti ity agre vilāsa-yogye sthāne gantavyam ? iti
cet, tatrāha---**yatra te manaḥ** tatra tvayā gantavyaṁ, tatra **māṁ
naya** \| lajjayā sākṣād akathayantī vyañjanayā mām utkṣipya svayam eva
neṣyatīti manasi nidhāya māṁ naya prāpayeti kathitavatī \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vanasya**
**ut**kṛṣṭa-pra**deśaṁ** **gatvā** **keśavaṁ**, keśān vayamānaṁ
prākṛta-narma-dyotaka-cūḍām unmocayantyās tasyāḥ vicitra-veṇītvena
grathnantaṁ, ata eva **dṛptā** svādhīna-kāntayā darpa eva rasam
āvahatīti bhāvaḥ \| **calituṁ na pāraye** iti bahu-vana-bhramaṇottho me
śramo'bhūd iti bhāvaḥ \| nanu "mugdhe ! tābhyo dūram agre hṛdyaṁ
sthānāntaraṁ gantavyam" iti cet, tatrāha---**naya** iti \| pūrvaṁ mām
vahann ity arthaḥ \| nanu, kim agrima-pradeśe anya-jana-duṣpraveśaṁ
kuñjāntargataṁ puṣpa-talpaṁ tāṁ nayāmi, kiṁ vā pauṣpābharaṇārthaṁ
puṣpodyānaṁ ? tatrāha---**yatra te mana** iti \|\|38\|\|

**\...**

\|\| 10.30.39 \|\|

evam uktaḥ priyām āha skandha āruhyatām iti \|

tataś cāntardadhe kṛṣṇaḥ sā vadhūr anvatapyata \|\|

**śrīdhara-svāmī (bhāvārtha-dīpikā) :** kāmināṁ dainyaṁ \[bhā.pu.
10.30.35\] darśayati---**evam ukta** iti \| akhaṇḍitatvam āha---**tataś
ca** iti \| tasyāṁ skandhārohodyatāyām antarhita ity arthaḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śuddha-buddheḥ svabhāvaṁ
darśayitum āha---**sā vadhūr** iti \| **tataḥ** skandhārohānujñānantaram
\| *ity artha* iti nija-svātantryaṁ bodhitavāṁs tasyā iti bhāvaḥ
\|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** īśvaras taj jñātvāpi
tasyā api sarva-pradhānatva-madaṁ khaṇḍayituṁ viparīta-bodham
abhinīyāha---yadi calituṁ na pārayasi, **tadā skandham āruhyatām** \|
etāvan-mātram avaśiṣyate, sarvam anyad vṛttam asti \| etad api kriyatām
ity uktavān \| na kevalam idam uktavān, antarhitaś cety āha---**tataś
cāntardadhe** ity-ādi \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : skandhe** mad-aṁse
**āruhyatām** ity āha \| idaṁ ca narmaṇaiva **priyām** ity-ukteḥ \| yad
vā, kāyo madīyaṁ vakṣaḥ, kaṭīraṁ vā, kiṁ vā, samūhaḥ \| gopī-vṛnda ity
arthaḥ\| tathā ca viśvaḥ---skandhaḥ prakāṇḍe kāye ca
bāhu-mūla-samūhayoḥ iti \| tataś ca, **āruhyatām** iti, ucca-pradeśe
śrī-[yamunotsrāto]{.mark} deśe vā tāsāṁ tadānīṁ sthiteḥ \| kiṁ vā,
mānena tāsām uccatā-vivakṣayaiveti dik \| **tataḥ** paścāt \| kiṁ vā,
tasmāt sthānāt, tasyāḥ sakāśād vā \| tv-arthe **ca**-kāraḥ,
bhinnopakrame \| **antardadhe** **ca** iti samuccaye vā antardhānaṁ
prayojanaṁ pūrvam evoktam \| tad eva sūcayati---**kṛṣṇaḥ**
paramānanda-ghana-mūrtir ity ānanda-viśeṣārtham evety arthaḥ \| ata
evoktaṁ **priyām** iti \| atra ca kaścid viśeṣaḥ śrī-viṣṇu-purāṇe---

> puṣpa-bandhana-sammāna-kṛta-mānām apāsya tām \|
>
> nanda-gopa-suto yāto mārgeṇānena paśyata \|\|
>
> anuyāte'samarthānyā nitamba-bhara-mantharā \|
>
> yā gantavye drutaṁ yāti nimna-pādāgra-saṁsthitiḥ \|\|
>
> hasta-nyastāgra-steyaṁ tena yāti tathā sakhi \|
>
> anāyatta-pada-nyāsā lakṣyate pada-paddhatiḥ \|\|
>
> hasta-saṁsparśa-mātreṇa dhūrteṇaiṣā vimānitā \|
>
> nairāśyān manda-gaminyā nivṛttaṁ lakṣyate padam \|\|
>
> nūnam uktā tvarāmīti punar eṣyāmi te'ntikam \|
>
> tena kṛṣṇena yenaiṣā tvaritā pada-paddhatiḥ \|\| \[vi.pu. 5.13.35-39\]
> iti \|

sā **dṛptā** tad-darśanaika-jīvanā **vānvatapyata** muhur vilalāpa
\|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tasyāḥ
svādhīna-bhartṛkātvocitaṁ kṛtrimālasyādi-mayaṁ tat-pravacanaṁ śrutvā
svayam api sanarmaivāntarhita ity āha---**evam** iti pāda-trayeṇa \|

**skandhe** mad-aṁsa **āruhyatām** ity āha \| idaṁ ca narmaṇaiva
**priyām** ity-ukteḥ \| tathā hi---yo\'nya-mukhe durvādaḥ,
priyatama-vadane sa eva parihāsaḥ \| itare\'ndhanajo dhūmaḥ. so\'yam
aguru-sambhavo dhūpa iti \| yad vā, skandhaḥ prakāṇḍe kāye ca
bāhu-mūla-samūhayor iti viśva-prakāśāt \| kāyaḥ sa ca yuktatvād
vakṣo-bhāga itīdam api narmaiva \| **tatas** tad-anantaram \| tv-arthe
**ca**-kāraḥ, bhinnopakrame \| **antardadhe** ca iti samuccaye vā \|
tasyāḥ sakāśād apy antardhāne\'sminn īrṣyāpagamāt \| sapatnīnām
aikamatyam api prayojanaṁ jñeyam \| pūrvāntardhāne\'pi tad api
cikīrṣitam iti \| evam ekayaiva kriyayāneka-durghaṭa-sampādanena
parama-cāturī darśitā \| aho upary upari buddhīnāṁ
carantīśvara-buddhayaḥ iti bhāvaḥ \| tad evaṁ sambhogācitāṁ
svādhīna-bhartṛkātvamayī prema-parākāṣṭhāṁ darśayitvā sa-narmaṇy api
vipralambhe parama-dainya-mohātmikāṁ tat-parākāṣṭhāṁ darśayaṁs
tat-prāśastyam eva sūcayati---**sā** iti sa-pādena \| sā
tad-darśanaika-jīvanā **anvatapyata** muhur vilalāpa \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tasyāḥ
svādhīna-bhartṛkātvocita-kṛtrimam ālasyādi-mayaṁ narma-vacanaṁ śrutvā
svayam api sa-narmaivāntarhita ity āha---**evam** iti pāda-trayeṇa \|
tad **evaṁ** sambhogocitāṁ svādhīna-bhartṛkā-mayīṁ prema-parākāṣṭhāṁ
darśayitvā narmaṇāpi vipralambhe parama-dainya-mohātmikāṁ
tat-parākāṣṭhāṁ darśayaṁs tat-prāśantyam eva sūcayati---**sā** iti
sa-pāda-ślokena \|\|39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān api tam abhiprāyaṁ
viditvāpi viparīta-bodham abhinīya yad akarot, tad āha---**evam ukta**
ity-ādi \| priyāṁ rādhāṁ skandha āruhyatām ity āha---tayā tu
kapaṭa-roṣoktiḥ, tena tad-asampādyāntardhāne svokter vaiyarthāpatteḥ \|
kapaṭatvenākalitatvam eva satyam \| na kevalam etad āha, antardadhe cety
āha---**tata** ity-ādi \| **tatas** tatraivety arthaḥ saptamyāṁ tasil \|
anyathā nirdayatvāpatteḥ \| svayaṁ paśyati, sā na paśyati, evaṁ yathā
bhavati, tathāntardadha ity arthaḥ \| tad-anantaraṁ **sā vadhūr
anvatapyata** \|\|39\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad-darpokty-anantaraṁ kiṁ
jātam ? tad āha---**evam** iti \| evam uktaḥ priyām āha---**skandha
āruhyatām** iti \| evaṁ saubhāgya-garvitayā jāta-māna-doṣayā utthāpya
nayanam **uktaḥ** \| **priyāṁ** sa narma-vinayaṁ vacanam
āha---**skandhe** mad-aṁse **āruhyatām** iti \| narmoktim avijñāya mohāt
tathā cikīrṣamānāṁ dṛṣṭvā tato\'nantaram eva sambhoga-sthānād vā
**kṛṣṇo\'ntardadhe** \| vipralambham utpādya rasa-vṛddhaye
tad-dṛṣṭy-agocaro\'bhūt \| **sā** kā yasyāḥ keśa-prasādhanādinā
sammānanaṁ kṛtaṁ ? **vadhūr** iti kṛṣṇa-parigraheṇoktā kṛṣṇaika-jīvanā
**anvatapyata** \| tat-svātantryam ajānantyā mayaitad uktam iti paścāt
tāpam akarod iti\|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca kṛṣṇena manasy
evaṁ vicāritam---aho anayā svābhāvikaḥ sva-dharmaḥ parityakta eva \|
nahi, san-nāyikā puṣpa-talpaṁ prati sva-nayane vacasā nāyakāya sammatiṁ
datte \| yadi cānayā vāmya-rūpa-svadharmas tyaktaḥ, tadā mayāpi
san-nāyakena sambhukta-kāntānuvartitva-lakṣaṇo dākṣiṇya-mayaḥ svadharmas
tyaktavya eva \| nahi dvayor eva dākṣiṇye vāmye vā rasaḥ surasaḥ syāt \|
na cātra rasika-lokair ahaṁ dūṣaṇīyaḥ \| raso hi
nāyikā-prakrānta-paripāṭīka eva sādhur bhavet \|

kiṁ ca, mahā-premavatyā asyā mad-vipralambha-janita-daśā-viśeṣa-didṛkṣā
sākṣād eva yā ciraṁ me vartate, sāpy etad-avasare pūrṇā bhaviṣyati \|
mat-saṁśleṣa-janitam asyāḥ saubhāgyādhikyaṁ tābhir anubhūtam eva \|
mad-viśleṣa-janitām api premodreka-paramādhi-vyañjikāṁ daśām asādhāraṇīṁ
dṛṣṭvā, tāḥ parama-camatkāra-sindhu-nimagnā bhavantu \| tasyā
mad-viraha-bāḍavānala-jvālāyā agre tāsāṁ mad-viraho dīpa-dahanāyito
bhavatu \| tataś cāsyāḥ pūrṇatamābhyāṁ sambhoga-vipralambhābhyāṁ
śṛṅgāra-raso'py adya pūrṇatamatvam āpadyatām \| asyāpi virahe
mat-sampādite sarva-virahopaśānty-anantaraṁ sarvāsām aikamatye sati
vidhitsito'dya rāso'pi setsyati, anyathātve tat-saṅga-raṅgiṇā mayā tāsāṁ
māno'dya sarvathaiva durupaśama ity-ādīni bahūni prayojanāni
paryālocayan sahasaivāntardhitsur āha---**skandha** iti \|
**antardadhe** tatraiva sthitvā tāṁ paśyann api tan-nayana-gocaratāṁ
jahāv ity arthaḥ\|

atra naya māṁ yatra te manaḥ \[bhā.pu. 10.30.38\] iti vadantyā
vṛṣabhānu-nandinyā manasy evaṁ
vicāritam---\"vilāsa-śrama-vana-vihāra-śrama-khinnāyā mama kṣaṇaṁ
suṣupsā vartate \| asyāpi svāpābhāvenaiva sarva-rajanī-yāpanam akalyāṇam
asukhodarkam eva \| ataḥ puṣpa-talpaṁ nayati cen, nayatu \| āvāṁ tatra
svapsyāvaḥ\" iti \| atas tatrāsammatir na kṛtā \| tatra bhagavatas
tad-antaḥ-karaṇa-vijñatā prema-rasa-maya-līlā-śaktyaiva tirodhāpitā
tat-tal-līlā-siddhy-artham iti jñeyam \| **anvatapyata** muhur vilalāpa
\|\|39\|\|

**\...**

\|\| 10.30.40 \|\|

hā nātha ramaṇa preṣṭha kvāsi kvāsi mahābhuja \|

dāsyās te kṛpaṇāyā me sakhe darśaya sannidhim \|\|

**śrīdhara-svāmī (bhāvārtha-dīpikā) :** anutāpam āha---**hā nātha** iti
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : hā** viṣaṇṇāsmi vane, **hā**
viṣāda-śug-ārtiṣu ity amaraḥ \| **nātha** ! āśā-prada ! **ramaṇa** !
rati-prada ! **preṣṭha** ! atīva-priya ! **mahābhuja** !
trasta-bhaya-vāraka ! **te dāsyāḥ** śikṣārhāyāḥ \| **kṛpaṇāyāḥ**
kṛpārhāyāḥ \| **sakha** iti nāthaṁ sakhi-dharmo yo bhaya-sthāne
sakhī-tyāga ity āha \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vilāpam evāha---**hā**
iti \| **hā** khede ārti-sambodhane vā \| tataś ca sarvatra yojyam \|
**nātha** ! prāṇeśvara ! **ramaṇa** ! bhartaḥ ! rati-dāyaka !
**preṣṭha** ! priyatama ! **mahābhuja** ! gāḍhāliṅgana-dātaḥ ! ity
arthaḥ \| eṣāṁ yathottaraṁ hetu-hetumattohyā \|

yad vā, **nātha** ! prabho ! na kevalaṁ tathā, kintu **ramaṇa** !
sukha-prada ! vividha-krīḍā-kāraka ! iti vā \| ataḥ svabhāvata eva vā
**preṣṭha** ! ātmano'pi sakāśāt parama-priya ! ity arthaḥ \| yato
**mahābhuja** ! parama-manohara-saccidānanda-ghana-mūrte ! ity arthaḥ \|
yad vā, parama-bhoga-kartaḥ ! iti satataṁ raty-ādi-sukha-sampattir
bodhitā \|

yad vā, vrajeśvaratvena **nātha** ! iti \| tatrāpi
bhartṛ-prayojana-siddhyā **ramaṇa** ! iti \| tatrāpi jāratvena
**preṣṭha** ! iti \| tatrāpi parama-sundaratvādinā **mahābhuja** ! iti
\| yad vā, **kvāsi ? kvāsi ?** iti paramārtyā vilapantī suvihvalā bhūmau
nipatantī tad-āliṅganam icchantī smarantī cāha---**mahābhuja** ! iti \|

\"na ca dūre sthitvā, atrāham asmi\" iti vaktavyam ity āha---**me** māṁ
prati **tava sannidhiṁ darśaya** sannihito bhavety arthaḥ \| kutaḥ ?
**dāsyāḥ**, tatrāpi **kṛpaṇāyāḥ** \| anyathā mad-antya-daśāyāṁ satyāṁ
tvayānutapyata evety āśayenāha---he **sakhe** ! parama-priya ! iti \|

yad vā, **sannidhi-darśane** ca kvāpi vañcanā pūrvavan na kāryā ity
āha---**sakhe** ! he parama-viśvāsāspadeti \|

athavā, nanu \"priyatame ! tvāṁ hitvā nāhaṁ kutrāpi gato'smi \|
tvad-antikam eva varte\" iti cet, tarhi \"tvām ahaṁ mugdhā naiva paśyāmi
\| sakhyena tvam evātmānam abhivyañjaya\" ity āha---**dāsyā** iti \|
anyat samānam \|

yadyapi viraha-vaikalyenānusandhānāpagamād vilāpe'rtha-saṅgatir
nāpekṣeta, asaṅgatiś ca guṇa eva, tathāpi tādṛśīnāṁ yat-kiñcid-vākyam
eva sarvārthaṁ sevata iti yathā-bhakti[^86] kiñcil likhyate\| evam
agre'pi jñeyam \| tataś ca sā vimuhyantī hanta bhūmāv apatad iti jñeyam,
agre mohitām \[bhā.pu. 10.30.41\] ity-ukteḥ \| athavā, skandha āruhyatām
\[bhā.pu. 10.30.39\] ity-ukteḥ \|

premautkaṇṭhya-kṛtena vaicittyena puro vartamānasyāpi kṛṣṇasya
tathānavalokanāt \| antardadhe kṛṣṇaḥ \[39\] ity uktam \| vastutas tu
kautukatvād eva sa tatra tūṣṇīṁ sthitaḥ \| tataḥ prema-vaicittya-bhājas
tasyā anutāpaḥ \| tathānyā gopīḥ sannihitā dṛṣṭvā kṛṣṇenāntarhitam eveti
jñeyam \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vilapam evāha---**hā nātha**
! iti \| hā khede ārti-sambodhane vā \| tataś ca sarvatraiva yojyam \|
**nātha** ! svāmitayā pālaka ! **ramaṇa** ! kāntocita-sukha-prada !
**preṣṭha** ! mad-viṣayakata-cita-prema-vistāraka ! **kvāsi** ? evam
evaṁ mayi snigdho'pi sampraty ekākī kva vartase ? **hā hā** tad-ajñānena
mama cittaṁ kṣubhyatīti bhāvaḥ \| vīpsāpi vaiyagryeṇa punar
āliṅganādi-nija-saubhāgya-smārakeṇa
nija-rasoddīpaka-tad-aṅga-viśeṣa-saundarya-smaraṇena
muhyantīvāha---**mahā-bhuja** iti \| punar atidainyenāha---**dāsyā**
ity-ādi \|

tatraiva kiṁ punar api mamāliṅganādi-lābhāya mama vāsaṁ mṛgayasīty
āśaṅkya---nahi nahīty āha---**sakhe** datta-nija-sāhacarya-saubhāgya
**sannidhiṁ** nija-sannidhānam api **darśaya** jñāpaya mātram \|
sāhacarya-dānena bhavataiva janita-vyasanāni samprati tatra mā gṛhṇāmi,
kintu tvam atra vidyasa iti manasāpi niścayataḥ svasthā bhaveyam iti
bhāvaḥ \|

tatra hetuḥ---**dāsyāḥ** sakhyādāv ayogyāyāḥ, kintu
tādṛśa-tvat-kṛpayaiva balād utpādita-tvad-eka-sukhānukūlyāt paryāyā ity
arthaḥ \| tatrāpi **kṛpaṇāyāḥ** tad idaṁ duḥkhaṁ soḍhum aśaktāyāḥ
parihartuṁ cājānatyā ity arthaḥ \| ato na mayi vañcanā kāryā \| nāpi
nijānutāpa-bījaṁ vaptavyam iti bhāvaḥ \| audārya-nāmā cānubhāvo'yam \|
yathoktam---audāryaṁ vinayaṁ prāhuḥ sarvāvasthā-gataṁ budhā \[u.nī.
11.15\] iti \| tataś ca sā vimuhya hanta bhūmāv apatat iti jñeyam \|
agre mohitām ity-ukteḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
anutāpa-prakāram āha---he **nātha** iti \| he **mahābhuja** !
**sannidhiṁ darśaya** \| yadyapi sannidhis tavānumīyate, atraivāsi, na
kvāpi gato\'si, tathāpi taṁ **darśaya** ity arthaḥ \| **mahā-bhuja** iti
bhuja-sparśa-sukhānubhava-sūcakam antardhāya bhujābhyāṁ parirabhya
sthita iti boddhavyam \| tac ca svapna-labdha-suhṛd-āliṅganavat \| tat
**kvāsi kvāsi** ? bhuja-sparśa evānubhūyate, na tu tvam \| paścāt
purataḥ pārśvato vāsīti nopalabhyase \| tasmāt santam api sannidhiṁ
**darśaya** ity arthaḥ \|\|40\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vipralambhe yathā tāsām
avasthā jātā tathaivaitasyā apy abhavad iti tasyāḥ vilāpam āha---hā
**nātha** iti \| **hā** ity ārti-jñāpanārtham \| he **nātha** ! he
svāmin ! prāṇa-nātha ! mayāyuktaṁ kṛtaṁ, tvayā kṣantavyam \| yatas tvam
asmat-svāmī hy asi \| ahaṁ dāsī tvayā na tyājyeti \| he **ramaṇa** !
rati-pradas tvaṁ bhoktā, vayaṁ bhogyāḥ \| ato yathā ramaṇaṁ bhavet,
tathā tvayā samīpa eva sthātavyam iti hetoḥ \| he **preṣṭha** !
priyatama evaṁ kṛtavaty api tvayy eva prīti-viṣaya iti na
cānya-prīti-viṣayo\'sti \|

atitāpa-vyaktayā viklava-vacanam āha---**kvāsi** ?
duḥkha-mahārṇava-nimagnāṁ mām uddhartum arhasīty āśayenāha---he
**mahābhuja** ! dīrgha-bhujābhyāṁ dṛḍham āliṅgyoddhartuṁ tvam eva yogyo
nānya iti \|

nanv aham atraiva varte kim iti vilapayasi ? iti cet, tatrāha---**te**
**dāsyāḥ sannidhiṁ darśaya** sva-naikaṭya-darśane dāsya-sambhavāt \| he
**sakhe** ! satā sapta-padaṁ maitram \[\] iti vacanāt \| ahaṁ tava sakhī
cira-sahacaryā, ato na vañcanīyeti \| **kṛpaṇāya** tvāṁ tyaktum
aśaknuvatyā daśamy-asvasthā-saṁnihitāyā **me** mama **sannidhiṁ**
samīcīnaṁ nidhiṁ tava mukhāravindaṁ **darśaya** \| daśamy-avasthātaḥ
prāg eva, anyathā vāsyā lope sati paścāt tapsyase \| ataḥ śīghraṁ
**darśaya** iti \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vilāpam evāha---hā
**nātha** iti \| tvad-viyoga-mahāgninā dahyamānād asmād dehān me prāṇāḥ
samprati niḥsṛta-prāyāḥ \| yatnenāpi mayā rakṣituṁ na śakyante \| eṣāṁ
tu tvam eva **nāthaḥ**, ato darśanaṁ dattvā śīghram etān rakṣeti
bhāvaḥ\| na caiṣāṁ rakṣām ahaṁ svārtham eva prārthaye, kintu
tvad-artham evety āha---he **ramaṇa** iti \| sarvā apy anyā gopīs
tyaktvā ramaṇa-sukha-viśeṣārthaṁ yām etāvad dūraṁ rahaḥ samānaiṣīḥ,
tasyāṁ mayi mṛtāyām evaṁ rati-sukham anyatrālabhamāno māṁ smaraṁs tvam
api duḥkhena vilapiṣyasīti bhāvaḥ \|

nanv astu mad-duḥkhaṁ, tena tava kim ? tatrāha---he **preṣṭha** iti \|
tava mat-preṣṭhatvāt tadīyaṁ tad duḥkhaṁ koṭīguṇībhūya mayy eva
phaliṣyati \| mat-prāṇa-koṭī-nirmañchanīya-pādābja-nakharaika-deśasya
tava tad duḥkham ahaṁ mṛtvāpi soḍhuṁ na pārayiṣyāmi \| ataḥ kṛpayā
sannidhāya tad eva duḥkhaṁ dūrīkuru iti bhāvaḥ \|

nanu yadi niḥsṛta-prāyā eva prāṇās tadā tān aham api kathaṁ nivartayituṁ
prabhaviṣyāmi ? tatrāha---he **mahābhuja** iti \| tvad-bhujasya
mṛta-sañjīvanauṣadhasya sparśa-mātreṇaiva sustha-suśītalī-bhūte
dehe\'smin prāṇāḥ svayam evāgatya sthāsyantīti bhāvaḥ \|

nanu māṁ vinā svasyā gatim evaṁ jānāsi cen, mahārāja-kumāraṁ
parama-sukumāram ādaraṇīyaṁ māṁ \"naya māṁ yatra te manaḥ\" \[bhā.pu.
10.30.38\] ity-ādiṣṭavatī kim akopayaḥ ? tatra sakāku-vaiyagryam
āha---**dāsyās** **te kṛpaṇāyā me** iti \| tadānīṁ
vilāsa-śrama-nidrālasyābhibhūtayaiva dīnayā mayā tathoktam \| kṣamasva
mā kupyeti bhāvaḥ \|

kiṁ ca, ayogyayāpi mayā saha tvam eva dṛḍhaṁ yat sakhyam akaroḥ, tenaiva
tathāham avocam ity āha---he **sakhe** iti \| he priye, tarhi
prasanno\'bhūvaṁ mat-samīpam ehīti cet, sampraty anutāpa-duḥkhenāndhāsmi
\| tvaṁ kva vartase ? iti na paśyāmīty āha---**darśaya sannidhim** iti
\| etāvad eva vilapya virahodghūrṇā-vaśāt saṁmuhya bhūmāv apatad iti
jñeyam \| agre mohitām \[41\] ity-ukteḥ \|\|40\|\|

**\...**

\|\| 10.30.41 \|\|

anvicchantyo bhagavato mārge gopyo'vidūrataḥ \|

dadṛśuḥ priya-viśleṣān mohitāṁ duḥkhitāṁ sakhīm \|\|

**śrīdhara-svāmī (bhāvārtha-dīpikā) : anvicchantyo** mṛgayamāṇāḥ \|
**avidūrataḥ** samīpe \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gāṁ dṛṣṭiṁ pānti rakṣanti
durviṣaya-gamana-rāhityeneti **gopya** indriya-vṛttayaḥ śāstra-viṣayāḥ
\| bhukteḥ pūrvam aparokṣa-buddher āvirbhāva-tirobhāvau kvacit syātām
iti darśanāya---**priya-viśleṣāt** iti \| **duḥkhitām**
iti---bhū-tala-luṭhana-lagna-dhūli-kaṇṭaka-kṣata-rakta-sveda-bahulāśru-dhārābhir
duḥkhinīty evaṁ jñāpitam \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vidūrato**'tyanta-dūre'pi
pūrvaṁ **dadṛśuḥ**, tasyāḥ kānti-viśeṣataḥ \| yad vā,
**vidūrato'nvicchantyaḥ**, agrato dūraṁ gatvā anveṣayantya ity arthaḥ \|
yad vā, a-kāra-praśleṣeṇa **avidūrato** nikaṭa eva **dadṛśuḥ** \| tataś
ca nija-vaikalya-bhareṇa nikaṭe'pi pūrvaṁ tasyās tam ārta-nādaṁ na
śuśruvur iti jñeyam \| **priyasya** śrī-kṛṣṇasya **viśleṣād** vicchedād
**duḥkhitāṁ** paścān mohitāṁ ca
bhū-tala-viluṭhana-lagna-dhūli-kaṇṭaka-kṣata-raktākta-sarvāgatādīnāṁ
bahulāśru-dhārālāpaṁ kila mukha-stanatvādīnāṁ lakṣaṇānāṁ tādṛśa-mohasya
ca tad-viśleṣaṁ vinānyathānupapatteḥ \| **mohitām** ity anena
sarvābhyo'nyābhyo'syāḥ prīti-viśeṣo'pi darśitaḥ \| tāsāṁ hi virahārtyā
līlānukaraṇam, asyāś cāntya-daśā-tulyo moha iti \| **sakhīṁ** militāṁ
tādṛg-avasthāpannāṁ dṛṣṭvā, sakhyena tulya-vyathā eva viśeṣataś ca
tad-dviguṇita-nija-vedanāḥ sarvā api parivṛtya rurudur ity arthaḥ \|
tataś ca pūrvokta-mātsaryādikaṁ sarvāsām eva dūre svayam evāpagatam iti
tathā paścād bahu-prayatnais tāṁ sva-saṁjñāṁ vicitra-cāturyaiś ca
svasthatāṁ śanair īṣat prāpayāmāsuḥ \| tataś cāsya tad vṛttaṁ papracchur
iti jñeyam \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : avidūrato** nātidūrata ity
arthaḥ \| atidūre vyavadhāna-sad-bhāvāt \|
rākeśa-śobhā-vijayi-śobhā-viśeṣeṇa dūre'pi darśana-sambhavāt \|
**duḥkhitām**, ata eva **mohitāṁ** mūrcchitāṁ sama-duḥkha-bhāvanayā
viśeṣatas tasyā ekākinyā api parityāga-darśanena sutarām īrṣyāpagamād
aikamatyāc ca **sakhīm** ity uktaṁ, kintu nija-sakhīnām atra
premāveśa-viśeṣo jñeyaḥ \|\|41\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 288) :** nanu bhagavad-bhakteṣu
parasparaṁ pratipakṣitvam asambhavam ahṛdyaṁ ca\| tathā tāsāṁ tat
saubhaga-madam \[bhā.pu. 10.29.48\] ity-ādau
tad-īrṣyā-mada-mānādi-dūrīcikīrṣā śrī-bhagavato'pi dṛśyate \| tathā
śrīmatā muninā svayam api tābhis tatra **daurātmya**-śabdaḥ
prayukto'stīti \|

tatrocyate---sarvaiva hi śrī-bhagavataḥ krīḍā prīti-poṣāyaiva
pravartate, bhajate tādṛśīḥ krīḍā yāḥ śrutvā tat-paro bhavet \[bhā.pu.
10.33.36\] ity-ādi \| *śrutvāpi* ity arthaḥ \| tatra śṛṅgāra-krīḍāyāś
cāsyāḥ svabhāvo'yaṁ yat khalv
īrṣyā-mada-mānādi-lakṣaṇa-tat-tad-bhāva-vaicitrī-parikaratayaiva rasaṁ
puṣṇāti \| yata eva tādṛśatayaiva kavibhir varṇyate, śrī-bhagavatā ca
sva-līlāyām aṅgīkriyate \| svasminn api dakṣiṇānukūla-śaṭha-dhṛṣṭateti
catur-bheda-nāyakatvaṁ yathā-sthānaṁ vyajyate \| tasmāt tal-līlā-śaktir
eva tāsu tat-tad-bhāvaṁ dadhāti \| taṁ ca bhāvānurūpeṇaiveti darśitam \|
ata eva yadā sarvāsām eva tad-viraho bhavati, tadā
dainyenaika-jātīya-bhāvatvāpattyā sarvatra sakhyam evābhivyajyate \|
yathā---**anvicchantyo bhagavata** iti \|

ity atra tasyāṁ pūrvāsām eva sakhītva-vyañjanā \| viraha-līlā ca tāsāṁ
jhaṭiti śrī-kṛṣṇa-viṣayaka-tṛṣṇātiśaya-vardhanārthaiva \|
nāgara-cūḍāmaṇīndrāya śrī-kṛṣṇāya ca tāsāṁ tad-vṛddhir atyarthaṁ rocate
\| yathoktaṁ, nāhaṁ tu sakhyo bhajato'pi jantūn \[bhā.pu. 10.32.10\]
ity-ādinā \| tasmān madhye viraho'pi bhavati \| tadā śrī-kṛṣṇasya
mada-mānādi-vinodam atikramyāpi tad-adhyavasāyaḥ syāt \| tato
mada-mānayoḥ praśamāya \[bhā.pu. 10.29.48\]
sva-viṣayaka-tṛṣṇātiśaya-rūpa-prasādāya ceti tāsāṁ tat-saubhaga-
\[tatra\] ity atrārthaḥ \| sarva-samudita-rāsa-līlārthaṁ madasya
praśamāya mānasya ca prasādāya prasādanāyety artho vā \| tatas
tad-vardhanecchāpy ānuṣaṅgīti samānam \|\|41\|\|
(*prīti-sandarbha-288-saṅkhyakānucchedasya paścād-bhāgaḥ 10.30.35
ślokasya vyākhyāyāṁ draṣṭavyaḥ*)

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** atha
tasyāḥ pūrva-cintitam evāha---**anvicchantya** ity-ādi \|
**priya-viśleṣād** vicetaso virahiṇyo **gopyaḥ** **sakhīṁ** tāṁ rādhāṁ
**dadṛśuḥ** \| kīdṛśīm ? **ūhitāṁ** vitarkitām\| sā ced bhavati, katham
ekākinī ? sā cen na bhavati, tadā keyam anyā ? iti prathamam ūhitāṁ,
paścād dadṛśur jñātavatyaḥ \| kintu **mā** duḥkhitām ātmavad
viccheda-duḥkha-bhājaṁ na dadṛśur ity arthaḥ,
pracchanna-bhagavad-aṅga-saṅgavattvāt \|\|41\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tataś ca viraha-vyākulitā
bhūmāv apatat \| tataḥ kiṁ vṛttam ? ity apekṣāyāṁ
prema-vivarta-svabhāvaṁ kathayan anyāsāṁ gopīnāṁ mārgaṇaiḥ tasyāḥ
prāptim āha \| ayam eva prema-vivartaḥ \| yat samīpa-stham api preṣṭhaṁ
na paśyanti, yathā kurarī-vilāpe \| ataḥ kenāpi kautukena tan-maṇḍale
tat-samīpa eva vartamānas tūṣṇī-bhāvena paśyati \| tat-premālāpān
śṛṇvann atiṣṭhat \| ata uktaṁ tataś cāntardadhe kṛṣṇa \[bhā.pu.
10.30.39\] iti\| agre śrī-kṛṣṇo\'pi vadiṣyate---mayā parokṣaṁ bhajatā
tirohitam \[bhā.pu. 10.32.21\] iti \|

idānīṁ tāsāṁ tasyāḥ milana-prakāram āha---**anvicchantya** iti \| evaṁ
pūrvokta-prakāreṇa **bhagavato mārgam** anvicchantyo mṛgyamāṇāḥ sarvā
eva **gopyo\'vidūrato** nikaṭa-pradeśa eva bhuvi patitāṁ **sakhīṁ**
śrī-kṛṣṇa-tyāga-janita-duḥkha-sāmyāt sakhītvena pratītāṁ duḥkha-sāmyād
everṣyāpagamo\'pi svata eva jātaḥ \| **priya-viśleṣa-mohitāṁ** priyasya
kṛṣṇa-viśleṣād virahān mohitāṁ sva-sādṛśyaṁ prāptām, yato **duḥkhitāṁ**
māna-vipākaṁ prāptāṁ **dadṛśuḥ**\|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anvicchantyaḥ**
anveṣayantyaḥ \| **vidūrato**\'pi **dadṛśur** iti tasyā
vidyut-tulya-kāntimattvāt **sakhīm** iti tasyās tādṛśa-daśā-darśanena
vipakṣāṇām api tatra snehodayāt \| kiṁ ca, ujjvala-rasasya svabhāva
evāyaṁ yat kāntasya kāntā-mātra-vimuktatve jñāte sati kāntānām
īrṣyā-dveṣādy-abhāvaḥ, paraspara-snehavattvaṁ ca \| yad uktaṁ---ata eva
hi viśeṣe snehas tāsāṁ prakāśate \[u.nī. 9.43\] iti \|\|41\|\|

**\...**

\|\| 10.30.42 \|\|

tayā kathitam ākarṇya māna-prāptiṁ ca mādhavāt \|

avamānaṁ ca daurātmyād vismayaṁ paramaṁ yayuḥ \|\|

**śrīdhara-svāmī (bhāvārtha-dīpikā) : ???**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tayā** sakhyā \|
**māna-prāptiṁ** skandhāroha-lakṣaṇām \| pakṣe, aparokṣa-lakṣaṇām \|
**daurātmyāt** abhimānāt \| **avamānaṁ** tyāga-lakṣaṇam \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : daurātmyāt** ātmanaḥ
prādhānya-mananāt \|\|42\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca **tayā
kathitaṁ** sarvam iti śeṣaḥ \| yad vā, punar duḥkhodaya-bhayena tābhir
apṛṣṭam api sakhīnāṁ samāgamāt svayam eva vilāpa-rūpeṇa varṇitaṁ
tad-vṛttam iti śeṣaḥ \| iti pṛthag-vākyam ekam eva vā \| tataś ca
**māna-prāptim** **ākarṇya** ca-kārābhyām ubhayor eva prādhānyaṁ
dyotyate \| tat-tat-prakāreṇa ramaṇāt \| tathākasmād eva rasāvasare
antardhānāc ca \| **mādhavāt** lakṣmī-kāntād apīti \| yad vā, madhunā
madhura-rasena krīḍati sadeti \| tasmān **māna-prāpti**-yogyā matto'py
adhikā kācid anyaiva, na tv aham \| tathāpi kevalaṁ
tat-kāruṇya-mahimnaiva, na ca nija-guṇais tādṛśa-mānaṁ prāpteti bhāvaḥ
\| evaṁ bhadraṁ śrī-bhagavat-kāruṇyādi-guṇata eva \| abhadraṁ ca sarvaṁ
nija-doṣād eva vaktavyaṁ mantavyaṁ ceti \| sādhūn api śikṣayāmāseti
jñeyam \| yad vā, śrī-kṛṣṇād dūre ātmā svayaṁ śrī-kṛṣṇo vā yasyāḥ, sā
durātmā, tad-bhāvo **daurātmyaṁ,** tasmāt \| tad-dūra-gamanād ity arthaḥ
\| **paramaṁ vismayaṁ** sadya eva tādṛśānugraha-nigrahābhyām \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva ca **tayā kathitam
ākarṇya** iti rodana-saṁjñā-prāpaṇa-praśnāntaram iti jñeyaṁ \|
**kathitam** \"kathaṁ bhavatībhyo vicchinnā babhūvāham iti nājñāsiṣaṁ,
kintu dūrata evātmānusandhānam akārṣam\" ity-ādi prakārakaṁ sarvaṁ
vṛttam **ākarṇya,** tatrāpi **mādhavāt,** nūnaṁ lakṣmyāpi ramaṇatayā
spṛhaṇīyāt sarva-guṇādi-sampatteḥ patyur vā tasmāt svata eva
parama-saubhāgya-lābha-lakṣaṇāṁ **sammāna-prāptiṁ** **ca ākarṇya,**
tatraiva garva-lakṣaṇān nija-**daurātmyāt** parityāga-lakṣaṇam avamānaṁ
**ca ākarṇya** **vismayam** ity-ādiko'nvayaḥ \|

atra tu **daurātmya**-śabda-prayogas tad-dainya-vacanānuvādāt \|
vastutas tu śrī-kṛṣṇād dūre ātmā deho yasyāḥ, dūre ātmā śrī-kṛṣṇo vā
yasyāḥ, sā dūrātmā, tasyā bhāvo **daurātmyaṁ,** tasmād dūra-viśleṣād ity
arthaḥ \| **paramaṁ vismayam** ity-ādikasya **tayā kathitam** ity-ādinā
trayeṇāpy anvayaś ca \| tat-sahitāntardhānādi-sarva-tac-caritasya
sva-sahita-tac-caritād api durvitarkyatvāt \| tatrāpi
tādṛśa-māna-prāpteḥ \| sveṣu paraḥ-koṭiṣv apy adṛṣṭa-caratvāt \| tatra
ca sati tasyām apy avamānasya paramāsambhavād iti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tayā kathitam ākarṇya,** tatraiva
saṅga-nayanādi-lakṣaṇāṁ **māna-prāptiṁ** **cākarṇya,**
parityāga-lakṣaṇam **avamānaṁ** **cākarṇya** ity anvayaḥ \| atra tu
**daurātmya**-śabda-prayogas tad-dainya-vacanānuvādāt, vastutas tu dūraḥ
śrī-kṛṣṇasyānikaṭa ātmā deho yasyāḥ, tasyā bhāvo **daurātmyaṁ,** tasmād
dhetor iti \|\|42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha milane sati tābhiḥ
pṛṣṭayā tayā sarvam eva kathitam ity etad evāha---**tayā** ity-ādi \|
**tayā kathitam** ity ekaṁ vākyam, tayā ānupūrvyaṁ sarvam eva kathitam
ity arthaḥ \| tatra kathane **mādhavān māna-prāptim ākarṇya vismayaṁ
yayur** ity arthaḥ \|\|42\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tāṁ dṛṣṭvā kiṁ kṛtam ? ity
apekṣāyām āha---**tayā** iti \| sakhya-bhāvena bahvībhir avabodhitayā \|
ata eva kiñcin mohād unmagnayeti \| prathamaṁ tad-vṛttāntaṁ pṛṣṭayā
paścāt kṛṣṇasyeti \| tatas **tayā kathitaṁ** ramaṇaṁ
puṣpāvacaya-keśa-prasādhanādi-**māna-prāptiṁ** vā **ākarṇya \|
mādhavāt** lakṣmī-bhartuḥ, anena vaidagdhī-viśeṣaḥ sūcitaḥ \| yad vā,
mūrtād vasantāt \| kiṁ **daurātmyād** ātmanaḥ darpādi-lakṣaṇād
**avamānam** upekṣā-lakṣaṇaṁ prāptam **ākarṇya paramaṁ vismayaṁ prāpur**
iti \|
tat-sahitāntardhānādi-keśa-prasādhanādi-carita-parikalane\'vamāna-sambhavād
vismaya ity arthaḥ \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca sakhībhir
atyucca-rodanena vyajanādi-paricaryayā yatnatas tat-prabodhe sampādite
sati---ayi priya-sakhi ! sva-vṛttāntaḥ kathyatām iti tābhiḥ pṛṣṭayā
**tayā kathitam** api priya-sakhyāḥ kathaṁ bhavatībhyo vicchinnāham
abhūvam iti mugdhāhaṁ paratantrā nājñāsiṣam \| kintu **māna-prāptir
avamānaś ca daurātmyād** eveti niścinomi \| yuṣmān paraḥ-sahasrāḥ
premavatīr avamatya sva-virahānalena jvālayitvā mahyam ekasyai yat
saubhāgyaṁ dattam, idaṁ tasya **daurātmyaṁ** \| taṁ
durlīla-mahārāja-putraṁ prati varāky api mugdhā na pāraye\'haṁ calituṁ
naya mām \[bhā.pu. 10.30.38\] iti yad avocaṁ, etat tu mamaiva
**daurātmyaṁ**, yata etāvān **avamāṇaḥ** prāpta ity ubhayathāpi me
mahā-mano-duḥkham eveti \| sva-kānte tāsu kasmiṁś ca
krameṇāsūyā-vinaya-dainyāni vyañjitāni \| atra śrīman-munīndreṇa
**daurātmya**-śabda-prayogas tu tasya vacanānuvādād eva \| vastutas tu
śrī-kṛṣṇāt dūre ātmā yasyāḥ dūre ātmā śrī-kṛṣṇo vā yasyāḥ sā dūrātmā,
tasyā bhāvo **daurātmyaṁ,** tasmād viśleṣād ity arthaḥ \|

**vismayaṁ paramaṁ yayur** iti \"priya-sakhi ! bhavatyāḥ saubhāgyam
ucitam eva \| nātra tasya **daurātmyaṁ** rati-śrāntāyāḥ
svādhīna-bhartṛkāyās tava kāntaṁ pratyājñāpanam api na , pratyuta
rasāvaham eva \| kintv anukūla-nāyakena sambhukta-kāntāyā yad
ājñollaṅghanam etādṛśa-duravasthā-prāpaṇaṁ ca, etad eva rasa-pratikūlaṁ
daurātmya-vyañjakam \| hanta hanta mahā-rasika-śekharasya mahā-premavato
dayā-nidhes tasya katham evaṁ cikīrṣitam abhūd iti **paramaṁ vismayaṁ
prāpuḥ** \|\|42\|\|

**\...**

\|\| 10.30.43 \|\|

tato'viśan vanaṁ candra-jyotsnā yāvad vibhāvyate \|

tamaḥ praviṣṭam ālakṣya tato nivavṛtuḥ striyaḥ[^87] \|\|

**śrīdhara-svāmī (bhāvārtha-dīpikā) : tatas** tayāpi sahitāḥ
kṛṣṇānveṣaṇāya **vanam aviśan** \| **tato** asyaiva[^88] harer anveṣaṇān
**nivṛttāḥ** \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tama** iti \| punar
viraha-vedanayā netreṣu **tamaḥ** **praviṣṭam** ājñāya \| yad vā,
**tamasi** sāndhakāra-gahvara-vane **praviṣṭaṁ** śrī-kṛṣṇaṁ jñātvety
arthaḥ \| paurṇamāsyāṁ śaśinaḥ sārvarātrikatvāt
prasiddha-tamaso'sambhavād iti bhāvaḥ \| śāstra-viṣayās tā duḥśāstrān
nivṛtya sac-chāstrābhyāsāya yatnaṁ cakrur iti dhvanyate \| vastutas tu,
tamaḥ-śabdopalakṣita-hṛdaya-guhā-praviṣṭaṁ, yo veda nihitaṁ guhāyām
\[tai.u. 2.1\] iti śruteḥ \| **ālakṣya** jñātvā \| hares tad-upāsanān
**nivavṛtuḥ** tādrūpyam āpuḥ \|

bhaktyā mām abhijānāti yāvān yaś cāsmi tattvataḥ \|

tato māṁ tattvato jñātvā viśate tad anantaram \|\| \[gītā 11.55\] iti
smṛteḥ \|

yasya deve parā bhaktiḥ \[śve.u. 6.23\] ity-ādi-śruteḥ \| bhaktir
evainaṁ gamayati \[māṭhara-śruti\] iti śruteś ca \| **striya**
iti---strīṇām andhakārāvṛta-vana-praveśāsāmarthyād iti bhāvaḥ \|

\"harer\" iti pāṭhaḥ svāmi-sammataḥ (?) \| tata ity asya
punar-ukti-samādhānāya **tata** ity asyaiva harer anveṣāṇād iti
vyākhyānāt \| anyathā tata ity asya prāg-viśeṣaṇāyogyatā syāt \| hares
tata ity anvayādy-asauṣṭhavaṁ ca \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi
parama-prema-vaiyagryeṇa tayā sahitāḥ punar apy anveṣayāmāsur ity
āha---**tata** iti \| **yāvad** **vanaṁ** vyāpya **jyotsnā vibhāvyate**
lakṣyate, tāvad vanam āviśan, praviśya tam anveṣayāmāsur ity arthaḥ \|
**tamasi praviṣṭam** atyanta-ghana-vanatvād andhakāra-mayam **ālakṣya**
**tatas** tasmād vanān **nivṛttāh** \| tathā ca viṣṇu-purāṇe---

praviṣṭo gahanaṁ kṛṣṇaḥ padam atra na lakṣyate \|

nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.43\]
iti \|

**striya** iti strīṇām andhakāra-vana-praveśe sāmarthyābhāvād ity arthaḥ
\|

\"harer\" iti pāṭho'tra keṣāñcin matam \| sa ca śrī-svāmi-pādānām
asammato lakṣyate \| **tata** iti punar-ukteḥ samādhānārthaṁ, **tata**
ity asyaiva harer anveṣaṇād iti vyākhyānāt \| anyathā tata ity asya
anveṣaṇād iti vyākhyāne tasya prāg-likhanāyogāt \| tathā hares tata ity
anvayādy-asauṣṭhavaṁ ca \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ parama-vaiyagryeṇa
sakhībhir dattāvalambanayā tayaiva sahitāḥ punar apy anveṣayāmāsur ity
āha---**tata** iti \| **yāvad vanaṁ** vyāpya **jyotsnā vibhāvyate**
lakṣyate, tāvad vanam **aviśan** praviśya tam anveṣayāmāsur ity arthaḥ
\| **tamasi** mahā-gahana-gate praviṣṭaṁ śrī-kṛṣṇaṁ pada-cihnādinā
vitarkya, **tatas** tasmād vanān **nivṛttāh** \| tathā ca
viṣṇu-purāṇe---

praviṣṭo gahanaṁ kṛṣṇaḥ padam atra na lakṣyate \|

nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.43\]
iti \|

**striya** iti strīṇām andhakāra-vana-praveśanāsāmarthyād ity arthaḥ,
śaṅkā-digdha-snigdha-svabhāvatayā \| nija-dayitasya svebhya evāpannatayā
tatra **praviṣṭo**'yam iti vitarkitaḥ \| tasya tasmāt duḥsañcara-sthalān
niṣkramaṇāya vyagrāḥ satya ity arthaḥ \|

\"harer\" iti pāṭho'tra keṣāñcin matam \| sa ca ṭīkā-kṛtām asammato
lakṣyate \| tata iti punar-ukteḥ samādhānārthaṁ tata ity asyaiva harer
anveṣaṇād iti vyākhyānāt \| anyathā tata ity asya prāg-viśeṣaṇāyogyatā
syāt \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
tatraikībhūya tatraiva vicāraṇa-krama-sañcāra-krameṇa yatra
candra-jyotsnā-praveśo nāsti tad-vanam upasthitam iti kṛtvā **tato
nivṛttaḥ** prāg-dṛṣṭaḥ pulinam evāyayur ity āha---**tato\'viśann**
ity-ādi tribhiḥ \|\|43\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatas tāḥ kṛta-tāpāpanodanayā
tayā saha punar anveṣaṇaṁ cakrur ity āha---**tata** iti \| **tatas**
tat-kathanānantare tad-anveṣaṇārthaṁ tayā saha tad-upadiṣṭa-mārgeṇa
virala-cchāyaṁ **vanam āviśan** praviṣṭāḥ \| **yāvad** vyāpya
**candra-jyotsnā vibhāvyate** prakāśate, tasya vana-praveśaṁ sambhāvya
mṛgayāmāsuḥ \| agre **tamaḥ-praviṣṭaṁ** vanaspati-niviḍatvāt
varṇa-sāmyād avilakṣyaṁ śrī-kṛṣṇaṁ matvā tato harer anveṣānāt
**nivavṛtuḥ** nivṛttāh \| tathoktaṁ viṣṇu-purāṇe---

> praviṣṭo gahanaṁ kṛṣṇaḥ padam atra na lakṣyate \|
>
> nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.41\]
> iti \|

strīṇāṁ bhīru-svabhāvatvād andhakāra-praveśāsāmarthyāc ceti \| **tata**
iti sārva-vibhaktikas tasi\| tasya harer iti na paunaruktam \| anena
sañcāri-viśeṣo nirvedo jātaḥ \| gṛhān na gatāḥ, na ca smṛtavatyaḥ
ratyākhya-sthāyi-bhāvasya dṛḍha-mūlatvād iti \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca vairāgyeṇa
sakhī-datta-hastāvalambayā tayā sahaiva tās tam anveṣayāmāsur ity
āha---**tata** iti \| **candra-jyotsnā yāvatā vibhāvyate** iti
pūrṇimā-rajanyām api niviḍa-vṛkṣa-cchāyā-vaśād eva **tamaḥ** \| yad
uktaṁ viṣṇu-purāṇe---

> praviṣṭo gahanaṁ kṛṣṇaḥ padam atra na lakṣyate \|
>
> nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.41\]
> iti \|

vastutas tu \"haṁho kheda-sindhu-nimagnāḥ sakhyaḥ !
ghana-śyāmatame\'smiṁs tamasi ghana-śyāma-vapuṣaṁ tamas
tad-avalokana-śaṅkayaiva pralīnībhūya sthitam \| mā saṅkocayata \| yatra
yatra yūyaṁ yāsyatha, tatas tato\'nyatraiva sa palāyiṣyate ity alam
atisukumāra-śarīrasya tasya śramotpādana-vyavasāyena\" iti vimṛśyaiva
nivavṛtur iti \|\|43\|\|

**\...**

\|\| 10.30.44 \|\|

tan-manaskās tad-ālāpās tad-viceṣṭās tad-ātmikāḥ \|

tad-guṇān eva gāyantyo nātmāgārāṇi sasmaruḥ \|\|

**śrīdhara-svāmī (bhāvārtha-dīpikā) :** evaṁ tam aprāptā api sva-gṛhān
naiva smṛtavatyaḥ \| **tad-ātmikāḥ** sa evātmā yāsāṁ tāḥ, tan-mayya ity
arthaḥ \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti dhyānena
tadātmatāṁ prāptā iti tātparyam \| sattva-buddhīnāṁ svabhāvam
āha---**tan-manaskā** iti \| **tasya ālāpaḥ** kathanaṁ yāsāṁ tāḥ \|
**tad-guṇān** na tu doṣān \| **gāyantya** iti---mad-bhaktā yatra gāyanti
tatra tiṣṭhāmi nārada ity ukte bhagavato gīta-priyatvād iti \|
**ātmāgārāni** deha-gehāni \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tan-manaskā** ity-ādi \|
tasmin mano yāsām ity-ādinā sarvāsām eva mana-ādīnām ekādhikaraṇatvāt \|
tāsāṁ vāsanā-pārthakyam evāstām iti bhāvaḥ \| atas tad-adhikaraṇatvāt
**nātmāgārāṇi sasmaruḥ** \|\|44\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.134\] tato
bhagavat-prema-bhareṇa tad-itarāśeṣa-vismṛti-rūpaṁ tāsāṁ
māhātmyam---**tan-manaskāḥ** \[bhā.pu. 10.30.43\] iti \|
rāsa-krīḍārambhe śrī-bhagavaty antarhite paramārtāḥ sarvato\'nviṣya tam
alabdhvā śarat-pūrṇa-candra-jyotsnā praveśa-hīnān mahāndhakāra-vyāptād
ghana-vana-pradeśān nivṛttāḥ satyo\'pi gopyo vā laukika-vyavahāra-yuktāḥ
\| astu tāvat sva-sva-gṛhāṇi yāsyanti, atha ca **sasmarur api** \| tatra
hetuḥ---**tasya guṇān** eva, na tu parityāge\'pi naiṣṭhuryādi-doṣān
**gāyantyaḥ** \|

kiṁ ca, **tasminn** eva **mano** vividha-saṅkalpa-vikalpātmakaṁ yāsām \|
**tasminn** eva **ālāpo** vicitrāhvāna-saṅkīrtanādir yāsām \| yad vā,
gānaṁ rāgādinā gītādi-gānam ālāpo mitho vārtety evaṁ bhedaḥ kalpanīyaḥ
\| **tad**-artham eva **vi**vidhā
**ceṣṭā**---puṣpa-mālā-granthana-śayyāstaraṇādi-rūpā yāsām \| evaṁ
mano-vāk-kāya-vṛttyā **tad-ātmikās** tanmayāḥ, tad-arpitā ātmāno vā
satyaḥ, yad vā, gṛheṣv api tad-arthakais tad-eka-niṣṭhair vā
mano-vāk-kāya-vyāpārais tanmayatayā gṛha-kṛtyaṁ tad-anusandhānaṁ ca
tāsāṁ nāsty eveti \|

tatra kuto yāntu ? adhunā ca viraheṇa viśeṣatas **tad-guṇān gāyantyo**
na tāni **sasmarur** evety arthaḥ \| yad vā, virahārtyautkaṇṭhyād
bhagavad-bhāvanā-viśeṣeṇa \|

kiṁ vā, vicitra-līlā-mahā-kautukinas tasya paramāveśena tasyeva
bhaya-duḥkhādi-rahitaṁ mano yāsām **tasya** eva
gambhīra-svara-narma-bhaṅgy-ādi-yukta **ālāpo** yāsām, tasyeva
vicitrāliṅgana-cumbanādi-rūpā ceṣṭā yāsām tasyaivātmā dehaḥ
tribhaṅgānukaraṇādinā yāsām evaṁ tan-mayatve jāte\'pi nirguṇātmanā
yoginām iva tāsāṁ svabhāvikī tad-bhaktir naiva tirodhattety
āha---**tad-guṇān gāyantya eva** iti \| itthaṁ tad-āviṣṭatayā
**nātmānam** api tāḥ **sasmaruḥ,** kutastarāṁ tat-sambandhīny anyāni ?
ity āha---nātmeti \| **ātmānaṁ** bhoktāraṁ **āgārāṇi** ca deha-gehāni
bhoga-sādhana-bhāgyānīty arthaḥ \|\|134\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi sva-gṛhān
gaccheyur iti kiṁ vaktavyam ? na ca smṛtavatyo'pīty
āha---**tan-manaskā** iti \| **ātmanaḥ** svīyāni
vicitra-sukha-sampattimayāni, kiṁ vā, gṛha-kṛtyārtham abhyāsa-vaśena
gamyāny api, yad vā, **ātmānaṁ** dehaṁ kṣetrajñaṁ vā, **āgārāṇi**
gṛhāṇi, deha-gehāni veti bhoktṛ-bhoga-sādhana-bhogyāny uktāni \|

tad-asmaraṇe hetuḥ---**tan-manaskā** ity-ādi pada-trayeṇa tasmin
mano-vāk-kāyābhiniveśa uktaḥ \| tatra manaso'bhiniveśas
tad-guṇādi-smaraṇena tad-viṣayaka-vividha-saṅkalpādinā vā \|
\[**tad-ālāpāḥ**---\] vācaḥ anyonyaṁ tad-vārtayā kadācit tad-āhvānādinā
ca \| \[**tad-viceṣṭāḥ**\] kāyasya ca pūrvavat tac-ceṣṭānukaraṇena
praṇāmārtha-daṇḍavan-nipātena
tad-artha-puṣpa-mālā-grathana-śayyāstaraṇādinā ceti \| ata eva
**tad-ātmikās** tan-mayyaḥ \| kiṁ vā, ukta-prakāreṇa tad-arpitātmānaḥ \|
atas **tasya guṇān** eva, na tu parityāge'pi naiṣṭhuryādi-doṣān
**gāyantyaḥ** \| gānaṁ ca śrī-bhagavato gīta-priyatvāt \| tathā coktaṁ
tenaiva---

nāhaṁ vasāmi vaikuṇṭhe yogināṁ hṛdaye na vā \|

yatra mad-bhaktā gāyanti tatra tiṣṭhāmi nārada \|\| iti \|

evaṁ śrī-bhagavad-vaśīkaraṇa-hetutvād gānasya sarvataḥ śraiṣṭhyam
abhipretam \|

yad vā, tadānīṁ tāsāṁ tad-anusandhānābhāvena kevalaṁ
virahārti-bhara-svabhāvād eva \| tathāpi sarvānte nirdeśāt tathā
śatṛṅ-pratyayāntatvenānusmaraṇe prādhānyāt tasya śraiṣṭhyaṁ siddham eva
\| tatra ca ālāpa-gānayor yugapad asambhavāt kadācid alāpaḥ kadācid
gānam ity ūhyam \| \[kāsāñcid ālāpaḥ kāsāñcid gānam iti bodhyam \|\]

yad vā, **tan-manaskā** ity-ādi pada-catuṣkeṇa tāsāṁ sadātanaḥ svabhāva
uktaḥ \| ata evādhunā virahārtyā **gāyantya** iti \| **tadātmikā** iti
pūrvavad antya-daśā-parihārārthaṁ vā \| yad vā, tat-parihārārtham eva tā
viśinaṣṭi virahārti-vivṛddhi-svabhāvena tad-āveśena vā \| tasya mana iva
bhayādi-rahitaṁ **mano** yāsāṁ, tasya ālāpa iva
gambhīra-madhurākṣarārtha-bhaṅgī-pūrvaka-narmādi-maya **ālāpo** yāsāṁ,
tasya ceṣṭeva vicitrāliṅganādi-rūpā **ceṣṭā** yāsām \| tasya ātmā deha
iva tribhaṅgānukaraṇādinā manohara **ātmā** yasāṁ tāḥ \| tathāpi
**tad-guṇān** eva **gāyantya** iti tāsāṁ svabhāva uktaḥ \| kiṁ ca, tena
tena tat-prāpty-utkaṇṭhā vivṛddheva, na tu nivṛtteti ca sūcitam \| anyat
samānam \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tato nivṛttās tatra
praviṣṭasya tasya vyathate na kiṁ svit kūrpādibhiḥ \[bhā.pu.
10.31.19\]vakṣyamāṇa-rītyā duḥkha-śaṅkayā parama-duḥkha-magnā babhūvur
ity āha---**tan-manaskā** iti \| taḍrg-avarodha-sthalaṁ praviṣṭe tasminn
eva manā yāsām \| tatas tādṛśe tasminn eva viṣaye **ālāpas**
tad-duḥkha-smaraṇamayaḥ saṁlāpo yāsāṁ \| tatas tasminn eva nimitte
**viceṣṭā** yatnāntareṇa tan-niṣkramaṇa-sambhāvanayā paritaḥ
parikramaṇa-rūpā yāsām \| tatas **tasminn** eva **ātmā** yatno yāsāṁ
tathā bhāvāḥ satyas tasya nilīnatā kāraṇāpannāḥ
tādṛśa-vaśībhāvamaya-kṛpādi-lakṣaṇān guṇān eva kevalaṁ tayā sphuritān,
na tu sva-parityāgādi-doṣān gāyantyaḥ \| gānena taṁ śrāvayantyaḥ
**ātmānam** api **na sasmaruḥ**, kim uta **āgārāṇi** ity arthaḥ
\|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tad-guṇān eva gāyantyaḥ**, na tu
sva-duḥkhādikam api \|\|44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmin mano yāsāṁ,
samuddiśyālāpo yāsāṁ, tad-artham eva viceṣṭā yāsāṁ, sa evāśrayo yāsāṁ,
**tad-guṇān eva gāyantyaḥ** satya **ātmāgārāṇi** śarīrāṇi **na
sasmaruḥ**\|\|44\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu kṛṣṇam aprāptau
nirvedena kathaṁ gṛhān na gatāḥ ? tatra hetum āha---**tan-manaskā** iti
\| tāḥ **ātmāgārāṇi** ātmānaṁ kṣetrajñaṁ dehaṁ vā āgārāṇi gṛhān **na
sasmaruḥ**, na smṛtavatyaḥ \| **ātmakaṁ** yāsāṁ tāḥ, svārthe kaḥ \| yad
vā, tad eva manasi kaṁ ramaṇa-sukhaṁ yāsāṁ tāḥ \| yad vā, tasyeva mano
vilāsa-viṣayaṁ yāsāṁ tāḥ \| **tad-ālāpaḥ**, tasyaivālāpo\'nyonyam
ukti-pratyukti-rūpo yāsāṁ tāḥ \| yad vā, tasyaivālāpo bhāṣaṇaṁ yāsāṁ tāḥ
\| tad uktam atraiva---megha-gambhīrayā vācā nāmabhir dūragān paśūn
\[bhā.pu. 10.15.13\] iti \| yad vā, tasyaivālāpo gāno yo dhyāta-rūpo
yāsāṁ tāḥ \| **tad-viceṣṭā** tasyaiva tad-artham eva kāyasya vividhā
ceṣṭā puṣpādy-avacayena māla-yaṣṭi-kandukādi-racanā-rūpā yāsāṁ tāḥ \|
yad vā, tasyaiva pūrvavan nilāyanādi-rūpā vividhā ceṣṭā yāsāṁ tāḥ,
tan-mayya ity arthaḥ \| yad vā, **tasminn** eva **ātmā** svabhāvo yāsāṁ,
na tu gṛhe tāḥ \| yad vā, **tasya** eva **ātmā** vilāsa-svabhāvo yāsāṁ
tāḥ \| ata eva **tad-guṇān** eva rūpān kṛṣṇasya gāna-priyatvāt gānam eva
cakruḥ, na tu gṛha-smṛtim iti \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tan-manaskatvena** eva
pūrvavad unmādasya māndye **tad-ālāpāḥ** dṛṣṭo vaḥ kaccid aśvattha
\[bhā.pu. 10.30.5\] itivat tam ālapantyaḥ, unmādasya madhyatve
**tad-viceṣṭā** kṛṣṇāyanty apibat stanam \[bhā.pu. 10.30.15\] itivat
tac-ceṣṭām anukṛtavatyaḥ \| unmādasya prauḍhatve **tad-ātmikāḥ**
kṛṣṇo\'haṁ paśyata gatim \[bhā.pu. 10.30.19\] itivad ātma-vismṛtau
tan-mayī-bhūtāḥ \| pūrva-saṁskāra-vaśād eva **gāyantya** uccair amum eva
\[bhā.pu. 10.30.4\] itivat **tad-guṇān** eveti \|\|44\|\|

**\...**

\|\| 10.30.45 \|\|

punaḥ pulinam āgatya kalindyāḥ kṛṣṇa-bhāvanāḥ \|

samavetā jaguḥ kṛṣṇaṁ tad-āgamana-kāṅkṣitāḥ[^89] \|\|

**śrīdhara-svāmī (bhāvārtha-dīpikā) :** kintu pūrvaṁ yatra śrī-kṛṣṇena
saṅgatir āsīt, tad eva **kālindyāḥ pulinam āgatya kṛṣṇaṁ bhāvayanti**
dhyāyantīti \| tathā tāḥ **kṛṣṇasyāgamanaṁ kāṅkṣitaṁ** yāsāṁ tāḥ militāḥ
satyaḥ **kṛṣṇam** eva **jagur** iti \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kim itas tato bhramantyo
gānaṁ cakruḥ ? tatrāha---*kiṁ tu* iti \| *yatra* puline \| yatra tyaktās
tatraivāsmān kṛpayā sāntvayituṁ nūnam āgataḥ syād iti hetoḥ punas
tatrāgatā ity arthaḥ \| **samavetāḥ** na duḥkhaṁ pañcabhiḥ saha ity
ukter ekībhāvaṁ prāptāḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tadā kiṁ cakruḥ ? ity
āha---**punar** ity-ādi \| ātmārāmāṇāṁ dehā yathā yadṛcchayā itas tataḥ
sañcaranti \| tathā **pulinam** āyayuḥ, na tu buddhi-pūrvam \| tadā
pūrva-virodhaḥ \|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : punaḥ pulinam āgamanam** \|
tatra parityaktā asmān śrī-kṛṣṇo nūnaṁ kṛpayā sāntvayituṁ tatraivāgataḥ
syād iti matvā \| kiṁ vā, tad-darśanābhāvena
sva-sahita-tat-krīḍā-sthānasyaiva didṛkṣayā \| ata
evoktaṁ---**kṛṣṇa-bhāvanāḥ** kṛṣṇaḥ cittākarṣakaṁ paramānanda-pradaṁ vā
bhāvayantyaḥ \| tatra gataṁ manyamānāḥ \| kiṁ vā, kṛta-krīḍaṁ
cintayantyaḥ \| **samavetā** ity uccaiḥ śrī-kṛṣṇasya śravaṇārthaṁ, na
duḥkhaṁ pañcabhiḥ saha iti nyāyāt viraha-svabhāvād eva vā \| **kṛṣṇaṁ**
paramānanda-ghana-mūrtim iti tad-gānenaiva na kila prāṇā nirgatā iti
bhāvaḥ \| **tad-āgamana** eva **kāṅkṣitaṁ** yāsām iti kathañcid apy
anyecchā na jātā \| tad-āgamanākāṅkṣā ca na nivṛttā \| tatra
cāgamana-śabdenātyanta-virahārtyā sandarśana-mātram evākāṅkṣyate, na tv
anyad iti bhāvaḥ \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tatrāpi svais
tasyāvarodha-śaṅkayā sarvam api tad-anveṣaṇa-mārgaṁ parityājya sarvāsāṁ
sametānām asmākaṁ nikaṭam idaṁ nirvyavadhānatayā dūra-prasarac-chabdaṁ
tad eva līlā-pulinaṁ gatānāṁ dainyopālambhādimayam uccair gānam ākalayya
svayam eva karuṇayā śrī-kṛṣṇas tvaritam āgamiṣyatīti taṁ bhāvayamānās
tathā cakrur ity āha---**punar** iti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kīrtayantyaḥ **punaḥ pulinam**
āgamane hetuḥ---**kṛṣṇa-bhāvanāḥ,** taṁ tatra gataṁ manyamānāḥ \| punar
dūrāc chūnyatā-dṛṣṭyaiva **tad-āgamanaṁ kāṅkṣitaṁ** yāsāṁ, tādṛśyaḥ
\|\|45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : punar** iti pūrvaṁ śrī-kṛṣṇena
saha yatra ājagmuḥ \| **tad-āgamanaṁ** tad-āvirbhāvaḥ tatra
**kāṅkṣitaṁ,** kāṅkṣā yāsām \| bhāve ktaḥ \| **samavetā** hṛdayena
saṁvāda-bhājaḥ \| eka-vāsanatvāt \| **kṛṣṇe bhāvanā** yāsāṁ, tās tathā
**kṛṣṇaṁ jaguḥ** \| śrī-kṛṣṇo\'py antarhita evādṛṣṭaḥ san sahaiva
tiṣṭhatīti mantavyam \|\|45\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tās tadā kiṁ kṛtavatyaḥ ? ity
apekṣāyām āha---**punar** iti\| yatra śrī-kṛṣṇena vihṛtaṁ, tat
kālindyāḥ **pulinaṁ** **punar āgatya** \| nanu kṛṣṇena yatra
parityaktāḥ, tatra kathaṁ punar gatāḥ ? iti cet,
tatrāha---**kṛṣṇa-bhāvanāḥ** \| śrī-kṛṣṇo\'tra puline ratiṁ kariṣyatīty
āśayā pulinam asmākaṁ saṅgati-pradam iti tatraivāgatāḥ \| kasya kasyā
bhāgya-vaśāt kṛṣṇaḥ sādhanāntaram apaśyataḥ,
asmad-dainyopatāpa-saṁvalitam uccair gānam ākalayya svayam evāgacched
ity ābaddha-hṛdayāḥ **kṛṣṇaṁ** mūrta-śṛṅgāram ity uccair **jaguḥ** \|
**tad-āgamana-kāṅkṣitāḥ**, doṣa-sad-bhāve tyaktāḥ, kṛṣṇa-guṇa-gānena
doṣa-nivṛttau satyāṁ kṛṣṇaḥ svayam eva prādurbhaviṣyatīti \| tadā
kālindī-puline kṛṣṇaḥ saphalaṁ bhavatīti niścitya **tad-āgamanaṁ
kāṅkṣitaṁ** yāsāṁ tāḥ \| tat-pratīkṣyamāṇāḥ kṛṣṇasya gāna-priyatvāt
**jagur** iti \|\|45\|\|

---------------------------------------------------------------------------------------------------------------------

punaḥ pulinam āgatya kalindyāḥ kṛṣṇa-bhāvanāḥ \|

samavetā jaguḥ kṛṣṇaṁ tad-āgamana-kāṅkṣitāḥ \|\|

**viśvanātha-cakravartī (sārārtha-darśiṇī) : \"**hanta hanta yatra
tad-anveṣaṇārthaṁ yāmaḥ, tatas tataḥ sa palāyiṣyate \| tasmād
vana-paryaṭana-kaṣṭaṁ kim ? tasyotpādayiṣyāmas tad-icchāṁ vinā sa na
labhyo---yam evaiṣa vṛṇute tena labhya \[ka.u. 1.2.23\] iti śrutiṁ
pramāṇī-kurvatya iva tad-darśane tat-kāruṇyam eva hetuḥ, tat-kāruṇye ca
tat-saṅkīrtanam eva hetuḥ\" iti siddhāntaṁ prakāśayantya iva pūrvaṁ
yatra tena saṅgatir āsīt, tad eva sthānam ājagmuḥ, tam eva **jagur** ity
āha---**punar** iti \|\|45\|\|

iti sārārtha-darśinyāṁ harṣiṇyāṁ bhakta-cetasām \|

triṁśo\'dhyāyo\'tra daśame saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ

daśama-skandhe rāsa-krīḍāyāṁ

kṛṣṇānveṣaṇaṁ nāma

triṁśo\'dhyāyaḥ

\|\| 10.30 \|\|

**\...**

(10.31)

## athaikatriṁśo'dhyāyaḥ {#athaikatriṁśodhyāyaḥ .unnumbered}

### gopī-gītam---virahārta-gopīnāṁ bhagavad-upasthānāya prārthanam \| {#gopī-gītamvirahārta-gopīnāṁ-bhagavad-upasthānāya-prārthanam .unnumbered}

\|\| 10.31.1 \|\|

gopya[^90] ūcuḥ---

jayati te'dhikaṁ janmanā vrajaḥ

śrayata indirā śaśvad atra[^91] hi \|

dayita dṛśyatāṁ dikṣu tāvakās

tvayi dhṛtāsavās[^92] tvāṁ vicinvate \|\|

**śrīdhara-svāmī (bhāvārtha-dīpikā) :**

ekatriṁśe nirāśās tāḥ punaḥ pulinam āgatāḥ \|

kṛṣṇam evānugāyantyaḥ prārthayante tad-āgamam \|\|o\|\|

**jayati** iti \| he **dayita** ! **te janmanā vrajo'dhikaṁ** yathā
bhavati, tathā **jayaty** utkarṣeṇa vartate \| yasmāt tvam atra jātaḥ,
tasmad **indirā** lakṣmīr **atra hi śrayate,** vrajam alaṅkṛtya vartate
\| evaṁ **vraje** sarvasmin modamāne'**tra** tu **tāvakās** tvadīyā
gopī-janās **tvayi** tvad-artham eva kathañcid **dhṛtā asavo** yaiḥ, te
**tvāṁ vicinvate** \| atas tvayā **dṛṣyatāṁ** pratyakṣī-bhūyatām iti \|
yad vā, asmābhir bhavān **dṛṣyatām** \| yad vā, evaṁ tvayā
**dṛṣyatām**---ete **vicinvata** iti \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *nirāśāḥ* kṛṣṇopalabdhau
\| *tāḥ* gopyaḥ \| *tad-āgamaṁ* kṛṣṇāgamanam \| vedāntānadhikāriṇāṁ
sādhana-catuṣṭaya-sampatti-rahitānāṁ hari-kīrtanam eva tad-upāsanaṁ
syāt, tat-prasāda-janakatvenety ataḥ strī-bhūtānām upāsanam āha \| citte
sannihitatvāt **ta** iti \| vrajanti gā gopā vāsārtham atreti **vrajo**
gopāvāsa-sthānam \| **śrayata** āśrayate \| tvayā avinābhūtatvāc chriya
iti bhāvaḥ \| **atra** vraje \| yatas **tvad**-arthaṁ **dhṛta**-prāṇāḥ
\| **ato** hetoḥ \| anyathā prāṇa-hāniḥ syād iti bhāvaḥ \|
**dayita**-virahe dayitā na jīveyur nāma, tatrāha---**tvayi dhṛta-** iti
\| yuṣmān vihāyāham anyeṣāṁ pratyakṣa eveti cet, atrāhuḥ---*yad vā* iti
\| kālāntare darśana-viṣayī bhavāmi nādhunā, tatrāhuḥ---*yad vā* iti \|
evam adhunaivaite gopī-janā māṁ **vicinvate** mṛgayanta iti hetos
**tvayā dṛśyatām** iti sambandhaḥ \| kanaka-mañjarī naś ca rau lagau iti
sūtrāt \|\|1\|\|

---------------------------------------------------------------------------------------------------------------------

**kaivalya-dīpikā :** unmattavad ity uktam \| tam eva
vicitra-pralāpādi-hetur unmādaṁ prapañcayati---**jayati** iti \| eṣu
ślokeṣu ca kutūhala-dṛṣṭinā varṇa-nirvāha-citraṁ darśitam \|
tatrādya-vṛttam prathama-pādayor dvitīyam akṣaraṁ ya-kāraḥ, antyayor
va-kāraḥ \| **te janmanādhikaṁ jayati** \| **hi** yasmāt \| **indirā**
lakṣmīḥ \| prāg atra lakṣmyā viralaḥ pracāraḥ \| tvaj-janmanaḥ prabhṛti
tv adhika ity arthaḥ \| evaṁ praśasya sva-gataṁ vijñāpayati---**dayita**
iti \| **dṛśyatāṁ** tvayā \| **tāvakās** tāvakīnāḥ \| **tvayi
dhṛtāsava** ity anena tad vicaryāvadhikaṁ prāṇa-dhāraṇam ity uktam
\|\|1\|\| \[mu.pha. 12.21\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : jayati** ity-ādi \|
maṅgalārthaṁ prathamato **jayati**-śabdopādānam \| yadyapi bhūr eva
jayati, tathāpi vrajasyādhiko jaya ity **adhika**-śabdopādānam \|
**janmanā** prādurbhāvena \| jani prādurbhāve mani siddham \| tava
prādurbhāva-sama-kālam eva śrīr api prādurbhūtā \| sā kṣaṇam api tvāṁ
vinā sthātuṁ na śaknotīty āhuḥ---**śrayata** ity-ādi \| śriyā saha
viharato mama bhavatībhiḥ kim ? iti satyam eva, kintu tvayā saha
viharaṇaṁ nābhilaṣāmaḥ, api tu kevalaṁ darśanam evety āhuḥ---**dayita**
ity-ādi **hi** dayita tvam atidūravartī na bhavasi, nikaṭastha eva yatas
tvāṁ **dṛśyatām** \| **vicinvate**, ciñ dhātur ayaṁ dvikarmakaḥ, dṛśyo
bhavety arthaḥ \| **dikṣu** pratidiśam \| athavā, diśa atisarjane ity
asya kvib-antasya rūpe diśa ādeśaḥ, teṣu ādeśeṣu **tāvakāḥ**, na kevalaṁ
**tāvakāḥ tvayi dhṛtāsavaś** ca tāvakā janā iti puṁ-liṅgatā anyathā
tāvakya eva \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):**

kṛṣṇaika-gamyo vāg-artho yāsāṁ lekhitum iṣyate \|

kṣāntvā go-vraja-devyas tā bhaktiṁ tanvantu me nijām \|\|

pīta-śrī-gopikā-gīta-sudhā-sāra-rasa-śriyām \|

śrīdhara-svāmināṁ kiñcid ucchiṣṭam upacīyate \|\|

**adhikaṁ** pūrvataḥ sarvato vā śrī-vaikuṇṭhād api vā \| vrajena
tatratyā lakṣyante \| **hi** yataḥ \| **atra** vraje \| **śaśvan**
nirantaram \| yad vā, **adhikam** ity asyāpy **atra** apy anvayaḥ \|
muhur ādhikyenety arthaḥ \| mūrtimatī lakṣmīr iva uttarottaraṁ
vardhamānā paramottamā sampūrṇā sarva-sampat **śrayate**,
anapekṣyamāṇāpi svayam eva sevate \| yad vā, vaikuṇṭhaiśvarye'pi
sa-+śaraṇāgata-bhāvena \| kiṁ vā, saṅkocato nirantarāvasthity-aśaktyā
muhur āyāta-yātair vasati sadābhinava-vaikuṇṭhād adhika-sampatteḥ \| kiṁ
vā, pratigṛhaṁ bhramantyāḥ parama-vinaya-namrāyā lakṣmyā eva
sākṣād-darśanāt \| **hi** iti niścaye vā \| tathā coktaṁ---tata ārabhya
nandasya[^93] \[bhā.pu. 10.5.18\] ity-ādi madhupuryām api **janmanā**
vrajasyaivotkarṣa-siddheḥ \| kiṁ vā, tāsāṁ prāyo vraja eva
taj-janma-niścayāj **janmanā vraja** ity uktam \| evaṁ
tat-prabhāveṇātratyānāṁ sarveṣām eva sarva-maṅgalaṁ jātam \| kevalaṁ
daiva-hatānām asmākam eva sadā duḥkham \| tatrāpy **adhikam** idam \|
sarvajñena parama-dayālunā asmat-prāṇa-vallabhenāpi tvayā tan na jñāyate
iti \| tad adhunānyat tāvad astu tan-mātram api jñāyatām iti
prārthayante---**dayita** iti \| **dṛśyatāṁ** jñāyatām \| kiṁ vā,
sākṣāt-kriyatām, tasya pratyakṣatvāt duḥkha-darśane sati
para-duḥkha-kātaro'vaśyam āgacched iti bhāvaḥ \| kim ? tad
āhuḥ---**dikṣu** iti \| anena bahula-paribhramaṇa-duḥkhaṁ sūcitam \|
**tāvakāḥ** tvayā svīkṛtāḥ, tvadīyābhimānavanto vā \| ata eva
**vicinvate**, anveṣaṇena bahu-duḥkham anubhavantīty arthaḥ \| atas
tāvakatvenaivaitad duḥkham anyathā tad-anutpattir iti bhāvaḥ \|

\"vayam\" iti \"gopī-janāḥ\" veti sākṣād anuktiḥ, parityāgena
hatābhimānatayā parama-dainyena tathoktāv apy aśakteḥ \| kiṁ vā,
nijārti-bhareṇa sarveṣām api tadīyānāṁ duḥkha-nivedanecchayā
sāmānyenaivokteḥ \| kiṁ vā, sāmānyoktyaivārtha-gāmbhīryāpatter iti dik
\| evam agra apaśyatām \[bhā.pu. 10.31.15\] ity-ādy api \|

nanu nirbuddhayas tarhi kasyacid anyasya bhavata ? tatrāhuḥ---**dayita**
iti \| tvad-eka-priyebhyo janebhyaḥ kathañcid anya-sambandha-mātram api
na rocate ity arthaḥ \|

nanu,

ka{i}aba rahiaṁ pehmaṁ ṇahi ha{i} māṇuse loe \|

ja{i} ha{i} kassa biraho birahe hontammi ko jīa{i} \|\|[^94]

ity-ādinā yena dayitasya virahe dayitā na jīveyur nāma ? satyam \|
tvatta eva na mriyanta ity āhuḥ---**tvayi** nimitte **dhṛtāsavaḥ**
tvat-prāpty-āśayā jīvantīty arthaḥ \| yad vā, **tvayi** viṣaye
tvan-nyastatvena prāṇā na naśyantīty arthaḥ \|

eṣu ślokeṣu pada-varṇādi-sāmyāpekṣayā prāyaḥ pratipādaṁ
dvitīyākṣarasyaikyam \| tathā dala-dvaye kutracit, anyatrāpi kvacit
prathamākṣara-ṣaṣṭhākṣarayoś ca kutrāpi kathañcid vicāryam \| tac ca
śrī-muktā-phala-ṭīkāyāṁ vivṛtam evāsti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

kṛṣṇaika-gamyo vāg-artho yāsāṁ lekhitum iṣyate \|

tā eva karuṇā-mayyaḥ svīkurvantu mad-āgraham \|

pīta-śrī-gopikā-gīta-sudhā-sāra-rasa-śriyām \|

śrīdhara-svāmināṁ kiñcid avaśiṣṭaṁ vicāryate \|\|

**adhikaṁ** sarvataḥ \| vraje na tatra tatra hy ālakṣyate \| **hi**
yataḥ \| **atra** vraje \| **śaśvat** nirantaram \| yad vā, **adhikam**
ity asyātrāpy anvayaḥ, pratimuhur ādhikyenety arthaḥ \| **indirā** iti
sampat-tad-adhiṣṭhātryor abhedena nirdeśaḥ \| tad-adhiṣṭhānenaiva
tad-vṛddheḥ evaṁ tat-prabhāveṇātratyānāṁ sarveṣām eva sarva-maṅgalaṁ
jātam \| kevalaṁ daiva-hatānām asmākam eva sadā duḥkhaṁ, tatrāpy
**adhikam** idam \| sarvajñena parama-dayālunā asmat-prāṇa-vallabhenāpi
tvayā na jñāyate iti \| tad adhunānyat tāvad astu, tan mātram api
jñāyatām iti vyañjayituṁ prārthayante---**dayita** iti \| **dṛśyatāṁ**
jñāyatāṁ duḥkha-darśane sati para-duḥkha-kātaro'vaśyaṁ sākṣād bhaved iti
tu nigūḍho'bhiprāyaḥ \| kiṁ tad duḥkham ? tad āhuḥ---**dikṣu** iti\|
anena bahula-pariśramādikaṁ paribhramaṇaṁ ca sūcitam \| **tāvakāḥ**
tvayā svīkṛtās tadīyatābhimānavatyo vā \| ata eva **vicinvate**
anveṣaṇena bahu-duḥkham anubhavantīty arthaḥ\| atas tāvakatvenaivaitad
duḥkham \| anyathā tad-anutpattir iti bhāvaḥ \| tatra **dayita** ity
anukampāṁ janayanti, dayate'nukampate iti niruktyā \| dainyāt dayate
cittam ādatte dayita iti kṣīra-svāmi-nirukty-anusāreṇa tu kiñcid
upālambhato'pi tām eva \|

nanu,

k{i}aba-rahiaṁ pehmaṁ ṇahi ha{i} māṇuse loe \|

ja{i} ha{i} kassa biraho birahe hontammi ko jīai \|\|

\[kaitava-rahitaṁ prema na tiṣṭhati mānuṣe loke \|

yadi bhavati kasya viraho virahe bhavati ko jīvati \|\|\]

iti nyāyena dayitasya virahe dayitā na jīveyur nāma ? satyam \| tvatta
eva na mriyanta ity āhuḥ---**tvayi** nimitte **dhṛtāsavaḥ**
tvat-prāpty-āśayā jīvantīty arthaḥ \| yad vā, **tvayi** viṣaye
**asavaḥ** prāṇāḥ indriyāṇīti yāvat \| tvan-nyastatvena paśyantīty
arthaḥ \|

eṣu ślokeṣu pada-varṇādi-sāmyāyaḥ prāyaḥ pratipādaṁ dvitīyākṣarasyaikyam
\| tathā dala-dvaye kutracid anyatrāpi kvacit
prathamākṣara-saptamākṣarayoś ceti kutracit kathañcid vicāryam \| tac ca
muktā-phala-ṭīkāyāṁ vivṛtam asti \| tatra **dṛśyatām** ity atra teṣāṁ
prathamārthaḥ pacer viklitti-vikledanāvad dṛśor api
prakāśa-prakāśanārthatvāt samarthanīyaḥ\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavad-gānaṁ
sarvotkarṣa-yuktaṁ bhavatīti sarvotkarṣa-vācinā jayati-śabdena
tad-ārambhaḥ kartuṁ yogya iti tathaivāhuḥ---**jayati** ity-ādi \| **tava
janmanā** prādurbhāvena **vrajo\'dhikaṁ jayati** \| bhū-vaikuṇṭhatvāj
jayaty eva \| samprati tvat-prādurbhāvena **adhikaṁ jayati**,
bhaumābhauma-vaikuṇṭhatvāt \| tatra hetuḥ---**indirā** lakṣmīḥ
**śaśvad** eva **atra hi** atraiva **śrayate**, atraiva tiṣṭhatīty
arthaḥ \| ato vrajasya sarvotkarṣe sati vrajasthānām asmākam etādṛśaṁ
dausthyam anucitam \| tad asya khaṇḍanārthaṁ tvad-darśanaṁ prārthayanta
ity arthaḥ \| \"vṛkṣam avacinoti phalam\" itivat ciño dvikarmakatvāt
tvaṁ dṛśyo bhavety āśayaḥ \| tvad-darśanam eva kāṅkṣitam, anyathā
**vrajo\'dhikaṁ jayati**-śabdena neyau \| **indirā śrayata** iti ca yat,
tat kiṁ tenāsmākaṁ kṛtārthatā, neti vākyārthaḥ \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat vrajasya maṅgalaṁ
kathayantyaḥ svakīyaṁ dainyam āvedayanti---**jayati** iti \| **te** tava
**janmanā** **vrajaḥ** vaikuṇṭhād apy **adhikaṁ** yathā syāt, tathā
**jayati** utkarṣeṇa vartate\| neyaṁ līlā vaikuṇṭhe vartate \|

nanu mathurāyām eva janma iti cet, tatrāhuḥ---**atraiva**
tvaj-janma-prasiddheḥ \| yadi mathurāyām eva janmābhaviṣyat, tadā
tatraiva maṅgalam abhaviṣyat, amaṅgala-rūpasya kaṁsasya vidyamānatvāt,
devakī-vasudevayor bandhana-rūpasyāmaṅgalasya dṛṣṭatvāc cety anyathā
upapattyātraiva \| tava janmanānyatreti \| kiṁ ca, bahūni santi nāmāni
rūpāṇi ca sutasya te \[bhā.pu. 10.8.15\] iti gargoktyā nanda-sutatvena
prasiddheḥ \| atas tava janmātraiva \| anyac ca liṅgāntaram
āhuḥ---**atra** vraje yasmāt tvaṁ jātaḥ, tasmād **indirā** lakṣmīḥ
**śaśvat** sarvadā **śrayate** \| vraja-vāsinām anugraham ākāṅkṣatīva
sevate \| vaikuṇṭhe saivaikā bhāryā, tatraiva tasyā utkarṣaḥ \| atra tu
tādṛśyā baddhāḥ santi \| kadā sāvasaro bhaviṣyati ? ity evam ākāṅkṣatī
nirantaraṁ sevate \| anyatra lakṣmī-sthityā lokasyotkarṣaḥ \| atra tu
vraje sthityā lakṣmyā utkarṣaḥ \| sā hi pativratā paty-adhīnā, patis tu
vrajādhīnaḥ \| tad uktam atraiva---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-vallabhīnām \|\| \[bhā.pu. 10.47.60\] iti
> \|

atas **tava janmanā** vrajotkarṣasya sārvajanīnaṁ prasiddheḥ \| tato'pi
tava na kāpi hīnatāsti \| evaṁ sarvatra vraje maṅgala-jāte'smākam
evāmaṅgale hetuṁ na lakṣayāmaḥ niraparādhatvāt \| jñāte pratīkāraṁ
vidhāsyāmeti \| he **dayita** ! prāṇa-vallabha **tvayā dṛśyatām** \| etā
madīyāḥ mat-kṛte duḥkhaṁ prāpnuvantīti \| kiṁ tad duḥkham ? tad
āhuḥ---**tāvakās** tvadīyā gopī-janāḥ **dikṣu tvāṁ vicinvanti** iti \|
anveṣaṇena bahu-duḥkham anubhavanti, tāvakatvābhāve duḥkhaṁ na syād
evety arthaḥ \| yad vā, **tvayā paśyatāṁ** pratyakṣībhūyatām \|

nanu priya-virahe jīvanam apy asambhāvitam iti cet,
tatrāhuḥ---**tāvakās** tvadīyās **tvayi dhṛtāsava** iti \| tvayi nimitte
dhṛtāsavas tvat-prāpty-āśayā jīvanti, nairāśye sadya eva maraṇaṁ bhaved
iti \| yad vā, **tvayi** viṣaye **dhṛtā** nyastā **asavo** yābhiḥ, tā
tvayā rakṣitānāṁ prāṇānāṁ nāśa-darśanāt kathaṁ jīvanti ? ity arthaḥ \|
evaṁ-bhūtāj jīvanān mṛtiḥ śreyasī **tvayā dṛśyatāṁ** na jīvanam, na
cāsmākaṁ mṛtir iti \| ekām avasthāṁ dehīti prārthanam \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekatriṁśe prema-madhu-svara-tālādi-saurabhā \|

gopī-gītāmbuja-śreṇī kṛṣṇāly-ākarṣiṇī babhau \|\|

sanātanebhyaḥ svāmibhyaḥ śrī-gurubhyo namo namaḥ \|

yad-ucchiṣṭaika-jīvātuś ceṣṭe samprati śaṁ prati \|\|

pūrvaṁ jagur ity uktaṁ tad eva kim ? ity ata āha---**gopya ūcur** iti \|
he **dayita** ! **te janmanā vrajo jayati** \| sambandhi-viśeṣānuktyā
sarvebhya eva lokebhya utkarṣeṇa vartata ity arthaḥ \|
vaikuṇṭha-loke\'pīdṛśa iti tad-vyāvṛtty-artham āhuḥ---**adhikaṁ** yathā
syāt, tatheti \| vaikuṇṭhaḥ sarvotkṛṣṭa eva, vrajas tu sarvotkṛṣṭatama
ity arthaḥ \| tal-liṅgāntaram apy āhuḥ---**indirā** mahā-lakṣmīḥ
**śaśvat śrayate** sevate, śriñ sevāyām \| vaikuṇṭhe tu sā eva sevyate
ity ato vaikuṇṭhād api vrajaḥ sarva-samṛddhi-pūrṇa iti bhāvaḥ \|

evaṁ tad-dhetuka-mahā-sukha-paripūrṇe vraje tvat-preyasyo vayam eva
sarva-lokādṛṣṭa-śruta-cara-paramāsahya-duḥkhaṁ yad anubhavāmaḥ, tasmāt
trāṇaṁ tvāṁ na prārthayāmahe, kintv eka-vāraṁ dṛṣṭvā sva-nayane
saphalayety āhuḥ---**atra** vṛndāvane **hi** niścitam eva **dṛśyatām**
\|

kiṁ draṣṭavyam ? **tāvakā** janās **tvāṁ vicinvate** iti \| katham
etāvat-santāpavatyo\'py etān vipadyanta iti mā saṁśiṣṭhā ity
āhuḥ---**tvayi dhṛtā** arpitāḥ **asavo** yais tvayaivonmāditaiḥ, te yady
asmākam eva asmāsv evāsthāsyan, tadā teṣu virahānala-dagdheṣu satsu
varam etāvat-kṣaṇe mṛtvā sukhinya evābhaviṣyāmeti \| **tvayi** tu
sva-nāthe mahā-sukhini te sukham evānuvartante iti katham asūnāṁ sukhe
sati dehā vipadyantām ? ity atas tavāsmad-duḥkha-darśanātmakaṁ sukhaṁ
śāśvatikam eveti bhāvaḥ \|

atra śloke pratipādaṁ dvitīyākṣarasyaikyam, tathā
prathamākṣara-saptamākṣarayoś ca \| evam anyeṣv api ślokeṣu prāyaḥ
kvacit kvacid asti \| tac ca muktā-phala-ṭīkā-kārair vivṛtam \|\|1\|\|

**\...**

\|\| 10.31.2 \|\|

śarad-udāśaye sādhu-jāta-sat-

sarasijodare śrī-muṣā dṛṣā \|

surata-nātha te'śulka-dāsikā

varada nighnato neha kiṁ vadhaḥ \|\|

**śrīdhara-svāmī (bhāvārtha-dīpikā) :** atra svatantrāṇāṁ bāhūnāṁ
vaktṛtvād aparā āhur iti sarva-ślokeṣv avatāraṇā \| athāpi saṅgatir
ucyate---tatra vicinvantu mama kim ? iti cet tatrāhuḥ---**śarad**- iti
\| **śarad-udāśaye** śarat-kālīne sarasi **sādhu jātaṁ** samyak jātaṁ
yat **sarasijaṁ** vikasitaṁ padmam, tasya **udare** garbhe yā **śrīḥ,**
tāṁ **muṣṇāti** haratīti tathā tayā **dṛśā** netreṇa \| he
**surata-nātha** ! saṁbhoga-pate ! **varada** ! abhīṣṭa-prada !
**aśulka-dāsikā** amūlya-dāsīr no **nighnato** mārayatas **te** tava
tvayā kriyamāṇa **iha** loke'yaṁ **vadho** **na** bhavati **kim** ?
śastreṇaiva vadho vadhaḥ, kiṁ **dṛśā** vadho na bhavati ? kintu bhavaty
eva \| atas tava dṛśā'pahṛta-prāṇa-pratyarpaṇāya tvayā dṛśyatām iti
bhāvaḥ \| tvayā dṛśyatām \[1\] iti yathā-saṁbhavaṁ sarvatra vākya-śeṣaḥ
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *avatāraṇā* avataraṇikā \|
*saṅgatiḥ* prasaṅgāvasarādi-rūpā \| *tatra* tāḥ \| *tatra* ākṣepe \|
**śarad-udāśaya** ity aluk-samāsaḥ \| kiṁ śastreṇa śataghny[^95]-ādinā ?
yato ***dṛśā** bhavaty* eva *vadhaḥ,* ataḥ kāraṇāt
tvan-netra-hṛtāsmat-prāṇa-pratyarpaṇārtham \| *iti bhāvaḥ*
iti---darśanābhāve'smākaṁ prāṇā asmākaṁ deheṣu nāyāsyanti, kiṁ tu
gamiṣyanty evety āśayaḥ \| *yathā-sambhavaṁ* yathā-yogyam \|
sarva-*vākyasya* sarva-ślokasya *śeṣaḥ*, ante yojyam ity arthaḥ \|
**dṛśaḥ** parama-taskaratvam uttama-kāle jala-durge sādhūnām
uttama-dravyāntar-nyasta-lakṣmī-tulya-mahā-dhanasya prāṇasya haraṇāt \|

*atra sārārtha-darśinī-ṭīkā akṣaraśaḥ sanniveśitā* \|2\|\|

---------------------------------------------------------------------------------------------------------------------

**kaivalya-dīpikā : śaradi udāśayo** jalādhāraḥ \| tasmin **sādhu
jātaṁ** yat **sat** praśastaṁ **sarasijam**\| tasya **udara-śriyaṁ**
garbha-śobhāṁ **muṣṇāti** apaharati yā **dṛk**, tayā \| **suratanātha**
sambhoga-svāmin ! dṛṣṭyaiva sambhoga-dāsīty arthaḥ \| **aśulka-dāsikāḥ**
nirmūlya-dāsīḥ \| asmān **nighnataḥ** tādṛg-dānābhāvād ity arthaḥ \|
**vadha** iti vadha-janyaṁ pāpaṁ tat-sādhanatvāt tac-chabdaḥ, āyur
ghṛtam[^96] itivat \| atra pāda-catuṣke'pi dvitīyam akṣaraṁ rephaḥ
\|\|2\|\| \[mu.pha. 12.22\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** no ced dṛśyatāṁ yāsi,
tadā strī-vadho\'pi bhaviṣyatīty āhuḥ---**śarad-udāśaye** ity-ādi \|
śarat-sambandhindi jalāśaye **sādhu-jāta** yat **sat** utkṛṣṭaṁ
**sarasijaṁ,** tad-**udare** yā yā śrīḥ, tāṁ **muṣṇāti** yā, tayā
**dṛśā** **vadho** na duṣkaraḥ \| jala-madhya-stha-jalajasya udarasthāṁ
śriyaṁ yā harati, sā sthalasthānām asmākaṁ jīvitaṁ hariṣyatīti kiṁ
citram ? yadyapi tvaṁ dṛśā vadhaṁ karoṣi, tathāpi saiva dayita dṛśyatām
\[1\] iti yat punaḥ prārthayate, tat khalu \"viṣasya viṣam auṣadham\"
iti nyāyāt \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śrī-muṣā** iti dṛśaḥ
parama-taskaratvaṁ dhvanitam \| uttama-kāle jala-durge sādhūnām
uttama-dravyāntar-vyasta-lakṣmī-tulya-mahā-dhanasya haraṇāt \| ata
īdṛśa-caureṇa vadho'pi sughaṭa eveti bhāvaḥ \| vastutaś caivaṁ dṛśaḥ
parama-saundaryam uktam \| **dṛśā** ity ekatvenaiva bhāva-viśeṣa-sūcanāt
kṣobhaṇatvam \| yad vā, ekayāpi dṛśety arthaḥ \|

**aśulka-dāsikā** iti mūlyaṁ vinā krītā adhama-dāsīr apīty arthaḥ \|
sambodhanābhyāṁ vadhasyānaucityaṁ sūcitam \| vadhena suratasya
bhaktābhīṣṭa-pradatvasya ca pūrva-datta-varasya vā hāneḥ \| śleṣeṇa
**surateśvara** iti \| tvayaivāsmāsu tad-icchā kāritā, tatra ca
vara-dānena dṛḍhīkṛteti na tatrāsmākaṁ dhārṣṭyādi-doṣa iti bhāvaḥ \|
anyat tair vyākhyātam \|

yad vā, nanu prājña-pravara ! asman-maraṇāt tvayi doṣa-prasaṅgaḥ syād
evety āhuḥ---**śarad** iti \| **dṛśā surata-nātha** ! dṛṣṭyaiva
sambhoga-sukha-prado'sīty arthaḥ \| **nighnatas** tādṛg-dānānācaraṇāt
**vadhaḥ**, taj-janyaṁ pāpam ity arthaḥ, \"āyur ghṛtam\" itivat \| anyat
samānam \|\
\
yad vā, tādṛśa-dṛśaiva tad-rūpeṇa **śulkena dāsikāḥ** \| kiṁ vā, śulkaṁ
vinaiva dāsīr nighnato virahārtyā tyāgena veti svata evāyāti,
tad-upasatteḥ \| sambodhana-dvayaṁ praṇaya-kopād virahārti-viśeṣād vā \|
tathā hi, suṣṭhu-ratānāṁ janānām upatāpaketi nāthater upatāpārthakatvāt
\| nija-vara-cchedaketi parama-ghātaketi vā \| do avakhaṇḍane \| ato
nija-doṣa-parihārārtham apy āgamyatām iti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śarad-udāśaye** iti \|
janma-kāla-sthānayoḥ sādguṇyaṁ darśitam \| **sādhu-jāta** iti janmanaḥ
**sad** iti jāter vyakteś ca \| **udare** iti tatrāpi tad-antaḥ-koṣasya
iti kamalasya śobhā paramākāṣṭhā darśitā \| tādṛśa-tac-**chrī-muṣā**
sva-śriyā tac-chriyaṁ haraty evety arthaḥ \| yatra yatra sā sphurati,
tatra tatra tac-chrīr na dṛśyate iti nava-nava-śrī-yujā anayā nūnaṁ
coryata eva sā iti bhāvaḥ \| **dṛśā** ity eka-vacanam ekayaiva
bhāva-sūcanāt \| ekayāpi kim uta dvābhyām ? iti śleṣāt \| **dṛśā** iti
**surata-nātha** ity atrāpy anvayaḥ \| **hi** dṛśaiva \| surata-yācaketi
tvayaivāsmāsu tad-icchā kāritā \| tatra ca **varada** ! iti vara-dānena
dṛḍhīkṛtā ceti, tatrāsmākaṁ na doṣaḥ, **aśulka-dāsikā** iti pratyuta
guṇā eva \| bhavatas tu so'pi doṣaḥ samprati tu mahān evety
āhuḥ---**nighnata** iti \| śleṣeṇāpi tasmin tatraiva doṣārpaṇāya
caurya-kriyābhiniveśo darśitaḥ \| sa hi caureṣu kriyā sambhavati,
sādhūnām api sampatty-ādānād atyutkaṭa-doṣasyāgaṇanena,
atinigūḍha-para-vastu-jñānena, atidurlaṅghya-laṅghanena ca \|

tatra prathamaṁ **sat-sarasija-** iti paryantenoktam \|
**śarad-udāśaye** iti svacchatādi-guṇa-yuktasya janayituḥ
**sādhu-jāta-** iti janmanaḥ, **sad** iti svarūpa-guṇasya ca praśaṁsanāt
\| dvitīyaṁ mahā-jalāntaḥ-**sarasijodare** vilīya sthitatvena \|

tṛtīyaṁ ca varṣānantara-kālīnatvāt atipūrṇasya udāśayasya
duravagāha-madhya-deśatvena sahasra-patrākhya-sarasijodarasya dṛgbhir
durbhedatvena ceti \| kiṁ ca, tvad-bhayād iva tathā nigūḍhāpi **śrīr**
nāyikā **muṣṭā** \|

tataḥ saralānāṁ vraja-vṛndāvanayor nirbhayaṁ bhramantīnām asmākaṁ vā kā
vārtā ? bhavatv asmākam api tad-dvārā moṣaṇam, kiṁ tu sā
kṛta-tādṛk-kauṭilyāpi sva-cakṣuṣor antare rakṣitā, vayaṁ tu
tādṛśa-saralā api balān moṣaṇe pratyuta **aśulka-dāsikāḥ**, tatrerṣyāṁ
tyaktvā nirupādhitayā sevamānā api tad-dvārā punar nihantum ārabdhāḥ iti
param anyāyyam ity āhuḥ---**nighnata** iti \| **neha kiṁ vadhaḥ ?** iti
cauryāl lokena na jñāyatāṁ nāma ity api kiṁ na syāt ? ity arthaḥ \|
sambodhana-dvayena cedaṁ jñāpyate---aho jñāte tat tat sarvaṁ
tvayaitad-artham eva mṛṣā prapañcitam iti \| anyat taiḥ \|

yad vā, tādṛśa-dṛśaiva **śulka-dāsikāḥ** \| tad-rūpeṇaiva
**śulka-dāsikā** ity arthaḥ \| tādṛśīr api **nighnataḥ** tyāgena
mārayataḥ \| he \[**surata-nātha**\] suṣṭhu-ratānāṁ janānām upatāpaka !
nāthater upatāpārthatvāt \| tathā he \[**varada**\] nija-vara-cchedaka !
ato nija-doṣa-parihārārtham apy āgamyatām iti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyac ca vrajasyaivam
utkarṣake indirāyā apy atraiva śaśvad-bhāve
strī-nikara-vadho\'tyantāyogyaḥ \| yadi vā vadasi \"nāhaṁ vo hanmi\" iti
tad api na, aśastra-vadhaḥ **kiṁ vadho** **na** bhavati ? ity
āhuḥ---**śarad-udāśaya** ity-ādi \| he **surata-nātha** ! athavā, he
suṣṭhu rata ! he nātha ! **dṛśā** apaṇā **aśulka-dāsikā** apaṇa-krītā
dāsīḥ, upetā dāsī-bhūtā iti yāvat\| **iha** vṛndāvana-bhūmau **kiṁ
vadho na** ? sāmānya-puṇya-sthala eva jano hatyāṁ na karoti, tvaṁ tv
ihāpīti iha-śabda-mahimā \|

dayita dṛśyatām \[1\] iti pūrvoktyā sākṣād āvirbhūtam iva matvā
tad-dṛśor bhāgyād antaḥ-kṣobham anubhavantyaḥ kāścid evam uktavatyaḥ \|
dṛśā kīdṛśyā ? **śarad-udāśaye** śarat-kālīne sarasi **sādhu-jātaṁ**
samyag-utpannaṁ yat **sat** utkṛṣṭaṁ **sarasijaṁ,** tasya **udare** yā
**śrīḥ,** tāṁ **muṣṇāti** iti tathā tayā, caurasya tad-aṅgāny api
caurāṇīty arthaḥ \|

athavā, evambhūtāyā dṛśo\'nupalabdhā ity arthe tṛtīyānte dṛk-śabde
lakṣaṇā \| yathānnena mriyante annānupalabdhye\'ty arthaḥ \| yad vā,
**dṛśā varada** ! abhilāṣa-prada ! ato dṛśyatām, tad akṛtveha **kiṁ**
vadho **na vadhaḥ** ? iti na kevalaṁ **surata-nātho**\'si,
**varado**\'py asi \| he **varada** ! varada-kartṛka-vadho\'tyantam
anucita eva \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 290) :** athābhivyakta-bhāvatvam \|
tatra pūrva-rāge---**śarad-udāśaye** ity-ādi \| he **dṛśā** eva
**surata**-yācaka ! tatrāpi he kātyāyany-arcanānte **vara-prada** !
tatrāpi bhāva-viśeṣa-darśitayā **dṛśā** kṛtvaiva
**aśulka-dāsikā**-tulyatvaṁ prāptāḥ, tayaiva punar **nighnatas tava na
kiṁ vadhaḥ** strī-hatyāpi na bhavati ? dṛśas tādṛśatve
mahā-mohana-cauratvaṁ darśayati---**śarad-udāśaya** ity-ādi \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu bhavatīnāṁ mayā kim api
kṛtam ? kim-artham ākrośanti ? iti cet, tatrāhuḥ---**śarad** iti \| evaṁ
hi loke prasiddhiḥ---cauras tu sarvasvam apahṛtya śastreṇa hanti \| idaṁ
tv alaukikaṁ cauryaṁ yad dāsīnāṁ sarvasvam apahṛtya śastreṇa vadha iti
tad eva vivicya kathayanti---**śarad-udāśaye** sarasi jala-durge
**sādhu-jātaṁ** yat **sarasijaṁ** kamalaṁ, tasya **udare** yā **śrīḥ**,
tāṁ **muṣṇāti** corayati, tayā **dṛśā vadhaḥ** **na** iti \| yathā
kaścit cauraḥ tān antaḥ-svāyatāṁś caurān itas tataḥ preṣayati, te
cauryeṇārjitaṁ tasmai prayacchanti, tathā tava dṛśi kamala-sampadaṁ
**tad-udare** sthitām api ācchidya, tvayi samarpayatīti \| ata
evaṁ-bhūtayā **dṛśā** caura-bhūtayā dvāreṇa **aśulka-dāsikā** mūlyaṁ
vinā krītā dāsīr **nighnato** mārayatas tava tvayā kriyamāṇo **vadha**
ihāsmin virahāvasare **kiṁ vadho na** bhavati ? kākvā kiṁ śastreṇaiva
vadha iti na, kintu vadho bhavaty eva \| yathā kamalodare sthitā **śrīḥ
dṛśā muṣṭā**, evaṁ gopīnām antaḥ-sthitān api prāṇān apahṛtya tubhyaṁ
samarpayiṣyatīti \| dṛśa eva cauratvaṁ māratvaṁ coktam, dṛśā kriyamāṇo
vadhaḥ tvayy eva phaliṣyatīti, bhṛtya-kṛtaṁ rājanīva \| atas tava mahatī
duṣkīrtir bhaviṣyatīti bhāvaḥ \|

he **surata-nātha** ! sambhoga-sukha-prada ! yad vā, he **surata-nātha**
! sura-tāpa-nāśāt tathā yācyate\| yad vā, surataṁ nāthyate upatapyate
yena \| nāthṛ nādhṛ yācñopatāpaiśvaryāśīḥṣu iti dhāto rūpam \|
virahārti-pradatvena suratasya dāhakatvaṁ sūcitam \| yad vā,
**suratānāṁ** tvayi raktānāṁ **nātha** tāpa-kartaḥ ! idaṁ tvayy
aticitram ity arthaḥ \| he **varada** ! pūrvam uktaṁ mayemā raṁsyatha
kṣapā \[bhā.pu. 10.22.27\] iti vara-pratyartham āgatānāṁ **kiṁ vadha**
ucito bhavati ? api tu nety arthaḥ \| sambodhana-dvayenedaṁ
sūcyate---**surata**-sukham asmat-tattvataḥ sarvatra prasṛtaṁ bhavatv
etad-artham āgatāḥ tat-kāryaṁ dūrata eva sthitaṁ pratyutāsmān mārayitum
udyato'si \| ataḥ kāma-śāstra-vaiphalyaṁ jātam iti bhāvaḥ \|

yad vā, **dṛśā śulka-dāsikāḥ** tava darśana-mātreṇa mūlya-krītā **no
nighnata** iha vane vijane mārayataḥ mūlyena krītvā mārayataḥ sataḥ
tvayā krīyamāṇo vadhaḥ **kiṁ-vadhaḥ** kutsito vadha ity arthaḥ \|
atratyāḥ vṛkṣāḥ pakṣiṇaś ca eta eva sākṣiṇo asmad-vadha-prasiddhiṁ
kathayiṣyantīti bhāvaḥ \|

yad vā, he **varada** ! avakhaṇḍane iti dhātor idaṁ rūpaṁ pūrvaṁ varaṁ
dattvā idānīṁ khaṇḍayasīti \| asman-māraṇena strī-vadha-doṣaḥ
pratijñā-bhaṅga-rūpo doṣaś ca bhaviṣyatīti \| ato
doṣa-dvaya-nirākaraṇārthaṁ tvayā dṛśyatām iti vākyārthaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kim ahaṁ yuṣmabhyaṁ
dukhaṁ ditsāmi yad evaṁ sūcayatha ? iti tatra tvam asmān khalu haṁsy
evety āhuḥ---**śarad-** iti \| **dṛśā** eva **surataṁ nāthasi** yācase,
atha ca dṛśaiva **varada** abhīṣṭa-sukhaṁ dadāsi, atha ca tayaiva dṛśā
premānala-puñja-prakṣepiṇyā **nighato'śulka-dāsikā** asmān mārayatas
tava iha **kiṁ na vadhaḥ** ? kiṁ śastreṇaiva vadho vadhaḥ ? dṛśā vadho
vadho na bhavati ? api tu bhavaty eva \| tasmāt he **varada** ! abhīṣṭaṁ
dadad eva abhīṣṭam aihikaṁ pāratrikaṁ ca sukhaṁ dyasi khaṇḍayasīty
arthaḥ \| kiṁ cāsmāsu te sattvaṁ ced bhavati, tarhi sva-dhanaṁ pālaya
jvālaya vā na doṣaḥ \| vayaṁ tu tvayā na śulkena krītā, nāpi pariṇayena
gṛhītāḥ, kintv **aśulka-dāsikā** vayaṁ svayam eva maugdhyena abhūmety
arthaḥ \| tatra tasya mohanonmādana-mahā-caurya-cakravartitvam eva hetuṁ
vadantyo dṛśaṁ viśiṁṣanti---**śarat**-kāla-sambandhī ya **udāśayaḥ**
gambhīra-svaccha-jala-pūrṇas taḍāga ity arthaḥ \| tatra **sādhu-jātaṁ**
sādhu-samaya-pradeśa-prakārato jātaṁ **sat** jātyāpy uttamaṁ yat
**sarasijaṁ** vikasita-padmaṁ, tasya **udarasthāṁ śriyaṁ** śobhāṁ
sampattiṁ **muṣṇāti** corayatīti tatheti dṛśaḥ
saundarya-saurabhya-śaitya-saukumāryāny asādhāraṇyāny uktāni \| yā khalu
tādṛśaṁ jala-durgam apy ullaṅghya tādṛśābhijātasya sajjanasyāntaḥ-puraṁ
praviśya sampattiṁ corayati, sā tava dṛk corikā kenāpi
mohanonmādana-dhūli-prakṣepaṇonmāditābhir asmābhiḥ svayam eva dattaṁ
surata-dhanaṁ prāṇāṁś ca nītvā tubhyaṁ dadau \| ata eva pūrvam uktaṁ
**tvayi dhṛtāsava** ity ato vayaṁ tvayā nirdhanīkṛtya hatā eveti
paraḥ-sahasra-strī-vadha-pātakaṁ tvayā gṛhītam eveti dhvaniḥ \| ataḥ
pāpād bhītyāpi darśanaṁ dehīty anudhvaniḥ \|\|2\|\|

**\...**

\|\| 10.31.3 \|\|

viṣa-jalāpyayād vyāla-rākṣasād

varṣa-mārutād vaidyutānalāt \|

vṛṣa-mayātmajād viśvato-bhayād

ṛṣabha te vayaṁ rakṣitā muhuḥ \|\|

**śrīdhara-svāmī (bhāvārtha-dīpikā) :** kiṁ ca, bahubhyo mṛtyubhyaḥ
kṛpayā rakṣitvā kim itīdānīṁ dṛśā manmathaṁ preṣya ghātayasīty
āhuḥ---**viṣa-** iti \| he **ṛṣabha** ! śreṣṭha ! **viṣa-mayāj**
**jalād** yo'**pyayo** nāśas tasmāt, tathā **vyāla-rākṣasād** aghāsurāt,
**varṣān mārutād** **vaidyutānalād** aśani-pātāt, **vṛṣo**'riṣṭaḥ[^97]
tasmāt, **mayātmajād** vyomāt, **viśvato**'nyasmād api sarvato
**bhayāc** ca kāliya-damanādinā **rakṣitāḥ** \| kim idānīm upekṣase ?
iti bhāvaḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito'py adhikam upālambham
āhuḥ---*kiṁ ca* iti \| *preṣya* prerya \| yad vā, **ṛṣabha** ity
avatārāntara-nāmnā sambodhayanti \| ṛṣabha-devavat samadhi-niṣṭhatvāt
kiṁ nāsmān paśyasi ? yad vā, yathā ṛṣabhāvatāreṇārtā vṛṣṭi-**bhayāt**
prajā **rakṣitāḥ** kuto'vitā māritāḥ syāma cet, tadaiva bhadram
abhaviṣyat \| adhunā sva-hasta-māraṇāyāvaśeṣitāḥ strī-vadho'tinindyo
bhaviṣyaty evety anye \| *iti bhāvaḥ* iti---ante raṇḍāvihiś ced ādāv eva
kuto na saḥ iti nyāyena rakṣitopekṣā nocitety abhiprāyaḥ \|\|3\|\|

---------------------------------------------------------------------------------------------------------------------

**kaivalya-dīpikā :** sadā trātum ākasmikam upekṣaṇaṁ tava nocitam ity
āhuḥ---**viṣa**- iti \| **viṣa**-rūpāt kālindī-**jalād** yo'**pyayo**
nāśaḥ \| **vyālaḥ** aghāsuraḥ \| **rākṣasaḥ** pralambaḥ \| **varṣād**
indra-kopāt saṁvarta-kopa-dravaḥ \| **māruto** vātyā-rūpas tṛṇāvartaḥ \|
**vaidyuto**'gny-utpātaḥ \| **vṛṣo**'riṣṭaḥ \| **mayātmajo** vyomaḥ \|
kiṁ bahunā, **viśvataḥ** sarvasmād **bhayād** bhaya-hetoḥ \| he **ṛṣabha
!** sarva-śreṣṭha ! **te** tvayā \| atra pāda-traye prathamaṁ va-kāraḥ,
dvitīyaḥ ṣa-kāraś caturtho'pi \|\|3\|\| \[mu.pha. 12.23\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atha yadi no vadha eva
tavoddeśyaḥ, tadā pūrvaṁ pūrvam upasannebhyo vadha-hetubhyaḥ kathaṁ
rakṣitā ? ity āhuḥ---**viṣa-jalāpyāyād** ity-ādi \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : viṣa-jalādibhyo**
go-gopādīnāṁ varṣādibhyaś ca sarva-vrajasyaiva rakṣaṇena
ātmīyātma-pālanāt \| kiṁ vā, tatra tatra
śrī-kṛṣṇa-viṣayaka-māṅgalyenaiva sarva-rakṣā-mananād **vayaṁ rakṣitā**
iti premodrekeṇoktaṁ \| tatra vṛṣa-mayātmajād iti bhāvi-sūcanam \|
sahaja-sārvajñyād viśeṣataś ca virahārtyā prema-viśeṣocchalanāt svata
eva tat-tat-parisphūrteḥ, tasya bhāvitve'pi bhūta-nirdeśaḥ,
suniścitatvāt \| aho kati gaṇayāni, bahubhyo'pi duḥkhebhyo rakṣitā ity
āhuḥ---**viśvataḥ** pūtanā-śakaṭa-tṛṇāvarta-yamalārjunebhyo
baka-vatsa-davānala-keśy-ādibhyo'pi **bhayād** ity evaṁ punaḥ punas
**te** tvayā tvadīyā vā **vayaṁ rakṣitāḥ** \| tac ca tava yuktam eveti
sambodhayanti---**ṛṣabha** ! kāruṇyādinā sarvataḥ śreṣṭha ! iti \| yad
vā, vrajeśvara ! iti **vayam** ity atra spaṣṭa-nirdeśaḥ
sva-viṣaya-kopa-kāra-vijñāpanāya \| tac cādhunāpi tad-arthaṁ muhur iti
tatraudāsīnya-rāhityena parama-kṛpālutvaṁ sūcitam \| kiṁ vā,
prema-vivaśānāṁ tāsāṁ svapna-manorathādau punaḥ punas teṣām eva sākṣād
iva sphūrty-abhiprāyeṇa, pūrvokta-kramātikramā viraha-vaivaśyāt \| kiṁ
vā, śrī-kṛṣṇa-viṣayaka-tat-tad-bhaye teṣāṁ yathottaraṁ nyūnatābhiprāyāt
\| ata evaite spaṣṭa-nirdiṣṭāḥ \| tataś ca **viṣa-jalāpyayād** api
**rakṣitāḥ** \| kiṁ vaktavyam ? **vyāla-rākṣasād** ity evaṁ vyākhyeyam
\| anyat tair vyañjitam \|

yad vā, **vyālāḥ** kāliyājagarādayaḥ \| **rākṣasāḥ** pūtanāvakāśādyāḥ,
śaṅkhacūḍaś ca yakṣa-rākṣasayor abhedāt \| sa ca śrī-dhruvopākhyānānte
vyakta eva \| teṣāṁ jātāv ekatvaṁ punar dvandvaikyam \| evam agre'pi,
**varṣaṁ** durmadendra-prerita-saṁvartaka-kṛtam, **mārutas**
tadānīntanas tṛṇāvartaś ca \| **vaidyutaṁ** vidyut-samūhaḥ \| tad
varṣa-kālīnam eva \| **analaś** ca sthāna-dvaya-dāvaḥ \| **viśvatas**
tad-itarebhyaḥ śakaṭādibhyaḥ, **te** gopā **vayaṁ** ca **rakṣitāḥ** \|
**tvayā** iti prakaraṇa-balāt gopā iti sākṣād-anuktis tadānīṁ
tat-prasaṅgasyāyogyatvāt \| tatra **viṣa-jalāpyayād** gopāḥ sudhā-dṛṣṭyā
jīvanādinā, **vayaṁ** ca śoka-bhareṇa tatra praviśya maraṇodyatāḥ,
kāliya-mardanādinā **ajagarāt** śrī-nandaḥ, pūtanātas tan-nipāta-bhayāt
\| prāyaḥ sarvo'pi vrajaḥ śakaṭārjunato vatsa-bakādy-asurebhyaś ca
bālakāḥ, śaṅkhacūḍād vayam, **varṣāt** sarvo'pi vraja ity evaṁ
vivecanīyam \| tatra te iti dṛṣṭāntatayohyam \| evaṁ sāmānyenaiva
**vayaṁ rakṣitāḥ** smaḥ \| adhunā tu tvad-eka-gatayo vayaṁ viśeṣeṇa
rakṣyā iti bhāvaḥ \| anyat samānam \|

yad vā, **kiṁ**-śabdaḥ pūrvasmād anuvarteta \| tataś cāyam
arthaḥ---\"tasmāt tasmāt kim iti rakṣitāḥ ? māritāḥ syāma cet, tadaiva
bhadram abhaviṣyat\" ity arthaḥ \| tataś ca teṣāṁ durmārakatāpekṣayā
yathottaraṁ śraiṣṭhyam ūhyam \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ paramparayā
sarva-sādhāraṇatayā ca **tvayā vayaṁ** sadā **rakṣitāḥ** sma eva \|
tarhi viṣa-vṛkṣo'pi saṁvardhya svayaṁ chettum asāmpratam \[ku.saṁ.
2.55\] iti nītiḥ \| kathaṁ na smaryatām ? ity
abhipretyāhuḥ---**viṣa-jalāpyayād** iti \| **viṣa-jalaṁ**
kāliya-hrda-jalam, tena pītenāpyayāt gavāṁ gopānāṁ ca maraṇāt \|
**vyāla-rākṣasād** aghāt \| rakṣo viditvākhila-bhūta-hṛt sthitaḥ
\[bhā.pu. 10.12.25\] ity anena tasyaiva vyāla-rūpasya rākṣasatvena
nirdeśaḥ kṛta iti tasmād bāla-vatsān gilitavato **vayaṁ rakṣitā** iti
sarva-gokula-jīvana-rūpāṇāṁ teṣāṁ rakṣaṇena gokulasya rakṣaṇād **vayam**
api **rakṣitā** ity arthaḥ \| iti paramparā darśitā \| **varṣa-mārutāt**
varṣa-miśrān mārutāt, tatraiva vajrāśma-paruṣānilair ity uktyā
**vaidyutānalāc** ca śrī-govardhana-dharaṇena tvayā rakṣitā iti
sarva-sādhāraṇatayā darśitā \| **vṛṣamayātmajād** iti samāhāraṁ vṛṣāt
vatsākāratvena gatād api pariṇāme bṛhattva-darśanāt \| **vṛṣāt**
vatsāsurāt **mayātmajāt** tal-līlāyā atibālya-caritatvenaiva
nirṇeṣyamāṇatvāt pūrvam eva vyomāsurāc ceti punaḥ paramparā darśitā,
varāha-toko niragāt[^98] \[bhā.pu. 3.13.18\] itivat \| **vṛṣātmajād**
vatsāt **mayātmajād** vyomāc ceti vā \| atha sarvam eva saṅgṛhya
āhuḥ---**viśvato bhayād** iti \| tatra tatra yogyatām āhuḥ---he
**ṛṣabha** ! sarva-śreṣṭha iti \|\|3\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** tatra **viṣa-jalāpyayād**
\[bhā.pu. 10.31.3\] ity-ādikaṁ sarvasyaiva gokulasya
sva-rakṣaṇīyatā-dṛṣṭyāpy asmān adhunā rakṣety abhiprāyam \|
**vṛṣātmajād** vatsāt **mayātmajāt** vyomāsurād ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viṣa**- iti \| **vṛṣamayātmajāt**
vṛṣātmajād vatsāsurāt, mayātmajād vyomāsurāc cety arthaḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha yadi no vadha eva
tavoddeśyaḥ, tadā katham upasannebhyo pūrva-pūrva-hetubhyaḥ rakṣitāḥ
smaḥ ? iti darśayanti---**viṣa-jalāpyāyād** ity-ādi \| viṣa-jalāpyayaḥ
kāliya-kalila-yamunā-hradaḥ \| **vyālo**\'ghāsuraḥ, sa eva **rākṣasaḥ**
śarīra-grāsitvāt \| **varṣādiḥ** prasiddha eva, kupita-śakra-kṛtatvāt \|
**vṛṣo**\'riṣṭaḥ \| **mayātmajo** vyomāsuraḥ \| kiṁ bahunā ? **viśvato
bhayād** eva, tatrāpi **muhur** vāraṁ vāram \|

nanv eṣāṁ bhavad-vidha-vadha-hetutvaṁ vā kutaḥ ? kuto vā yūyaṁ rakṣitāḥ
? iti na vaktavyam \| vrajasthānāṁ rakṣaṇam evāsmākaṁ rakṣaṇam \| tena
vrajotkarṣe\'smākam apy utkarṣo bhavitum arhati \| tan na ced ata
evāsmākaṁ kṣobha ity āśayaḥ \|\|3\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyāḥ punar dainyam
āvedayatyaḥ prārthyamānā bahudhā bahubhyo mṛtyubhyo rakṣitvā kim
itīdānīm upekṣyasa ity āhuḥ---**viṣa-** iti \| **viṣa-mayaṁ**
kāliya-hrada-jalaṁ, tasmād yo'**pyayo** nāśaḥ, tasmāt gopīnāṁ
maraṇa-darśanāt ājīvya nāśāt svasyaiva nāśa sūcitaḥ \|
**vyāla-rākṣasād** aghāsurāt \| tad uktam atraiva---rakṣo
viditvākhila-bhūta-hṛt-sthita \[bhā.pu. 10.12.25\] iti \|
vatsa-vatsapa-rakṣaṇena **vayam** eva **rakṣitā** ity arthaḥ \|
**varṣa-mārutāt** dvandvaikavad-bhāvaḥ \| **vaidyutānalāt**
aśanī-pāta-rūpāgneḥ govardhanoddharaṇena tvayā rakṣitāḥ \|
**vṛṣamayātmajāt** vṛṣo'riṣṭaḥ, tasmāt \| mayātmajo vyomaḥ, tasmāt
aprāpti-dvandvaikyaṁ tasya bhāvitve'pi bhūtavan nirdeśo
garga-vākya-prāmāṇyāt, pūrva-saṁskāra-vaśād vā \|

kiṁ vā, asmākaṁ tvad-upakāra-vismṛtir na jātā iti kathayanti---he
**ṛṣabha** ! puruṣottama ! **viśvato bhayāt**, pūtanādibhyo yad bhayaṁ,
tasmāt \| **muhur** vāraṁ vāraṁ **rakṣitāḥ** \| tatra
tatraudāsīnya-rāhityeneti kiṁ, yato'bhaya-hetavo guṇāḥ syuḥ ? yadyapi
śaṅkhacūḍa-vadha etāsāṁ rakṣā kṛtā, ajagarāt sudarśanāt nandasya
rakṣaṇaṁ, vyomāt gopānāṁ rakṣā, dāvāgni-pānena sarva-vrajasya rakṣā
kṛtā, tathāpi vrajaika-deśa-rakṣaṇena svasyaiva rakṣaṇam amanyata \|
vrajaika-deśa-nāśāt svasyaiva nāśābhimānād evam uktam \|

kiṁ ca, bahiḥ prakaṭebhyaḥ mṛtyubhyo rakṣitā iti yuktaṁ kṛtam \| idānīm
antarāt duḥsahān mṛtyoḥ pālanīyā ity arthaḥ \| tadā vayaṁ tair eva
mṛtyu-hetubhir māritā abhaviṣyāmaḥ \| tad eva mandam abhaviṣyat tvayā
rakṣitaṁ svāṅgaṁ vyākulībhavatīti nyāyam āhuḥ---viṣa-vṛkṣo'pi saṁbaddhya
svayaṁ chettum asāmpratam \[pañcatantra 1.268\] iti dainyaṁ nivedanam
iti \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, jighāṁsaiva cet
tava vartate, tadā pūrva-pūrva-vipadbhyaḥ kim iti rakṣitāḥ ? rakṣitvā
vadhaḥ khalv anucita evety āhuḥ---**visa-mayāj jalāt** yo'py asmāt,
**vyāla-rākṣasād** aghāsurāt, **varṣād** indra-kṛta-vṛṣṭeḥ, **mārutāt**
tṛṇāvartāt, **vaidyutānalād** indra-kartṛka-vajra-kṣepāt, **vṛṣād**
ariṣṭāt, **mayātmajāt** vyomāt, **viśvataḥ** anyasmād api sarvato
**bhayāt** kāliya-damanādinā \| he **ṛṣabha** ! puruṣa-śreṣṭha !
sva-rakṣaṇād eva tvad-eka-prāṇā **vayaṁ rakṣitāḥ** \| varṣādibhyas tu
sarva-vraja-raksāṇād eva tad-antaḥ-pātinyo vayam api rakṣitāḥ \| ata eva
rakṣake tvayi viśvasya pañca-śara-jālopaśamārthaṁ vayam āgatāḥ \| tvayā
tu tato'pi koṭi-guṇitayā sva-virahānala-jvālayā dandahyāmahe iti
viśvasta-ghātād api tvaṁ na bibheṣīti bhāvaḥ \| ataḥ
ariṣṭa-vyoma-vadhasya bhāvitve'pi garga-bhāgury-ādi-mukhataḥ
kṛṣṇa-janma-patryāṁ śravaṇasya bhūtatvenaiva bhūta-nirdeśaḥ \|\|3\|\|

**\...**

\|\| 10.31.4 \|\|

na khalu gopikā-nandano bhavān

akhila-dehinām antarātma-dṛk \|

vikhanasārthito viśva-guptaye

sakha udeyivān sātvatāṁ kule \|\|

**śrīdhara-svāmī (bhāvārtha-dīpikā) :** api ca viśva-pālanāyāvatīrṇasya
tava bhaktopekṣā'tyantam anucitety āśayenāhuḥ----**na khalv** iti \| he
**sakhe**, **bhavān** **khalu** niścitaṁ yaśodā-suto **na** bhavati, kiṁ
tu sarva-prāṇināṁ buddhi-sākṣī \| nanu sa kiṁ dṛśyo bhavati ?
tatrāhuḥ----**vikhanasā** brahmaṇā **viśva**-pālanāya **prārthitaḥ** san
**sātvatāṁ kule** **udeyivān** udita iti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat tattvam āhuḥ---*api
ca* iti \| *kiṁ tu* api tu \| *buddhi-sākṣī* cet kathaṁ *dṛśya* ity
abhipretyāśaṅkate---*nanv* iti \| tatra dṛśyatve \| vikhanate maithunam
ṛte utpadyata iti \| **vikhaṇāḥ** brahmā kamalajatvāt \|

> yo jātaḥ sarvataḥ pūrvaṁ vinā maithunam ātmanaḥ \|
>
> vikhanāḥ sa hi vijñeyaḥ kuddālo vikhanās tathā \|\| iti niruktāt \|

tena tathā \| yad vā, śrī-yaśodā-**nandano na bhavān**, tasyā
parama-dayārdrāyāḥ sambandhena asmāsu dayotpatteḥ \| **akhila-dehinām
antarātma-dṛg** api na tatrāsmad-duḥkha-jñāna-sambhavāt \| na ca
**viśva-guptaye** brahmaṇā **arthitaḥ**, tatrāsmākam api rakṣāyogyatvād
gopī-jana-rakṣaṇe kiṁ tena śapatho dattaḥ ? bhaktānāṁ **kule** ca
**nodeyivān**, tatra tat-sambandhena nirupādhi-kṛpālutā-sambhavāt \|
kintu **sa** bhagavān **khe** ākāśa eva **udeyivān** ity ākāśa-guṇatvena
asaṅgaudāsīnatvodbhavān \|

yad vā, na khān lunānīti na khalu śastra-viśeṣas tadvat tīkṣṇa-svabhāvo
hi saṁsāras tasmād gopāyati rakṣatīti na khalu gopikā-bhaktis tayā
nandaty ānandayati veti \| saṁsṛti-kleśa-rakṣakasya tavānaṅgārti-haraṇaṁ
na durghaṭam iti bhāvaḥ \| yad vā, **na khalu gopikā** vaṁśī, tayā
nandayatīti tathā \|

yad vā, **gopikā-nandano bhavān** **na** iti, na kiṁ tv asty eveti kākuḥ
\| **khalu** prasiddham \| yad vā, **na khalu gopikā-nandano**'sti
**bhavān** iti duḥkhitā-vākyam \|\|4\|\|

---------------------------------------------------------------------------------------------------------------------

**kaivalya-dīpikā :** nanu sarveṣām asmākaṁ tulyatvāt kaḥ kaṁ rakṣati ?
iti cet, tatrāhuḥ---**na khalu** iti \| **akhila-dehinām** **antar
ātmano** jīvān paśyatīti tathā paramātmā ity arthaḥ \| **vikhanasā**
brahmaṇā \| **udeyivān** udito'si \| **sātvatāṁ** yadūnām \| atra
pāda-catuṣke'pi dvitīyo varṇaḥ kha-kāraḥ \| pālakatvād asmān api pāhīty
arthaḥ \|\|4\|\| \[mu.pha. 12.24\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** svayam eva haniṣyāmīti
tebhyo rakṣitā iti cet tad api na, tvaṁ viśvasya rakṣārtham eva sātvatāṁ
kule\'vatīrṇo\'sīty āhuḥ---**na khalv** ity-ādi \| khalu bho bhagavan !
**gopikā-nandana** eva **bhavān**, gopikā-nandanatve gopatvam \|
gopatve\'smākaṁ dukhānabhijño\'si \| **akhila-dehinām antarātma-dṛg**
iti **vikhanasārthito viśva-guptaye**, **sakha udeyivān sātvatāṁ kule**
iti ca yac chāstrajñaiḥ pratipādyate, tathā tathā cet
para-duḥkhābhijño\'bhaviṣyaḥ \| asmad-vidha-gopana-paro\'py abhaviṣyaḥ,
viśvāntargatatvād asmākam api \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vicitra-krīḍā-kāri-sākṣād
etad vartamāna-rūpo bahir eva kevalaṁ **bhavān na** bhavati, kiṁ tu
antar apy evaṁ vartata ity āhuḥ---**akhila-** iti \| ato'smākam etad
hṛt-tāpa-vṛttaṁ bhavān jānāty eva \| kiṁ tasya bahu-varṇanena iti bhāvaḥ
\|

nanu satyaṁ jānāmy eva, kiṁ tu kṛtyaṁ sarvam avasara eva sampādyate \|
tatrāhuḥ---**vikhanasā** iti \| sva-bhakta-vara-prārthanayā
bhakta-kule'vatīrṇena bhavatāvaśyaṁ bhaktā anavasare'pi paripālyā eveti
\| tvad-bhaktānām asmākam apy avasarāpekṣā na yukteti bhāvaḥ \| asminn
avatāre sva-bhaktāpekṣayā sva-kṛta-nibandhasyāpy atikramaṇāt \| tac
cāgre guru-putrānayanādau vyaktam eva \|

nanu yūyaṁ na mad-bhaktā iti cet, tathāpi paripālyāḥ
śrī-brahmaṇāvatāre'smin sarveṣām api pālanasya prārthanād ity
āhuḥ---**viśva-** iti \| ato
nija-bhakta-vara-prārthanasyāvaśya-pālyatvād vayaṁ nopekṣyā eva iti
bhāvaḥ \| kiṁ ca, tatrāpi viśeṣato vayaṁ paripālyāḥ \| tatra ca
bhāva-viśeṣeṇety āśayenāhuḥ---**sakhe** iti \| anyat tair vyākhyātam \|

yad vā, **antarātma-dṛg** api bhavān, **gopikā-nandano** **na** bhavati
**khalu** kim ? api tu bhavaty eva\| katham ? tatrahuḥ---**vikhanasā**
iti \| ato vayam ānandanīyā eva iti bhāvaḥ \| yad vā,
**gopikā-nandanaḥ**
kāruṇyādi-guṇa-rūpa-līlaiśvaryādi-nija-bhagavattā-prakaraṇa-paraḥ
śrī-kṛṣṇo **bhavān na** bhavati, kiṁ tu paramātmaiveti, parama-duḥkhena
vedānta-pakṣam aṅgīkṛtyāhuḥ---**na** iti \| **khalu** niścitam \| ity
adhunā jñātam iti sarvatrāgre'pi śeṣaḥ \| kiṁ ca, a-kāra-praśleṣeṇa na
viśvasya guptiḥ, **aviśva-guptis,** tasyai jagat-saṁhārāyaivety arthaḥ
\| **sātvatāṁ** sātvatānāṁ yādavānām eva **kule**, na tu gopa-kule
**jāta** iti ca \| anyat samānam \|

athavā, he **sakhe** ! iti solluṇṭham \| nañaḥ prāṅ-nirdeśāt
sarva-pādair evānvayaḥ \| tena he'sakhe ! pratikūla ! iti \| **khalu**
vitarke \| śrī-yaśodā-**nandano na** bhavati, tathā sati
dāmodaratvādi-bhakta-vaśyatādi-bhara-pradarśanena cāsmākam
upekṣānupapatteḥ \| yad vā, **gopikā** vraja-striyaḥ sarvā
**ānandayati** iti tathā sati tad-vaiparītyāsambhavāt \| kiṁ ca,
**akhila-dehinām antarātma-dṛg** api **na** bhavati,
tathāsmad-duḥkha-jñāna-sambhavāt \| na ca brahmaṇā
**viśva-guptaye'rthitaḥ**, tathā saty asmākam api rakṣāyā yogyatvāt \|
**sātvatāṁ kule** ca **nodeyivān**, tathā sati tat-sambandhena
nirupādhi-kṛpālutā-sambhavād iti \|

yad vā, sa prasiddho **bhavān akhila-dehinām antar-ātma-dṛg** iti
**viśva-guptaye** brahmaṇā **sātvatāṁ** bhaktānāṁ **kule** avataritum
**arthitaḥ** \| **bhavān khalu** ākāśa eva **udeyivān** ity
ākāśa-guṇatvena asaṅgaudāsīnatvād **bhavān gopikā-nandano na** bhavatīty
arthaḥ \|

yad vā, **u** iti padaṁ sambodhane \| **u** bho gopikā-nandana !
**vikhanāḥ** pitāmahaḥ, tena ca kṛṣṇasya pitāmaho gṛhyate,
plavaga-sainyam ulūkajitā jitam \[\][^99] itivat \| atra *ulūka*-śabdena
kauśika ucyate, tena ca śukaḥ \| nātra neyārthatā-doṣaḥ, tasya
kāvyaika-viṣayatvāt \| ato'yam arthaḥ---tava pituḥ pitrā
**viśva-guptaye** viśveṣāṁ sakalānāṁ vraja-vāsināṁ guptaye rakṣāyai
**bhavān arthitaḥ** san, **sātvatāṁ** bhaktānām eṣāṁ gopānāṁ **kule
udeyivān** \| sāmprataṁ rakṣā dvāre'stu \| hṛdaya-duḥkham api na
jānātīty āhuḥ---**akhila-dehinām antar-ātma-dṛk** \| antar hṛdaya-jño'pi
na bhavati, bāḍham antar dahyamānānām asmākaṁ yad etāṁ mahārtiṁ
vināśayatīty arthaḥ \| vrajendra-pitrā sarvottama-santānārthaṁ viṣṇur
ārādhita iti prasiddhiḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ prabhāvatvād idam
anumimīmaha iti stuty-artham āhuḥ---**na khalv** iti \| śrī-gopeśvaryā
api sva-kula-śreṣṭhatvena svāntaḥ-pātaṁ vidhāya sva-dainyenaiva
nyūnatayoktir na doṣāya, ato'smākam idaṁ hṛt-tāpa-vṛttaṁ bhavān jānāty
eva \| kiṁ tasya bahu-varṇanena ? iti bhāvaḥ \|

avatāra-kāraṇam anumīyate---**vikhanasā** iti \| ataḥ
sva-bhakta-vara-prārthanayā bhakta-kule'sminn udita-mātratvenāpi bhavatā
bhaktā anavasare'pi paripālyā eveti tvat-priyāṇām asmākam apy
avasarāpekṣā na yuktā \| so'yaṁ tu parama evāvasara iti bhāvaḥ \|

nanu yūyaṁ na mad-bhaktā iti cet, tathāpi paripālyāḥ śrī-brahmaṇā kila
sarveṣām eva pālanāya prārthanād ity āhuḥ---**viśva-guptaye** iti \|
vastutas tu bhakteṣv api bhāva-viśeṣa-bhājo vayaṁ viśeṣataḥ paripālyā
ity āśayenāhuḥ---**sakhe** iti \|

yad vā, aiśvarya-jñānam idaṁ muny-ādi-mukhataḥ tan-māhātmya-śravaṇena
tato nija-bhāvānurūpyeṇa
śrī-**gopikā-nandana**tā-maya-kevala-mādhuryānubhave'pi tad etad
aiśvaryaṁ yācaka-rītyā nijābhīṣṭa-sādhana-mātrāya prayojitam iti jñeyam
\| evam uttarāpi \| anyat taiḥ \|

yad vā, **khalv** iti pratiṣedhe, **khalu** uktvā itivat \|
**antarātma-dṛg** api **bhavān gopikā-nandano na** bhavati khalu, api tu
bhavaty eva ity arthaḥ \| katham ? tad āhuḥ---**vikhanasā** iti \| ato
vayaṁ pālyā eva iti bhāvaḥ \| serṣyam āhur---**gopikāyāḥ**
parama-dayālutayā śrī-vrajeśvaryā **nandano** **bhavān na** bhavati,
kintu paramātmaiva, svataḥ sarvatraudāsīnyāt \| evaṁ nūnam api
brahma-bhakti-vaśīkṛtatvād eva **bhavān** \| etan
nanda-nandanatā-vyājena **viśva-guptaye** prakaṭo'sti \| tatra ca
bālya-krīḍāmayādy-anuvṛttyā asmākaṁ sakhitāṁ ca prāpto'stīti bhavatā
pratipālyā eva vayam ity āhuḥ---**vikhanasā** iti \|

athavā nañaḥ prāṅ-nirdeśāt sarva-padair evānvayaḥ \| tena he **asakhe**
! pratikūla ! **khalu** vitarke \| **bhavān** śrī-yaśodā-nandano **na**
bhavati, tatra tat-sambandhenāsmākam upekṣānupapatteḥ \| tathā
**akhila-dehinām antarātma-dṛg** api **na** bhavati,
tatrāsmad-duḥkha-jñāna-sambhavāt \| na ca brahmaṇā
**viśva-guptaye'rthitaḥ**, tatrāsmākam api rakṣāyā yogyatvāt \|
**sātvatāṁ** bhaktānāṁ **kule** ca **nodeyivān**, tatra tat-sambandhena
nirupādhi-kṛpālutā-sambhavād iti \|\|4\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** punaś ca
tat-tad-alaukika-karma lakṣyīkṛtya **na khalu gopikā-nandano bhavān**
\[bhā.pu. 10.31.4\] ity-ādi-dvaye yācaka-rītyā dainyena tatra
parameśvaratvāropa iyaṁ stutiḥ \| tato viśvasyāpi
sva-rakṣaṇīyatā-dṛṣṭyāpy asmān adhunā rakṣeti pūrvavat \| tatrāpi
**sātvatānāṁ** vaiṣṇavānāṁ śrīman-nandādīnāṁ **kule**'vatīrṇatvāt \|
tatrāpi bālye'smat-sakhitvāpter vaiśiṣṭyam eva yujyate ity arthaḥ \|
**vṛṣṇi-dhurya** iti teṣām api yadu-vaṁśotpannatvāt \|

tathā ca skānde mathurā-māhātmye \[404\]---

> govardhanaś ca bhagavān yatra govardhano dhṛtaḥ \|
>
> rakṣitā yādavāḥ sarve indra-vṛṣṭi-nivāraṇāt \|\| iti \|

tatraivānyatra api śrī-govinda-kuṇḍa-prastāve---

yatrābhiṣikto bhagavān maghonā yadu-vairiṇā iti \|

athavā **viṣa-jalāpyayād** \[bhā.pu. 10.31.3\] ity-ādinā stutvā punaḥ
sa-praṇayerṣyam āhuḥ, **na khalu** \[bhā.pu. 10.31.4\] ity ardhena \|
evaṁ duravasthāpannānām asmākam upekṣayā bhavān khalu niścayena
**gopikāyāḥ** sarveṣāṁ vraja-vāsinām asmākaṁ rakṣā-kāriṇyāḥ
śrī-vrajeśvaryā **nandano** nāsti, kintu kasyāpi sukhena duḥkhena
cāspṛṣṭatvād **akhila-dehinām antarātma-dṛk** śuddha-jīva-draṣṭā
paramātmāsti \| evam api nūnaṁ brāhmaṇārthi-tattvenānāsaktatayaiva
sarva-rakṣāvatīrṇatvān nāsmān upekṣitum arhati iti punaḥ sa-dainyam
āhuḥ---**vikhanasā** \[bhā.pu. 10.31.4\] ity ardhena \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athavā, pūrvānusāreṇaivāścaryam
anumīya stuty-artham āhuḥ---**na khalv** iti dvābhyām \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca kecit tvāṁ
gopikā-sutam eva vadanti, kecit sarva-prāṇinām antaryāmīti, kecid
viśva-rakṣaṇārtham avatīrṇo\'sīti mata-trayaṁ prasiddham \| tatrāsmān
prati mata-traya-bhinnavad vyavaharasi \| tat keyaṁ te līlā ? iti
darśayanti---**na khalv** ity-ādi \| **khalu** bho kṛṣṇa ! **bhavān na
gopikā-nandanaḥ** \| tathā ced asmāsu sajātīyāsu kṛpā abhaviṣyat \| nāpy
**akhila-dehinām antar-ātma-dṛk**, tathā sati asmākam apy
antarātma-duḥkhajñatā abhaviṣyat \| nāpi **vikhanasā** brahmaṇā
**arthitaḥ** \| na **viśva-guptaye sātvatāṁ kule udeyivān** \| tathā
sati viśvāntarvartinīnām asmākam api guptir abhaviṣyat \| tasmād
adbhutaiveyaṁ tava līleti bhāvaḥ\|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyā āhuḥ---pūrva-saṁskārā
viśiṣṭā gargokti-prāmāṇyāvalambanā ca upālambhate---**na khalv** iti \|
nanu bhavato yaśodā-sūnutve niścite sati sarvam upalambhā yuktā
bhaveyuḥ, tad eva niścitaṁ nāsty eveti vicāryāhuḥ---**na khalv** iti \|
**bhavān** kevalaṁ **gopikā-nandano** yaśodā-sūnur **na** bhavati \|
**khalv** iti niścaye \| tathā sati yaśodayā ulūkhale yathā baddhvā
svādhīna-kṛtaḥ syāt, asāsmābhir api prema-rajju-bandhanena baddho bhavet
\| tat tu yathāvan na baddhaḥ, buddhi-sākṣitvāt \| tad evāhuḥ---kintv
akhila-dehināṁ sarva-prāṇinām antarātma-dṛk buddhi-sākṣī \| ata eva
bandhanāyogyaḥ \|

nanu sākṣī cet, tarhi kiṁ dṛśyo bhavati ? iti tatrāhuḥ---**vikhanasā**
iti \| **vikhanasā** brahmaṇā **viśva-guptaye'rthitaḥ** san \| he sakhe
! **sātvatāṁ** yadūnāṁ **kule udeyivān** uditaḥ \| yadā
viśva-pālanāyāvatīrṇasya vaiṣamyam ayuktam iti bhāvaḥ \|

yad vā, **bhavān gopikā-nandano** bhavati **khalv** iti
sarvatrānuṣajyate \| yadi bhavet, tadā tat-prajā-rūpā asmān pālayet \|
yad vā, gopikā ānandayati svalpa-lāvaṇyādi-guṇair ity api na samāsu
tad-apratīteḥ \|

kiṁ ca, **bhavān antar-ātma-dṛg** api **na** bhavati,
asmad-ārti-parijñānābhāvāt \| yas tu buddhi-sākṣi bhavati, sa tu
sarveṣāṁ sukha-duḥkhaṁ jānāty evaitat niścitam eva \|

kiṁ ca, **vikhanasā** iti viśeṣeṇa khanati vedārthaṁ vicārayatīti
vi-khanā brahmā, tena **prārthitaḥ** san \| **sātvatāṁ** bhaktānāṁ
yadūnāṁ **kula** **uditaḥ**, ity api na, brahmā jānāty eva \|
bhakta-rakṣaṇaṁ bhagavato'ntaraṅgam, kiṁ tat-prārthanena ? ato
viśva-pālanaṁ bahiraṅgo dharmas tad-artham eva prārthitaḥ, tathāpi
bahiraṅga-dharmāṇo'pi vayaṁ na rakṣitā iti \|

yad vā, **bhavān gopikā-nandano na** bhavati \| **khalu** kākvā, bhavaty
eva \| ato **vayaṁ** tat-sambandhena paripālyā iti \| **bhavān
antarātma-dṛk** buddhi-sākṣī na bhavati \| **khalu** kiṁ tu bhavaty eva
\| nārāyaṇa-samo guṇaiḥ \[bhā.pu. 10.8.15\] iti gargoktiḥ \|
ato'smad-ārtim avakalayya nirvāpayeti \| **vikhanasā** brahmaṇā
**prārthitaḥ** san **viśva-guptaye** viśva-pālanāya yadūnāṁ **kule
udito** na, **khalu** kākvā, kintu udita evāto
brahma-prārthanā-virodha-parihārāyāsmān pālayeti \|

yad vā, **bhavān gopikā-nandana** eva bālāt prabhṛti sukha-samṛddhaḥ \|
asmad-ārti-parijñānābhāvāt ātmaupamyena sarvatra sukhitva-pratīteś ca
**antar-ātma-ḍrk** buddhi-sākṣī īśvaraḥ, **vikhānasā** viśva-pālanāya
**prārthito** yadūnāṁ **kule** udita ity api na, asmad-rakṣaṇānākalanāt
\| ata eva pālanāyogyatvam iti bhāvaḥ \|

yad vā, **bhavān gopikā-nandano** nitya-siddha eva **vikhānasā**
brahmaṇā **viśvasmāt guptaye** aprākaṭyāyāntardhānārtham ity arthaḥ \|
**sātvatāṁ** bhaktānāṁ **kule udita** iti \| **na khalu** niścitaṁ yadi
sarvasmād apy adṛśyas tiṣṭhet, tadā nāsmākaṁ manasi duḥkhaṁ bhavet \|
kiṁ ca, **bhavān akhila-dehinām antar-ātma-dṛk** buddhi-sākṣī ity api
**na**, yas tu buddhi-sākṣī sa kiṁ dṛśyo bhavati ? iti manasi vicārya
tūṣṇīṁ bhavet \| tat tu sarveṣāṁ dṛśyatve saty api, asmākam eva
daurbhāgyenādṛśyo bhavatīty anutaptā bhavāmeti \|

yad vā, **bhavān** brahmaṇā **viśva-guptaye** viśvasya guptir adarśanaṁ
saṁhāra iti yāvat saṁhārārthaṁ **prārthitaḥ** \| **sātvatāṁ** yadūnāṁ
**kula udita akhila-dehinām antarātmani dṛk** dṛṣṭir yasyeti
sarva-dehi-jīvaṁ jighṛkṣann ity arthaḥ \| he **sakhe** ! iti **khalu**
niścitaṁ, **na**, kākvā śiraś-cālanam, kiṁ tu niścitam eva \| tatra
liṅgam āhuḥ---**gopikā-nandanaḥ** tava saṁhāra-kartṛtva-rūpaṁ dharmaṁ
gopāyatīti gopikā asmān nānandayatīti \| evaṁ-bhūto **bhavān** asmān
duḥkhī-karotīti hetuṁ na jānīma iti bhāvaḥ \| sarvasya viśvasya
paridṛśyamānatvāt vayam eva kiṁ saṁhartavyāḥ ? ato duṣkīrtis
tan-mūla-durita-parihārāyāsmān pālayeti tātparyārthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayi
śaśvad-asamīkṣya-bhāṣiṇyo gopālyaḥ ! tiṣṭhata\| sarvānanda-kando
nanda-nandano'haṁ strī-vadha-pātakī viśvasta-ghātī ca yuṣmābhir
nirdhāritaḥ \| tad ito niḥsṛtya rahasi kvacid evaṁ sthāsyāmi, yathā
janma-madhye sakṛd api mad-darśanaṁ na prāpsyatheti tadīya-bhīṣaṇoktir
āśaṅkyānutaptās taṁ prasādayituṁ stuvanti---**na** iti \|

**bhavān gopikā-nandanaḥ khalu na** bhavati, kintv **akhila-dehinām
antarātmā** antaḥ-karaṇa-prerakaḥ **dṛg** draṣṭā cety antaryāmī
bhavatīti bhāguri-gārgi-paurṇamāsy-ādi-mukhād aśrauṣma ity ato yathāsmān
prerayati, tathā brūmahe ity ato mā kupya prasīda \|
tvad-āvirbhāva-kāraṇaṁ ca śrutam ity āhuḥ---**vikhanasā** brahmaṇā
**viśva**-pālanāya **prārthitaḥ** san **sātvatāṁ** yadūnāṁ **kule**
**udeyivān** śrī-yaśodā-garbhodaya-śailād āvirbhūtaḥ \|

nanv evaṁ cej jānīdhve, tat kim iti rūkṣaṁ brūdhve ? tatrāhuḥ---he
**sakhe** ! iti tvayaiva sakhya-rasa-sindhau vayaṁ nimajjitā iti
parāmṛśya viśvaṁ pālayan viśva-madhya-vartinīr asmān api pālaya
kṛpayaiveti bhāvaḥ \|

yad vā, sva-preyasīnām evaṁ duḥkhaṁ draṣṭuṁ nṛ-deva-tiryag-ādiṣu madhye
ko'pi na samarthaḥ yathā tvaṁ duḥkhaṁ paśyann api sukham āste, tasmād
evaṁ vitarkayāma ity āhuḥ---**na** iti \| **gopikāyāḥ** śrī-yaśodāyāḥ
para-duḥkha-lave'pi druta-cittāyās tasyā kukṣau tvaṁ na jāto'si,
tat-kukṣer ekasyāpi lakṣaṇasya tvayy anupalambhād iti bhāvaḥ \|

tarhi ko'ham ? tvaṁ sarva-prāṇinām antaryāmīti vitarkante \| sa eva
jīvānāṁ duḥkhaṁ paśyann api tad-antaḥ sukhaṁ vasati \|

udāsīna-śiromaṇes tavātrāvirbhāve'pi kāraṇaṁ na jānīma ity
āhuḥ---**vikhanasā** brahmaṇā sva-sṛṣṭi-vṛddhim abhīpsatā
**viśva-guptaye** viśvasmin jagaty atra guptaye tvaṁ **prārthitaḥ**,
tvad-bhaktyā jīvā mucyante ity atas tathā tvam avatīrya guptas tiṣṭha
yathā ke'pi tvām īśvaraṁ na manyante \| tadā ca taveśvaratvam
amanyamānānām īśvarānuvartinām api jarāsandhādivad asuratvam eva
bhaviṣyati \| ata eva me sṛṣṭi-vṛddhir bhavitrīti
brahma-vāñchita-siddhy-arthaṁ
para-dāra-para-dravya-caurya-mātsarya-hiṁsā-dambhādikaṁ sva-pratikūlaṁ
dharmaṁ sva-gopanārtham aṅgīkariṣyan dustyajaṁ sva-dharmam audāsīnyaṁ
cājahad eva **sātvatāṁ kule udeyivān** \| **sakhe** ! iti
para-dāra-grahaṇād evāsmākaṁ sakhāpy abhūr iti bhāvaḥ \|\|4\|\|

**\...**

\|\| 10.31.5 \|\|

viracitābhayaṁ vṛṣṇi-dhurya te

caraṇam īyuṣāṁ saṁsṛter bhayāt \|

kara-saroruhaṁ kānta kāmadaṁ

śirasi dhehi naḥ śrī-kara-graham \|\|

**śrīdhara-svāmī (bhāvārtha-dīpikā) :** tasmāt tvad-bhaktānām asmākam
etat prārthanā-catuṣṭayaṁ sampādayety āhuḥ---**viracitābhayam** ity-ādi
caturbhiḥ \| he **vṛṣṇi-dhurya** ! **saṁsṛter bhayāt** **te caraṇam
īyuṣāṁ** śaraṇaṁ prāptānāṁ prāṇināṁ **viracitaṁ** dattam **abhayaṁ**
yena, tat tathā \| he **kānta** ! **kāmadaṁ** varadaṁ, tathā **śriyaḥ
karaṁ gṛhṇātīti** tathā tad bhavat-**kara-saroruhaṁ** **naḥ śirasi
dehi** \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etat* vakṣyamāṇam \|
**vṛṣṇīnāṁ** candra-vaṁśyānāṁ **dhuryo**'graṇīḥ, vṛṣṇiḥ
pāṇḍava-candrayoḥ iti medinī \| yad vā, **vṛṣṇiṣu** retaḥ-sektṛṣu mukhya
rati-nipuṇa ! ubhayathāsmākam abhīpsitāpādanam ucitam iti
sambuddhy-abhiprāyaḥ \| **kāmyata** iti kāntaś caturvargaḥ, sa eva
**kāmo**'bhilaṣitas taṁ **dadāti** iti tathā **kara-caraṇayor** ubhayor
viśeṣaṇam \| he **kānta** ! iti vā \| **śrī-kara-graham** iti \| atas
tava hasta-sambandhād vayam api śrī-tulyā bhavemety abhiprāyaḥ \|
tyāgārhatvam eva śrī-samānatety arthaḥ \|\|5\|\|

---------------------------------------------------------------------------------------------------------------------

**kaivalya-dīpikā : viracita-** iti \| **saṁsāra-bhayāt**
**tvac-caraṇaṁ** prāptānāṁ kṛtābhayaṁ **kara**-kamalaṁ **naḥ śirasi
dhehi** \| **śriyāḥ karaṁ gṛhṇāti** tat tathā \| atra pāda-catuṣke'pi
dvitīyo rephaḥ \|\|5\|\| \[mu.pha. 12.25\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bho gopyaḥ !
viparītam eva bhavatībhir ucyate, aham akhilātma-dṛk viśva-gupta-kṛc ca
iti cet, tadaivaṁ kurv ity āhuḥ---**viracitābhayam** ity-ādi-bahubhiḥ
\|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : viracitābhayam** iti
mokṣadatvam uktam \| **kāmadam** arthināṁ sarvābhīṣṭa-pradam iti
trivargatvaṁ bhaktidatvaṁ ca \| **śrī-kara-graham** iti premṇā
bhakta-vaśyatvaṁ rasikatvaṁ ca \| eṣāṁ yathottaraṁ śraiṣṭhyam ūhyam \|
**saroruha**-rūpakeṇa sahaja-śītala-madhuratvādinā svataḥ phala-rūpatvaṁ
sūcitam eva \| ato **naḥ śirasi dhehi**\| asmākaṁ tat-tat-siddhaye iti
bhāvaḥ \| tatra mokṣo nāma nirvighna-bhakti-siddhyai
vividha-saṁsāra-duḥkha-nivṛtti-rūpo jñeyaḥ \| trivargo'yaṁ
prema-sādhanopayogy eva \| anyac ca bhaktānām upekṣyam eva \| etac ca
bhakti-siddhānta-mate jñeyam \| tāsāṁ ca mate śirasi śrī-hasta-dhāraṇam
eva parama-phalam, anyac ca tat-svabhāva-mātra-stotram \|

nanu tad-yogyā na yūyam iti cet, satyam, nija-māhātmyāpekṣayā dhehīty
āhuḥ---**vṛṣṇi-dhurya** vṛṣṇīndre dhuryo damana-samartha iti
sva-pakṣa-kṛpā-karaṇaṁ darśitam \| yad vā, **vṛṣṇi-dhurya** he
nijāśeṣa-guṇa-kṛpādi-prakaṭanārthaṁ yadu-kulāvatīrṇety arthaḥ, gopānām
api yādavatvāt \| tac ca bhāva-viśeṣeṇa tvayādheyam ity
āśayenāhuḥ---**kānta** ! he priyeti \| anyat tair vyākhyātam \|

yad vā, saroruha-rūpakeṇa dhvanitam \| tāpa-hāritvādinā
duḥkha-dhvaṁsana-sukhāpādanādy-ātmakaṁ sarvārtha-pradatvam \| tathā
sahaja-śītalatvādinā ca dhvanitam \| svataḥ parama-phalatvam eva
darśayanti---**viracita**- ity-ādinā \| **saṁsāra-bhayād** api
prapadyamānānāṁ **viracitam abhayaṁ** sarvato bhayābhāvo yena \|
ato'smākaṁ punar viraha-bhayaṁ nāśayeti bhāvaḥ \| **kāntaṁ** ca tat
**kāmadaṁ** ceti svataḥ sarvārtha-rūpatvaṁ sarvārtha-pradatvaṁ coktam,
kāmadatvāt \| kāntatvasya śraiṣṭhyena paścān nirdeśasyāpy ādau nirdeśaḥ
\| śrī-bhāgavatāmṛtokta-bhakti-siddhāntāpekṣayā,
tātkālika-svābhipretānusāreṇa vā \| atas tat-prāptir nija-kāma-pūrtiś
cābhipretā \| tac ca sambhaved evety āhuḥ---**śrī** iti \|
tad-dṛṣṭāntenāsmāsv apy apekṣāsambhavād iti bhāvaḥ \| yad vā,
śrī-kara-graham api **dhehi** \| tatra hetuḥ---**vṛṣṇi-dhurya** ity eva
\| etad-anusāreṇāgre manorathaṁ kurvatā akrūreṇa vistārya vakṣyate---apy
aṅghri-mūlaṁ patitasya \[bhā.pu. 10.38.16\] ity-ādi \| tatra kāntety
asya \| yad vā, iti kāmadam ity asya ca samarhaṇam iti vistaraḥ \| paraṁ
spaṣṭam eveti \| evam agre'py ūhyam \|

yad vā, bhayataḥ śatru-bhayena **saṁsṛter** itas taṁ saṁsaraṇāt
palāyanāt **caraṇam īyuṣāṁ** prapadyamānānāṁ janānāṁ vairi-vināśena
**viracitābhayaṁ śrī-kara-grahaṁ** śrī-karāḥ samyak-kara-rekhā-mayāḥ
śaṅkha-cakrādayaḥ, tān gṛhṇātīti tathā, tad aiśvaryaṁ vināyam arthaḥ
\|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvānusāreṇaivaiśvaryaṁ
sambhāvyāhuḥ---**viracita**- iti \| **viracitābhayam** iti
mokṣa-pradatvam uktam \| **kāmadam** iti dharmādy-arthināṁ
sarvābhīṣṭa-pradam iti trivarga-pradatvaṁ bhakti-pradatvaṁ ca \|
**śrī-kara-graham** iti premṇā priya-jana-vaśyatvaṁ rasikatvaṁ ca \|
eṣāṁ yathottaraṁ śraiṣṭhyam ūhyam \| **saroruha**-rūpakeṇa
sahaja-śītala-madhuratvādinā svataḥ phala-rūpatvaṁ sūcitam \| tato mokṣo
nāma nirvighna-prema-sampad-vṛddhaye vividha-duḥkha-paramparā nivṛttir
eva jñeyaḥ \| trivargo'yaṁ prema-sādhanopayogy eva \| anyac ca bhaktānām
upekṣyam eva \| etac ca sarvaṁ sad-guṇa-varṇanaṁ premollāsenaiva jñeyam
\|

nanu tad-yogyā na yūyam iti cet, satyam, nija-māhātmyāpekṣayā dhehīty
āhuḥ---**vṛṣṇi-dhurya** iti \| he nijāśeṣa-mādhurī-prakaṭanāya
yadu-viśeṣa-kule'vatīrṇeti \| tac ca bhāva-viśeṣeṇa tvayā dheyam ity
āśayenāhuḥ---**kānta** ! he priyeti \| anyat taiḥ \|

yad vā, **viracita**- ity-ādinā saṁsāra-sambandhi-pāpa-hāritvena śauryam
uktam \| **kāntaṁ** ca tat-**kāmadaṁ** ceti svataḥ sukhadatvena
sarvābhīṣṭa-pradatvena ca dātṛtvaṁ **śrī-kara-grahaṁ** śriyaḥ
sampad-adhiṣṭhātryāḥ sva-gokule vaśī-kārāt **karam** iva **gṛhṇāti**
yat, tad \| ity anena sarva-sampad-āśrayatvam \| ato'smākaṁ
viraha-bhaya-nāśaḥ, tad-rūpābhīṣṭa-prāptiḥ,
tat-prāpty-ānuṣaṅgika-sarva-sampat-prāptiś ca tenaiva sidhyed iti bhāvaḥ
\| **vṛṣṇi-dhurya** vṛṣṇi-viśeṣa-vraja-rāja-kula-tilaketi vayaṁ
svābhāvika-tvat-pālyā naivopekṣyā iti bhāvaḥ \| ubhayathāpi **śirasi**
**dhehi** iti tenāsmān bāḍham aṅgīkuruṣveti tātparyam \|\|5\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** pūrvavat tad-abhiprāyeṇaiva
**viracitābhayam** \[bhā.pu. 10.31.5\] ity-ādikam apy uktam \|\|5\|\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : saṁsṛter bhayāt** tat-sambandhinaḥ
sarvasmād eva \| sva-gokule sarva-sampatti-vaśī-karaṇāt **śriyaḥ karam**
iva sākṣād **gṛhṇāti** yas tvam, tava \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanūkta-prakāreṇa
mata-trayeṇa ye yathā māṁ vadanti, tathaivāhaṁ nānyathā śaṅkanīyam iti
cet, tadaivaṁ kriyatām ity āhuḥ---**viracitābhayam** ity-ādi \| he
**vṛṣṇi-dhurya** ! viśva-gupti-para ! viśva-guptaye sātvatāṁ kule
udeyivān \[4\] iti, viśva-gupti-niṣṭhatva-pakṣam āśritya sambodhanam \|
sarvāsāṁ no rakṣaṇaṁ kriyatām iti bhāvaḥ\| tad eva kiṁ prakāram ? tam
āhuḥ---he **kānta** ! **kara-saroruhaṁ naḥ śirasi dhehi**, tadā sarvā
eva vayaṁ jīvāma ity arthaḥ \| kīdṛśam ? **viracitābhayam** \| keṣām ?
**te** tava **caraṇam īyuṣām** \| kasmāt ? **saṁsṛter bhayāt**, abhayam
iti yāvat \| kīdṛśam ? **śriyo** lakṣmyāḥ **kara-graho** yena, tat tathā
\| śriyaḥ kara-grahaṇa-mātra-prayojanam iti \| asmākaṁ tu **kāmadaṁ**
sarvābhīṣṭa-pradam \| **śirasi** iti yācaka-rītyā prathamato\'lpam eva
yācanam, tena dainyaṁ ca vyajyate \|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu kena prakāreṇa
yuṣmat-paripālanaṁ bhavet ? tatrāhuḥ---**viracita-** iti \|
pūrva-saṁskāreṇa aiśvaryaṁ puraskṛtya sa-kāku-dainyam āvedayantyaḥ
prārthayante---**viracita-** iti \| evaṁ tāvat prārthanā-catuṣṭayaṁ
sampādayeti \| tan-madhye ekāṁ prārthanāṁ nivedayanti---he
**vṛṣṇi-dhurya** ! nija-guṇāviṣkāreṇālaṅkṛta-yadukula **no**'smākam iti
**kara-saroruhaṁ** śaitya-hetuṁ kara-kamalaṁ **dhehi** sthāpaya \|
viraha-tāpa-tapte **śirasi** sthāpanena sarvāṅga-tāpa-nivṛttir
bhaviṣyatīti bhāvaḥ \| he **kānta** ! iti sambodhanenaitat jñāyate tāvat
kara-kamala-dhāraṇena naḥ svādhīnā kurv iti \| kīdṛśam ?
**kara-saroruhaṁ** na kevalam etāvad eva, kiṁ tu **kāmadaṁ**
bhaktebhyo'bhīṣṭa-pradam \|

nanu ā-kaumāraṁ carita-brahmacaryo'haṁ kathaṁ strīṇāṁ śirasi hastam
ādhāsye ? iti cet, tatrāhuḥ---**śrī-kara-graham** \| tava brahmacaryaṁ
viditam \| anena parama-rasajñatvaṁ ca sūcitam \| **caraṇam īyuṣāṁ**
śaraṇaṁ prāptānām aviśeṣeṇa sarveṣāṁ **viracitaṁ** dattam **abhayaṁ**
yena \| kiṁ punaḥ ? priyāṇāṁ śaraṇāgatānāṁ yā śaraṇāgatā, saiva svakīyā,
tat-tyāgo'nucita īśvarasyāpi \| vayam api **saṁsṛteḥ** samyak sṛtiḥ
śaraṇam abhiśaraṇaṁ yasmāt saṁsṛtiḥ kāmaḥ, tasya **bhayāt** **te caraṇam
īyuṣāṁ** śaraṇaṁ prāptānām **abhayaṁ** **dehi** hasta-dhāraṇeneti \|
yathā saṁsāra-bhayāt śaraṇāgatānāṁ duḥkha-nivṛttiḥ phalam, tathāsmākaṁ
kāma-tāpa-śāntiḥ phalam ity arthaḥ \|

yad vā, kīdṛśam ? kāntān kāmān abhilaṣitān arthān dadātīti
**kānta-kāmadam** \| **vṛṣṇi-dhurya** iti garga-vākya-prāmāṇyād iti
sarvaṁ samañjasam iti \| yad vā, **śrī-karaḥ** sarva-sampat-sampādako
**graho** grahaṇam āgraho vā, yasya **kara-saroruhe** grahaṇa-mātre
sarva-sampat prādurbhavati, kiṁ punar bhāva-viśeṣeṇa ? iti tātparyam \|
ataḥ pratiśrutam anusmṛtya pālayeti prārthanā \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bhoḥ priya-bhāṣiṇyaḥ
! yuṣmākaṁ praṇaya-kopokti-pīyūṣa-pānārtham evāntarhitaḥ, tad adhunā
labdhābhīṣṭo'smi yatheṣṭaṁ varaṁ vṛṇuteti tat-prasādoktiṁ sambhāvya
sāśvasaṁ pṛthak pṛthag abhīṣṭaṁ prārthayante---**viracita**- ity-ādi
caturbhiḥ \| he **vṛṣṇi-dhurya** ! nija-kula-kamala-prabhākara ! **naḥ
śirasi kara-saroruhaṁ dhehi** arpaya \| kim-artham ?
tatrāhuḥ---**kāmadaṁ** yasya śara-prahāra-bhayāt tvāṁ prapannāḥ, taṁ
kāmaṁ dyati khaṇḍayatīti tac-cheṣa-bhaṅgyā kāmaṁ dadad api \| na cātra
tasyāśaktir iti vācyam \| yataḥ **saṁsṛter bhayāt** **caraṇam īyuṣāṁ**
prapannānāṁ janānāṁ **viracitam abhayaṁ** yena tat \| yena
saṁsāra-bhayād api rakṣituṁ śakyate, tasya kāma-bhayād rakṣaṇe kaḥ khalv
āyāsaḥ ? iti bhāvaḥ \|

nanu tarhi vo vakṣaḥsu dadhāmi, tatraiva mamāpi dhitsā vartate ? tatra
nety āhuḥ---śrī-kara-graham iti \| **śriyā** lakṣmyā **karābhyāṁ
grahaṇaṁ** tad-dhāraṇārthaṁ yasya, tad-vakṣasi kara-dhitsāyāṁ yathā
lakṣmyā vāryate, tathaivāsmābhir api tad-vāraṇīyam eveti bhāvaḥ
\|\|5\|\|

**\...**

\|\| 10.31.6 \|\|

vraja-janārtihan vīra yoṣitāṁ

nija-jana-smaya-dhvaṁsana-smita \|

bhaja sakhe bhavat-kiṅkarīḥ sma no

jala-ruhānanaṁ cāru darśaya \|\|

**śrīdhara-svāmī (bhāvārtha-dīpikā) :** he **vraja-janārtihan** ! he
**vīra** ! nija-janānāṁ yaḥ **smayo** garvaḥ, tasya **dhvaṁsanaṁ**
nāśakaṁ **smitaṁ** yasya tathā-bhūta ! he **sakhe** !
**bhavat-kiṅkarīr** **no**'smān **bhaja** āśraya \| **sma** iti niścitam
\| prathamaṁ tāvaj **jala-ruhānanaṁ cāru yoṣitāṁ no darśaya** \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he **vraja-janārtihan** !
vayaṁ kiṁ vraja-janā na bhavāma ? iti sambuddhy-āśayaḥ \| *tathā-bhūta*
tādṛśaḥ \| antardhānenālam, tava **smitam** eva
strī-māna-dalana-samartham iti tātparyam \| abhajane'smākaṁ durdaśāvat
paścāt tvayāpi duḥkham eva labdhavyam, sakhyena tulya-vyathatvāt \| yad
vā, viśvāsa-ghāta-doṣa-prasakter ity āśayenāhuḥ---he **sakhe** !
**bhaja** iti \| kamala-darśanena bhṛṅgavad asman-netra-bhṛṅgāṇāṁ
tvan-mukham eva kamalavat priyam ity abhipretyāhuḥ---**jalaruha**-
ity-ādi \| yad vā, he **yoṣitāṁ vīra** strī-vadhe samartheti \|
strī-vadhena śaurya-prakaṭanaṁ sarvathānucitam \| vyādhasyāpy
anukampyānāṁ strīṇām \[bhā.pu. 3.4.36\][^100] ity-ukteḥ \|
viśeṣeṇerayati prerayati pratipakṣān nijānām iti **vīraḥ** śūraḥ \| rase
śūre sute **vīraḥ** iti dharaṇiḥ \|\|6\|\|

---------------------------------------------------------------------------------------------------------------------

**kaivalya-dīpikā : vraja-** iti \| bho **vīra** ! **yoṣitāṁ** madhye ye
**nija-janās** tvat-parigrahāḥ **striyaḥ,** teṣāṁ **smayaḥ** prāṇa-priyā
vayam iti darpaḥ \| tasya **dhvaṁsanaṁ smitaṁ** yasya sa tathā \|
**bhavat-kiṅkarīr** asmān **bhaja** \| atra pāda-catuṣke'pi dvitīyo
ja-kāraḥ \|\|6\|\| \[mu.pha. 12.26\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ śirasi
śrī-hasta-nidhāna-mātraṁ kāryam, kintv asmākaṁ kāmaś ca pūrayitavya iti
prāk sūcitam eva atyautsukyena abhivyañjayanti---**vraja** iti \| etena
bhajanasya yogyatvam uktam \| anyathā asmad-antya-daśāpattyā
ārti-hananāsiddhiḥ \| **vīra** ity adeyasyāpi dāne sāmarthyam uktam \|
**smayo** mānaḥ \| tava **smita**-mātreṇāpi māno nirasyate \| tad-artham
antardhānenālam iti bhāvaḥ \| yad vā, anena parama-manoharatvam
abhipretam \| atas tad avaśyaṁ draṣṭum apekṣyate iti bhāvaḥ \| **sakhe**
! iti bhajane prakāra-viśeṣaḥ sūcitaḥ \| yad vā, abhajane'smākaṁ
durdaśayā paścāt tvayāpi kila duḥkhaṁ labdhavyam, sakhyena
tulya-vyathatvāt \| kiṁ vā, viśvāsa-ghāti-doṣa-prasaktatvād iti bhāvaḥ
\|

nanu tatra tatrādaro me nāstīti cet ? tatra sa-dainyam āhuḥ---**bhavataḥ
kiṅkarīḥ** iti \| dīnānāṁ śaraṇāgatānām upekṣā param ayukteti bhāvaḥ \|
yad vā, tarhi śrī-balarāmam anugacchateti cet, tatrāhuḥ---**bhavata**
eva, na tv anyasya **kiṅkarīr** iti **jalaruhavad ānanaṁ cāru** yathā
syāt, tathā iti premṇā sa-smita-bhrū-vilāsa-kaṭākṣa-valitam \| kiṁ vā,
nikaṭāgamanena samyaktayā **darśaya** ity arthaḥ \| jalaruhety upamayā
darśana-mātreṇa viraha-santāpa-hāritvam abhipretam \|

**yoṣitām** iti tatrāsmākaṁ sāmarthyābhāvāt svayam eva kṛpayā
**darśaya** iti bhāvaḥ \| yad vā, ananya-jīvanānām asmākam anyathā
maraṇam eveti \| kiṁ vā, tvad-darśana-sukhasya **yoṣitāṁ**
hṛdayaikānubhavanīyatvāt, tāḥ praty eva tad-dānaṁ yogyam iti sūcitam \|
anyat tair vyākhyātam \|

yad vā, **yoṣitāṁ** madhye ye **nija-janās** tv aparigrahāḥ, svīyatvena
svīkṛtā vā, teṣāṁ **smaya-dhvaṁsana-smita** ! ata eva nija-dāsīr asmān
**bhaja** \| tat-prakāram evāhuḥ---**jala**- ity-ādinā āpyāyayasva naḥ
\[8\] ity antena \|

yad vā, **yoṣitāṁ vīra** he ! yoṣid-vadhe samarthety arthaḥ \| ato vayaṁ
mṛta-prāyā eva vṛttās tad adhunā **abhavat-kiṅkarīr** anyā adāsīr eva
**bhaja** \| **cāru** **jala-ruhānanaṁ** ca **no darśaya**, maraṇasyaiva
niścitatvāt \| idaṁ ca praṇaya-kopena paramārtyā coktam \| anyat samānam
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ vaiyāgryeṇa ādāv
aṅgīkāra-mātraṁ prārthya, abhīṣṭa-viśeṣān prārthayante tribhiḥ \| tatra
prathamena sāmānyataḥ saṅgaṁ prārthayante---**vraja** iti \| **bhaja**
asmākaṁ duḥkhaṁ pratikurvan nikaṭe tiṣṭha \| aho āstāṁ tādṛśo'pi
manorathaḥ \| prathamaṁ tāvac **cāru** manoharaṁ **jalaruha**-tulyam
**ānanam** api **darśaya** \| tatra **vraja-janārti-hann** iti
bhajanasya yogyatvam uktam, anyathāsmad-antya-daśāpattyā
ārti-hananāsiddhiḥ syāt \| **vīra** ity adeyasyāpi dāna-sāmarthyam uktam
\| **nija-jano** nija-priya-janaḥ tava **smita**-mātreṇāpi māno
nirasyate, tad-artham antardhānenālam iti bhāvaḥ \| anenaiva
parama-manoharatvam apy abhipretam \| atas tad avaśyaṁ draṣṭum apekṣyata
iti bhāvaḥ \| **sakhe** ! iti bhajane prakāra-viśeṣaḥ sūcitaḥ \| yad vā,
abhajane'smākaṁ durdaśayā paścāt tvayāpi kila duḥkhaṁ labdhavyaṁ
sakhyena tulya-vyathatvāt \| kiṁ vā, viśvāsa-ghāta-doṣa-prasakter iti
bhāvaḥ \| atha sakhya-yogyasyāpy ātmano viraha-dainyena auddhatyam
āśaṅkyāhuḥ---**bhavataḥ kiṅkarīr** iti **yoṣitām** iti tatrāsmākaṁ
sāmarthyābhāvāt svayam eva kṛpayā **darśaya** iti bhāvaḥ \| anyat taiḥ
\|

yad vā, **yoṣitāṁ** madhye ye **nija-janās** tv aparigrahāḥ, teṣāṁ
**smaya-dhvaṁsana-smita** ! ata eva nija-dāsīr asmān **bhaja** \|
tat-prakāram evāhuḥ---**jala**- ity-ādinā āpyāyayasva naḥ \[8\] ity
antena \|

yad vā, paramārtyā praṇaya-kopenāhuḥ---**vraja-janārtihan** ! he
tathā-bhūto'pi **yoṣitāṁ vīra** yoṣid-vadhe samarthety arthaḥ \| ato
vayaṁ mṛta-prāyā eva vṛttāḥ, tathā
**nija-jana**-mukha-lāpana-kapaṭa-**smita** ! adhunā
**abhavat-kiṅkarīr** anyā adāsīr eva **bhaja** **cāru jala-ruhānanaṁ**
ca **no darśaya**, maraṇasyaiva niścitatvāt \| anyat samānam \|\|6\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** **praṇata-dehinām** iti \|
**śrī-niketanam** api praṇata-dehi-prabhṛtīnāṁ **pāpa-karṣaṇādi**-rūpaṁ
\| tata eva parama-karuṇāmayatvenāvagatam asmākaṁ **kuceṣv** api
**hṛc-chaya-kartanāya** kartum ucitam ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu śirasi karārpaṇenaiva
ced yūyaṁ jīvatha, tadā sarvā eva nayane nimīlayata, śirasi vaḥ karam
arpayāmi \| maivam ity āhuḥ---**vraja**- ity-ādi \| he
**vraja-janārtihan** ! iti hetumat sambodhanam \| he **vīra** !
sarva-samartha ! tathā sati yathā upekṣāyāṁ samarthaḥ, tathāpekṣāyām api
\| tarhi kim aham upekṣakaḥ ? na, **nija-jana-smaya-dhvaṁsana-smita** !
**kiṅkarīr** asmān **bhaja** \|

nanu bhajanaṁ kiṁ śramaṇaṁ sevanaṁ vā ? nety āhuḥ---**jalaruhānanaṁ
darśaya,** sva-vadana-darśanaṁ hi bhajanam ity arthaḥ \| **yoṣitām** iti
nirdhāraṇe ṣaṣṭhī, **yoṣitāṁ** madhye **kiṅkarīr na** ity arthaḥ \|
athavā, he **vraja-jana**, vrajā vrajasthā eva janāh parijanā yasya \|
he **yoṣitām ārtihan** ! **vīra** ! iti deśīya-snigdha-sambodhanaṁ vā
\|\|6\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam abhīṣṭān anyān manasi
nidhāyāhuḥ---**vraja** iti \| he **vraja-janārtihan** vraja-janānām
ārti-hantṛn ! anena sarva-bhajanīyatvam uktam iti jñātvā tava bhajane
vayaṁ pravṛttā iti bhāvaḥ \| he **sakhe** ! sakhyuḥ sakhā avañcanīyo
bhavatīti dharmopadeśaḥ \| **bhavat-kiṅkarīḥ** dasīr **no** bhajanaṁ
tatra tava lajjā na doṣaḥ \| yathā vayaṁ tvāṁ bhajāmaḥ, tathā tvam api
bhaja---ye yathā māṁ prapadyante taṁs tathaiva bhajāmy ahaṁ \[gītā
4.11\] iti tvayaiva pratiśrutatvāt iti hitopadeśaḥ \| he **vīra** !
madhura-rasa-dāne vadānya ! yad vā, **yoṣitāṁ vīra** anye hi śūrāḥ
pratikūleṣu pratibhaṭeṣv eva vīra-rasam āviṣkurvanti, bhavāṁs tu asmāsv
eva vīra-rasaṁ prakaṭayati \| vayaṁ mṛta-prāyā evaṁ mṛtaṁ māraṇaṁ kurvan
na lajjata iti bhāvaḥ \|

yad vā, **yoṣitāṁ** madhye ye **nija-janāḥ,** teṣāṁ **smayo** garvaḥ,
tasya **dhvaṁsanaṁ** nāśakaṁ **smitaṁ** yasya, tasya sambodhanam \|
smita-mātreṇa māna-nivṛttau jātāyām idānīm antardhānenālam iti
sva-bhajane sukaratvaṁ dyotayanti \|
smita-vilasad-bhrū-vikṣepa-nirmardānāṁ dīnānāṁ **yoṣitāṁ** tava
pratibhaṭī-bhavitum aśaktānāṁ tāvat tāpa-haraṇa-śīlaṁ **jalaruhānanaṁ
cāru** yathā bhavati, tathā **darśaya** iti \| anya-jalaruhaṁ sparśena
tāpa-haraṁ bhavati, idaṁ tu darśana-mātreṇeti mahān viśeṣo darśitaḥ
\|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aparā āhuḥ---**yoṣitāṁ**
madhye ye **vraja-janāḥ,** teṣām **ārtiṁ** kandarpa-śara-prahāra-janitāṁ
**hanti** iti, tathā tena devy-ādīnām apy anya-yoṣitāṁ tāṁ na harasi \|
yad vakṣyate vyoma-yāna-vanitāḥ\... kaśmalaṁ yayur apasmṛta-nīvyaḥ
\[bhā.pu. 10.35.3\] iti \| he **vīra** !
durvāra-māra-samprahāra-mahā-jiṣṇo ! kiṁ ca, asmākaṁ saubhāgyārthaṁ
garvaṁ tad duḥkhaṁ vāma-lakṣaṇaṁ mānam api na sahase ity
āhuḥ---**nija-janānāṁ smaya-dhvaṁsanaṁ** māna-nāśakaṁ **smitam** api
yasya \|

nanu, varaṁ śīghraṁ vṛṇuta \| tatrāhuḥ---**bhavat-kiṅkarīr** asmān
**bhaja** paricara \| nanu, yadi mat-kiṅkarya eva yūyaṁ, tadā māṁ
sva-paricaraṇe kim ity ājñāpayadhve ? tatrāhuḥ---he **sakhe** ! iti \|
tarhi brūta, kiṁ vaḥ paricaraṇam ? tatrāhuḥ---**jalaruha**- ity-ādi
\|\|6\|\|

**\...**

\|\| 10.31.7 \|\|

praṇata-dehināṁ pāpa-karśanaṁ

tṛṇa-carānugaṁ śrī-niketanam \|

phaṇi-phaṇārpitaṁ te padāmbujaṁ

kṛṇu kuceṣu naḥ kṛndhi hṛc-chayam \|\|

**śrīdhara-svāmī (bhāvārtha-dīpikā) :** aviśeṣeṇa **praṇatāṇāṁ dehināṁ
pāpa-karśanaṁ** pāpa-hantṛ ! **tṛṇa-carān** paśūn apy **anu gacchati**
kṛpayeti tathā saubhāgyena **śriyo niketanaṁ** vīryātirekeṇa **phaṇinaḥ
phanāsv arpitaṁ te padāmbujaṁ** **naḥ kuceṣu** **kṛṇu** kuru \|
kim-artham ? **hṛcchayaṁ** kāmaṁ **kṛndhi** chindhi \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ
kara-nidhānenaiva kṛtārthāḥ, kintu stana-pradeśe caraṇa-sparśam api
icchāma ity āhuḥ---**praṇata-** iti \| *vīryasya atirekeṇa* ādhikyena
\|\|7\|\|

---------------------------------------------------------------------------------------------------------------------

**kaivalya-dīpikā : praṇata-** iti \| **tṛṇa-carā** gāvaḥ \|
**niketanam** āśrayaḥ \| **phaṇī** śeṣaḥ kālīyaś ca \| **kṛṇu** kuru \|
**kṛndhi** chindhi \| **hṛc-chayam** kāmam \| atra dvitīyo na-kāraḥ
\|\|7\|\| \[mu.pha. 12.27\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca te tāvakam
asādhāraṇam \| kiṁ vā, tvadīyānām asmākaṁ **kuceṣu kṛṇu** nidhehīty
arthaḥ \| **pāpaṁ** saṁsāra-duḥkhaṁ paramotkaṭa-vyasanaṁ vā \|
**tṛṇa-carāṇugam** iti sarva-vraja-paśu-varga-pālakatvena kṛpālutvam \|
evaṁ caturbhir viśeṣaṇaiḥ pāpa-hantṛtvādikam uktam \|

nanu kiṁ tat-tad-artham eveṣyate ? nety āhuḥ---**hṛcchayaṁ kṛndhi** iti
\| asmākam etad eva prayojanaṁ tat-tad-aśeṣam etad anugam eveti bhāvaḥ
\| tat tac ca sva-bhaktārthaṁ kiñcid ātmārthe ca kiñcid iti yathā-yogyaṁ
vivecanīyam \| ambuja-rūpakeṇa pūrvokta-saroruha-rūpakavat \[5\]
sarva-sādhanatvaṁ parama-sādhyatvaṁ ca dhvanitam \| anyat tair
vyākhyātam \|

yad vā, nanu nirbhayāḥ ! pāpād ahaṁ bibhemi \| tatrāhuḥ---**praṇata**-
iti \| sakṛt-praṇāma-kāriṇām api yathā-kathañcic charaṇāgatānām api vā,
sarva-prāṇināṁ **pāpa**-hantṛ kutas tava pāpa-śaṅkā ? iti bhāvaḥ \| kiṁ
vā, madādinā sāgaḥsu yuṣmāsu tad ācaraṇam ayuktam iti \|
tatrāhuḥ---**praṇata**- iti \| tvat-praṇatānām asmākam āgo naśyed eveti
bhāvaḥ \|

> sakṛd eva prapanno yas tavāsmīti ca yācate \|
>
> abhayaṁ sarvadā tasmai dadāmy etad vrataṁ mama \|\|[^101]
> ity-ādi-vacanāt \|

nanu tathāpi parama-krūreṣu mṛdulataraṁ tad-duḥkha-śaṅkayā kartuṁ na
śakyate ? tatrāhuḥ---**tṛṇa**- iti \| paśu-saṅgatyā vane vane bhramaṇād
idaṁ nādhikaṁ duḥkham iti bhāvaḥ \|

yad vā, anabhijñābhir yuṣmābhiḥ saṅgo me'narha eva \|
tatrāhuḥ---**tṛṇa**- iti \| tṛṇāny eva, na tv agrato nyastāni
śarkarādīny api carantīti paramājñatā sūcitā \| paśava iva vayam apy
anukampyā iti bhāvaḥ \|

nanu suṣṭhu śobhaneṣu yuṣmākaṁ staneṣu kathaṁ pādārpaṇaṁ kartuṁ yujyate
? ity ata āhuḥ---**śrī-** iti \| sarvātiśāyi-śobhāspadatvād
alaṅkaraṇa-varyam eva bhāvīty arthaḥ \|

nanu tathāpi bhīru-svabhāvatvāt yuṣmat-patibhyo bibhemi ?
tatrāhuḥ---**phaṇi-** iti \| yad vā, **phaṇi-phaṇārpitatvena**
viṣādy-anartha-dhvaṁsanatvam uktam \| tato viṣopama-**hṛc-chayam** api
hṛdi padārpanena **kṛndhi** iti bhāvaḥ \|

śirasi \[bhā.pu. 10.31.5\] iti pūrvaṁ sarvāsām aikyābhiprāyeṇoktam \|
mūrdhni karārpaṇa-mātreṇa sāpatnya-viśeṣānudayāt \| adhunā ca staneṣv
iti bahutvena pratyekaṁ teṣu kara-dhāraṇam abhipretam \| atra
rasa-viśeṣeṇa sāpatnya-sambhavāt \| ato'nyonyaṁ bhedānutpattaye sarvāsām
eva pratyekaṁ yugapad viśeṣeṇa tat kāryam iti bhāvaḥ \| **hṛcchayam**
iti adṛśyasya tad-rogasya tathaiva pratikāryatvāt \| anyat samānam
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha dvitīyena
hṛdayāntaraṅga-tad-viraha-tāpa-śāntaye pralepauṣadham iva prathamaṁ
hṛdaya-bahir eva tad-aṅga-saṅgaṁ prārthayamānā dainyena
tac-chravaṇa-mātrasyaiva saṅgaṁ tad-guṇānuvāda-pūrvakaṁ
prārthayante---**praṇata**- iti \| sakṛt praṇāma-kāriṇām api yathā
kathañcic charaṇāgatāṇām api nalakūvara-kāliyādīnāṁ prāṇināṁ
**pāpa-hantuḥ** kutas tava pāpa-śaṅkā ? iti \| kiṁ vā, madādinā sāgaḥsu
yuṣmāsu tad-ācaraṇam ayuktam iti cet, tatrāhuḥ---**praṇata**- iti \|
kāliyādivat tvat-praṇatānām asmākam āgo naśyed eva \|

nanu tathāpi parama-krūreṣu mṛdulataraṁ tat kartuṁ na śakyate ?
tatrāhuḥ---**tṛṇa**- iti \| tṛṇāny eva na tv agrato nyastāni śarkarādīni
api carantīti paramājñayā sūcitā \| paśava iva vayam anukampyā iti
bhāvaḥ \|

nanu suṣṭhu śobhaneṣu yuṣmākaṁ staneṣu kathaṁ pādārpaṇaṁ kartuṁ yujyate
? ity ata āhuḥ---**śrī-** iti \| sarvātiśāyi-śobhāspadatvād
alaṅkaraṇa-varyam eva bhāvīty arthaḥ \|

nanu bhīru-svabhāvatvāt yuṣmat-patibhyo bibhemi ? tatrāhuḥ---**phaṇi-**
iti \| etena viṣādy-anartha-dhvaṁsanatvāt
viṣopama-hṛc-chaya-dhvaṁsana-yogyatāpy uktā \| evaṁ caturbhir viśeṣaṇaiḥ
pāpa-hantṛtvādikam uktam \|

nanu tat-tad-artham eveṣyate ? nety āhuḥ---**hṛc-chayaṁ kṛndhi** iti \|
asmākam etad eva prayojanam iti bhāvaḥ \| yat te sujātaṁ \[bhā.pu.
10.31.19\] iti rītyā **hṛcchayo**'py ayaṁ sneha-mayatvenaiva
sthāpayiṣyate \| śirasi \[bhā.pu. 10.31.5\] iti pūrvam eka-vacanaṁ
dainyenaikasminn api kara-dhāraṇāt sarvā eva vayam aṅgīkṛtāḥ syāmeti \|
adhunā tu **kuceṣv** iti bahutvaṁ pratyekaṁ lobhena kiyat kiñcit
sambandhena paryāptatvād dainyasya tenāparyāptatvāt pratyekaṁ lobhasyeti
\|\|7\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** **praṇata-dehinām** \[bhā.pu.
10.31.7\] iti \| **śrī-niketanam** api praṇata-dehi-prabhṛtīnāṁ
**pāpa-karṣaṇādi**-rūpaṁ \| tata eva parama-karuṇāmayatvena avagatam
asmākaṁ **kuceṣv** api **hṛc-chaya-kartanāya** kartum ucitam ity arthaḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu mad-vadana-darśanenaiva
cet kṛtārthāḥ stha, tadā prāg eva dṛṣṭam \| tat kiṁ punar utkaṇṭhadhve ?
iti cet, na kevalaṁ te vadana-darśanam eva no\'bhilaṣitam, api tu tava
padāmbujaṁ stanayoḥ kartum ? ity āhuḥ---**praṇatā** ity-ādi \| **te**
tava **padāmbujaṁ** no\'smākaṁ **kuceṣu kṛṇu** kuru \| tadā kiṁ
bhaviṣyati ? ity āśaṅkyāhuḥ---**hṛc-chayaṁ** hṛt-tāpaṁ **kṛndhi** \|

nanu mat-padāmbujasya hṛc-chaya-cchettṛtā kva prasiddhā ?
tatrāhuḥ---**praṇata-dehināṁ pāpa-karṣaṇam** \| pāpa-karṣaṇato nādhiko
hṛcchaya-cchedaḥ, tasyāgantukatvāt \|

nanu te praṇatā iti tathā kriyate ? naitad api \| yatas
**trṇa-carānugaṁ** tṛṇa-carāṇāṁ paśūnām apy anugam \| evam eva tasya
sāhajikam eva kāruṇikatvam \|

nanu kuṅkumādi-paṅkileṣu parama-manojñeṣu vaḥ staneṣu padārpaṇam
anucitam eva ? nety āhuḥ---**śrī-niketanaṁ** śobhāspadam \|
tat-samparkād asmākaṁ stanayoḥ kamalācchādita-kanaka-pūrṇa-kumbhavac
chobhātiśayo bhāvī \|

nanu satyaṁ bravīmi, kaṭhineṣu vaḥ staneṣu kamala-komale pade katham
arpayitavyaḥ ? ity ata āhuḥ---**phaṇi-phaṇārpitam** \| phaṇinaḥ
kāliyasya maṇibhiḥ kaṭhorāsu phaṇāsv arpitam, tat kathaṁ śaṅkā ? ity
upasaṁhāraḥ \|\|7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ vāñchitāntarāṁ
prārthyamānaṁ viraha-tāpa-śāntaye aṅga-saṅgaṁ hrḍi vidhāya
tac-caraṇa-sparśa-mātram eva, bhikṣu-pāda-prasārikā-nyāyena
prārthayante---**praṇata**- iti **\| te** tava **padāmbujaṁ**
**no**'smākaṁ **kuceṣu kṛṇu** sthāpaya \|

nanu uccarita-brahmacaryo'haṁ pāpa-bhiyā bhavatīnāṁ kuca-sparśaṁ
pādenāpi nākareyam iti cet, tatrāhuḥ---**praṇata-dehināṁ** sāgaskānām
api śaraṇāgatānāṁ dehināṁ prāṇināṁ **pāpa-karśanaṁ**
pāpa-nirasana-samarthaṁ, kutas tvayi pāpa-śaṅkā ? iti bhāvaḥ \|
sāgaskānāṁ tad eva phalaṁ yady asmāsu pāpa-śaṅkā, tarhi tad-apagamāya
nihita-tātparyam \| **tṛṇa-carānugaṁ** para-kṛpālutayā tṛṇa-carān paśūn
apy anugacchati, tad yathā gavāṁ tṛṇa-bhakṣaṇam eva mukhyaṁ prayojanaṁ,
tathāsmākam api tāpa-śānti-phalam iti \| naitāvatā tava kācit kṣatir
bhaved iti \| ayam abhiprāyaḥ---yathā jñāna-śūnyānāṁ paśūnām anugamanaṁ
kṛtaṁ, tathānabhijñānām apy asmākam anuvṛttiḥ kṛpayā kartavyeti \|

nanu bhavatīnāṁ vaksasi pādārpaṇena ko vā lābho yuṣmākaṁ bhaviṣyati ?
iti ced, ataḥ āhuḥ---**śrī-niketanaṁ** sthānam ity arthaḥ \|
tvac-caraṇārpaṇena asmākaṁ saubhāgya-lābho bhaviṣyati \| tava ca
asmat-kuca-sthāpanena rasikendratā bhaviṣyatīti \|

nanu māna-garala-digdheṣu bhṛśaṁ tapteṣu komalasya mac-caraṇasya
sthāpanam ayuktam ? iti cet, tatrāhuḥ---**phaṇi-phaṇārpitam** iti \| na
hi kāliya-phaṇābhyo'py arti-taptāḥ krūrā asmat-kucā iti \|
yathātīva-garalāgninā sandagdhāḥ kāliya-phaṇāḥ ramitvā svakīyāḥ kṛtāḥ,
tathā mānonnatā asmat-kucā api sammardanena damitvā tāpopanodana-dvārā
svakīyā kartavyā iti \|

pāda-sparśasya mukhyaṁ prayojanam āhuḥ---**kṛndhi hṛcchayam** iti \|
dṛśyate rogo bahubhir auṣadhaiḥ pratīkāryo bhavati, ayaṁ rogaḥ hṛcchayaḥ
kenāpy auṣadhena pratīkāryo na bhavati \| caraṇa-sparśa-mātreṇa nivṛto
bhaviṣyatīty arthaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aparā āhuḥ---**praṇata**-
iti \| **kuceṣu padāmbujaṁ kṛṇu** arpaya \| kim-artham ? **hṛc-chayaḥ**
kāmaṁ **kṛndhi** chindhi \| atrābhiḥ asamartha-ratimattvena
mahā-premavatībhiḥ svīya-duḥkhāpāya-sukha-prāpti-jñāna-rahitābhiḥ
śrī-kṛṣṇa-sukhaika-prayojanaka-kāyika-vācika-mānasa-vyāpārābhis tasyaiva
saurata-sukhoddīpanārtham eva svīya-rūpa-yauvana-kāma-pīḍāṁ
vivṛṇvatībhiḥ parama-vidagdhābhiḥ prāyaḥ premno vāṅ-niṣṭhatā-lāghavaṁ na
kriyate, kintu kāmasyaiva yathā bhojana-lampaṭaṁ kañcit sva-mitraṁ
bubhukṣam abhilakṣya snehena taṁ bhojayitu-kāmaḥ
caturvidha-miṣṭānna-sādhane prayatamāno janas tena pṛṣṭo'pi \"svārtham
evāhaṁ prayāsyāmi, na tvad-artham\" iti brūte, tad eva premā gurur
bhavati \| yadi tv etāvān mamāyāsas tvat-sukhārtham eva, mama tu
svārthaṁ niṣkāmatvād iti brūte, tadā prema laghu bhavati \| yad uktaṁ
prema-sampuṭe---

> premā dvayo rasikayor api dīpa eva
>
> hṛd-veśma bhāsayati niścalam eva bhāti \|
>
> dvārād ayaṁ vadanatas tu bahiṣkṛtaś cen
>
> nirvāti śīghram athavā laghutām upaiti \|\| \[prema-sampuṭa 68\] iti
> \|

tatrāsāṁ sva-sukha-tātparyābhāvo na pāraye'ham \[bhā.pu. 10.32.22\] iti
bhagavad-vākyād eva sva-vaśīkāra-vyañjakād avasīyate \| tasya
premaika-vaśyatvam eva sarva-śāstra-dṛṣṭam, na tu kāma-vaśyatvam iti
jñeyam \|

nanu pāpād bibhemi ? tatrāhuḥ---**praṇatānāṁ dehināṁ pāpa-nāśakaṁ** tava
kutaḥ pāpa-śaṅkā ? iti bhāvaḥ \|

nanu ca kaṭhoreṣu yuṣmat-kuceṣu sukumāraṁ mat-padāmbujaṁ vyathiṣyate?
tatrāhuḥ---**tṛṇa-carānugaṁ** tṛṇa-carā gāvaḥ, tāsām apy anugacchati \|
gāvo hi kaṭhora-sthale'pi ghāsaṁ caranti \| yadi tatrāpi tvac-caraṇasya
sahiṣṇutā, tarhi kim utāsmat-kuceṣu kuca-kāṭhinyaṁ ? pratyuta tasya
sukhadam iti bhāvaḥ \|

nanu nānā-ratnālaṅkāra-maṇḍitānāṁ yuṣmat-kucānām upari pādārpaṇam
anucitam ? tatrāhuḥ---**śriyaḥ** śobhāyāḥ **niketanam** iti kucānām
alaṅkāra-varyam evaitad bhaviṣyatīti bhāvaḥ \|

nanu yuṣmat-patibhyo bibhemi ? tatrāhuḥ---**phaṇinau phaṇeṣu**
**arpitaṁ** tvaṁ kāliya-nāgād api na bibheṣi, kim uta tebhya iti bhāvaḥ
\|\|7\|\|

**\...**

\|\| 10.31.8 \|\|

madhurayā girā valgu-vākyayā

budha-manojñayā puṣkarekṣaṇa \|

vidhi-karīr imā vīra muhyatīr

adhara-sīdhunāpyāyayasva naḥ \|\|

**śrīdhara-svāmī (bhāvārtha-dīpikā) :** he **puṣkarekṣaṇa** ! tavaiva
**madhurayā girā** **valgūni vākyāni** yasyāṁ, tayā **budhānāṁ
manojñayā** hṛdyayā gambhīrayety arthaḥ \| **muhyatīr imā no
vidhi-karīḥ** kiṅkarīr **adhara-sīdhunā āpyāyayasva** saṁjīvayeti
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---**madhurā** tu bālānām api **vāg** asti, sā **budha-manojñā** na
bhavati \| iyaṁ tu **budha**-priyā gambhīrārtham iti bhāvaḥ \| vidhiṁ
vidhānaṁ kurvatīti **vidhi-karyas** tāḥ \| vidhir nāniyatau kāle vidhāne
parameṣṭhini iti medinī \| śete'neneti śīdhu madhyam amṛtaṁ vā
śīdhu-pīyūṣa-madyayoḥ iti dharaṇiḥ \| **adhara**-niṣṭhāmṛtenety arthaḥ
\| **puṣkarekṣaṇa** ity ākāśa-vad vyāpaka-dṛṣṭes tavāsmākaṁ darśanaṁ
kathaṁ nety abhiprāyaḥ \| puṣkaraṁ sarvatodyayoḥ ity amarādayaḥ
\|\|8\|\|

---------------------------------------------------------------------------------------------------------------------

**kaivalya-dīpikā : madhurayā** iti \| **valgūni vākyāni** yasyām \|
**budha-manojñayā** vidagdha-hṛdaya-hāriṇyā \| **vidhi-karīr**
ājñā-karīḥ, \"na bhavatībhyo mamānyat priyatamam asti\" ity evaṁ-rūpayā
mṛṣā vācā vimohitā ity arthaḥ \| **sīdhunā** adharāmṛtena \| atra
dha-kāro dvitīyaḥ \|\|8\|\| \[mu.pha. 12.28\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
**adhara-sīdhunā** asmān **āpyāyayasva**, anyathā sadya eva mriyemahīti
bhāvaḥ \| kutaḥ? tava **girā** smaryamāṇayā \"nahi bhavatībhyo mamānyat
priyatamaṁ kutrāpi kiñcid asti\" ity-ādi-lakṣaṇayā **muhyatīḥ**,
mohasyāntya-daśānugatatvāt \| viraheṇa sīdhv-aprāptyā janitasya
moha-rāgasya vaidya-śāstrokta-nidāna-viparyaya-nyāyena
tat-prāptyaivopaśamaḥ sidhyet, na tv anyatheti bhāvaḥ \| tac ca yuktam
evety āha---**vidhi-karīs** tvad-ājñā-kāriṇīḥ \|

giro moha-hetutvaṁ darśayanti---**madhurayā** amṛtavan miṣṭayā \| yad
vā, madhu madyam eva sākṣād iva rāti dadātīti tayā, iti
parama-mādakatvam uktam \| katham ? tad āhuḥ---**valgūni** arthasya
priyatvādinā śabdasya ca sad-varṇa-bandhādinā manoharāṇi **vākyāni**
yasyāṁ, tayā \| ato **budhānāṁ** vidagdhānāṁ cittākarṣiṇyā iti
śrotra-manaḥ-priyatvam uktam \| **imā** iti mohasya pratyakṣatvādinā
asandigdhatvaṁ tat-kālīnatvaṁ coktam \|

nanu vāṅ-mātreṇa kathaṁ mohaḥ syāt ? tatrāhuḥ---**vīra** ! he
mahā-sāmarthya-yukteti \| tvad-giro'pi tādṛśatvād ity arthaḥ \| yad vā,
katham adeyaṁ tad dātavyam ity ata āhuḥ---he **vīra** ! dayā-vīra
dāna-vīreti vā \| **puṣkarekṣaṇa** ! he parama-sundarety arthaḥ \|
ukty-avasare sundara-dṛṣṭy-ādinā gira eva vimohanam adhikam abhipretam
\| tathā ca karṇāmṛte---

> paryācitāmṛta-rasāni padārtha-bhaṅgī-
>
> valgūni valgita-viśāla-vilocanāni \| \[kṛ.ka. 33\] iti \|

anyat tair vyākhyātam \| yad vā, **girā muhyatīḥ** \| ata eva
**vidhi-karīḥ** dāsītvaṁ gatāḥ, mohena vivekāpagamāt \| yad vā,
**giraiva vidhi-karīḥ**, adhunā virahārtyā **imā muhyatīḥ** \|

a-kāra-praśleṣeṇa **abudhānām** api, kim uta vidagdhānām \| yad vā,
**budhānāṁ** jñāninām api, kiṁ punar bhaktānām ? kiṁ vā, **budhānāṁ**
paṇḍitānām api, kim utābudhānām asmākaṁ **manojñayā** ? anyat samānam \|
athavā **madhurayā** śrotra-mātra-priyayety arthaḥ \| vastutas tu
**avalgu-vākyayā abudha-manojñayā**, tathāpi **vidhi-karīḥ** \| kutaḥ ?
**imāḥ** tvat-prema-hata-vicārā gopīḥ, ata eva **tvad-adhara-sīdhuṁ**
prati tvad-arthaṁ **muhyatīr nāpyāyaya** na svasthaya, kintu mārayety
arthaḥ \| tad evāvivekinīnām asmākam ucitam iti bhāvaḥ \| eṣā
premārti-bharoktiḥ \| \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
tan-mukha-saurabha-nibha-tad-bhāṣita-viśeṣa-janita-tat-pānecchātmakasya
moha-paryanta-daśā-gāminas tāpasya punar anya-duścikitsyatām āśaṅkamānās
tasminn evāṅga-saṅge peyauṣadham ivāntaraṁ ca saṅgamanīyaṁ
tan-mukha-sudhākara-sudhā-rasam api prārthayante---**madhuraya** iti \|

**adhara-sīdhunā asmān āpyāyayasva**, anyathā sadya eva mriyemahīti
bhāvaḥ \| kutaḥ? tava **girā** smaryamāṇayā svāgataṁ vo mahā-bhāgā
\[bha.pu. 10.29.18\] ity-ādi lakṣaṇayā \|

> kaṭhorā bhava mṛdvī vā prāṇās tvam asi rādhike !
>
> asti nānyā cakorasya candra-lekhāṁ vinā gatih \|\|

ity-ādi lakṣaṇayā vā yayā kayācid vā \| **muhyatīḥ** antya-daśānugaṁ
mohaṁ prāptavatīḥ \| kīdṛśyā girā ? **madhurayā** svara-viśeṣeṇa
varṇa-vinyāsa-viśeṣeṇa prema-mṛdutayā prāṇi-mātrāṇāṁ ruciratayā \| tathā
**valgūni** ākāṅkṣā-yogyatāsatti-sauṣṭhavavanti **vākyāni**
suptiṅ-anta-vargā yatra tādṛśyā \| tathā **budhānām** artha-jñānāṁ
**manojñayā**
abhidhā-lakṣaṇā-vyañjanādi-vṛtti-pratipādita-vastu-rasa-bhāvālaṅkārārtha-gāmbhīryeṇānanda-pradayā
\| **imā** iti pratyakṣatvādinā asandigdhatvaṁ tat-kālīnatvaṁ ca
mohasyoktam \|

katham adeyaṁ dātavyam ? ity ata āhuḥ---he **vīra** ! dayā-vīra
dāna-vīreti vā \| **puṣkarekṣaṇa** iti uktāvasare
sa-smita-vilāsa-sundara-dṛṣṭyādinā giri eva vimohanatvam adhikam
abhipretam \| tathā ca karṇāmṛte---

> paryācitāmṛta-rasāni padārtha-bhaṅgī-
>
> valgūni valgita-viśāla-vilocanāni \| \[kṛ.ka. 33\] iti \|

anyat taiḥ \| yad vā, **girā muhyatīḥ** \| ata eva **vidhi-karīḥ**
dāsītvaṁ gatāḥ mohena vivekāpagamāt \| yad vā, **giraiva vidhikarīḥ**,
adhunā virahārtyā **imā muhyati** iti \|\|8\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 291) :** tatra mohanatvaṁ
dvividhaṁ---svarūpa-kṛtaṁ duṣkara-kriyā-kṛtaṁ ca \| tad ubhayam api
tat-tad-viśeṣaṇair vyaktam \| tathā---**madhurayā girā** iti \|
**madhurayā** iti svarūpa-mādhuryaṁ, **valgu-vākyayā** ity
artha-mādhuryaṁ, **budha-manojñayā** iti budhānāṁ tādṛśa-bhāvābhijñānām
eva manojñayeti bhāva-viśeṣa-mādhuryaṁ vyañjitam \|\|8\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** hṛc-chaya-nidānaṁ tad-anurūpaṁ
pratīkārāntaraṁ cāhuḥ---**madhurayā** iti \| nūnaṁ yat
saurabhya-digdhatayaiva tava **gīr** **madhurā** **mano mohayati,** tad
eva **adhara-sīdhu** bhaved atrauṣadham ity arthaḥ \| aho tava
adhara-sīdhu tādṛśa-puṇya-hīnābhiḥ kathaṁ sulabhaṁ syāt ? yataḥ sā
madhurā gīr apy astu dūre \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu
bhavatyo\'niyata-vacasaḥ prāg uktaṁ kara-saroruhaṁ śirasi dhehi
\[bhā.pu. 10.31.5\] \| tataś ca jala-ruhānanaṁ darśaya \[bhā.pu.
10.31.6\] iti \| tataś ca, padāmbujaṁ kṛṇu kuceṣu \[bhā.pu. 10.31.7\]
iti niścitya kathyatām \| tad eva karomīti ced brūma ity
āhuḥ---**madhurayā** ity-ādi \| he **puṣkarekṣaṇa** ! kamala-locana !
**muhyatīr** mohaṁ prāpnuvatīr **imā** **vidhi-karīḥ** kiṅkarīr asmān
**adhara-sīdhunā** adhara-madhunā **āpyāyasva** jīvaya \| adhara-madhu
pāyayitvā tad arpayeti yāvat \| na ca tatra tūṣṇīkena tvayādharaḥ
pāyayitavyaḥ, kintu madhura-kathā-pūrvakam ity āhuḥ---**madhurayā girā**
\| \"mā mohaṁ vrajata, pibata pibatādharam\" iti komalena vacasā \|
viśeṣaṇe tṛtīyā \|

kīdṛśyāḥ ? **valgu** sundaraṁ **vākyam**, ākāṅkṣādimat pada-kadambaṁ
yatra, tathā-bhūtasyaiva śabdasya prāmāṇyāt \| ata eva **budhānāṁ**
paṇḍitānām, vidagdhānām iti yāvat, **manojñayā** rucirayā \| ity evāyam
avadhir nāparaṁ yācitavyam iti \|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ito'pi sarvottamam
avadhi-bhūtam adharāmṛta-pānaṁ prārthayante---**madhurayā** iti \| he
**puṣkarekṣaṇa** ! kamalavat-santāpa-hara-vilocana ! tavaiva
pūrvānubhūtayā **madhurayā girā muhyatīr imā** gopīr **āpyāyayasva**
saṁjīvaya, mohasya maraṇa-pūrvāvasthā-rūpatvāt \| tad
uktaṁ---āpad-bhīti-viyogādyair mohaś cittasya mūḍhatā
\[rasārṇava-sudhākara 2.55\] iti \| upekṣayā sadyo mriyeran ity arthaḥ
\| saṁjīvanaṁ kena sma dhanena ? ity apekṣāyām āhuh---**adhara-sīdhunā**
iti \|

kīdṛśyā girā ? madhuraṁ rasaṁ rāti dadātīti **madhurā**, tayā \| yad vā,
amṛtavan miṣṭayā \| tatra hetu-garbha-viśeṣaṇam---**valgūni** manoharāṇi
**vākyāni** yasyāḥ, tayā \| **budhānāṁ** śabda-tātparyābhijñāṇāṁ
**manojñayā** sadyaś cittākarṣiṇyā **girā** sammohitānāṁ maraṇasyāvaśyaṁ
bhāvitvāt \| duṣkīrti-parihārāya adharāmṛta-dānena sañjīvayeti \| he
**vīra** ! rasas tu dvaidhyaṁ dāne yuddhe cotsāhe vardhayati \| dāne
śūratvaṁ tadā kārpaṇyam akurvan adharāmṛta-dānena dehi iti \|
yuddha-śūraś cet tvam asi, tarhi jīvamānaṁ pratibhaṭam anveṣaya, anyathā
girā mohitānāṁ mṛta-prāyāṇām asmākaṁ māraṇe strī-vadha-janita-pātakaṁ te
sañcāraś ca bhaviṣyatīti tātparyārthaḥ \|

kīdṛśīḥ naḥ ? **vidhi-karīḥ** \| tadā vastra-haraṇe tvad-ājñā u
vidhāyitvam \| tvayā dṛṣṭa-caram eva \| yad vā, ātmā vā are draṣṭavyaḥ
śrotavyo mantavyo nididhāsitavyaḥ \[bṛ.ā.u. 2.4.5\] iti śruty-arthaḥ
sampādanaṁ kartṝr iti vedājñā-vidhāyinīṣu ātmopāsana-parāsv asmāsu
vañcana-pareṇa na bhāvyam iti \|

yad vā, pūrvānubhūtenedānīṁ smaryamāṇena **adhara-sīdhunā muhyatīr
imaḥ** tvāṁ mṛgyamāṇā gopīr adhunā **madhurayā girā valgu-vākyayā
āpyāyayasva** vāṇīṁ śrāvayitvā jīvayeti \| kīdṛśīḥ ? tavaiva
pūrvānubhūtayā **girā vidhi-karīḥ** dāsīḥ, tad eva smarayanti,
baddhvāñjaliṁ mūrdhany apanuttaye''ṁhasa \[bhā.pu. 10.22.19\] iti,
mayemā raṁsyatha kṣapāḥ \[bhā.pu. 10.22.27\] iti pratiśrutārtha-rūpayā
āśā-bandhātmikayā **vidhi-karīr** jātāḥ \| **naḥ** adhunā
pratiśrutārtha-sampādikayā **girā** saṁjīvayeti prārthanā \| anyad
viśeṣeṇa jātaṁ samānaṁ va \| kiṁ ca, ācikitsye roge mahā-mantra-rūpayā
**girā upa** samīpe mahā-divya-rasa-rūpeṇa **adhara-sīdhunā** pāyayitvā
saṁjīvayeti \| acintyo hi prabhāvo maṇi-mantrauṣadhīnām ity uktatvāt
\|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** \"bho bho
mat-prāṇaika-vallabhāḥ ! ratna-vallabhāḥ jīvātu-bhūtāsu bhavatīṣu nāham
udāse \| dāse mayi santata-hema-prema-hema-śṛṅkhalā-nibaddhe katham
aviśvastāḥ ? viśvastā bhavata \| bhāvatkaṁ kaṅkaṇam iva śastāṁ
hastāṅka-gatam eva māṁ jānīta\" iti sphūrti-prāptaṁ tad-vākyam ākarṇya
aparā āhuḥ---**madhurayā** iti \|

**madhurayā** mādhurya-vyañjaka-varṇa-ghaṭitatvāt suśravyayā **valgūni**
mañjula-padārtha-vaicitrīkāṇi **vākyāni** yasyāṁ, tayā **budhānāṁ**
vidagdhānāṁ **manojñayā** mano-janitayā **girā vidhi-karīḥ** kiṅkarīḥ
**naḥ imā muhyatīḥ** tan-mādhuryāsvāda-bharād ānanda-mohaṁ prāpnuvatīḥ
punar **adhara-sīdhunā āpyāyasva** \| yad vā, mohaṁ prāpnuvatīr naḥ
**adhara-sīdhunāpi pāyayasva** punar mohaṁ prāpayasvety arthaḥ \|\|8\|\|

**\...**

\|\| 10.31.9 \|\|

tava kathāmṛtaṁ tapta-jīvanaṁ

kavibhir īḍitaṁ kalmaṣāpaham \|

śravaṇa-maṅgalaṁ śrīmad-ātataṁ

bhuvi gṛṇanti te bhūridā janāḥ \|\|9\|\|

**śrīdhara-svāmī (bhāvārtha-dīpikā) :** kiṁ ca, asmākaṁ tvad-virahe
prāptam eva maraṇaṁ, kintu tvat-kathāmṛtaṁ pāyayadbhiḥ sukṛtibhir
vañcitam ity āhuḥ---**tava** iti \| **kathā** eva **amṛtam** \| atra
hetuḥ---**tapta-jīvanam**\| prasiddhāmṛtād utkarṣam āhuḥ---**kavibhir**
brahmavidbhir api **īḍitaṁ** stutam \| deva-bhogyaṁ tv amṛtaṁ tais
tucchīkṛtam \|

kiṁ ca, **kalmaṣāpahaṁ** kāma-karma-nirasanam \| tat tv amṛtaṁ
naivaṁ-bhūtam \| kiṁ ca, **śravaṇa-maṅgalaṁ** śravaṇa-mātreṇa
maṅgala-pradam \| tat tv anuṣṭhānāpekṣam \| kiṁ ca, **śrīmat** suśāntam,
tat tu mādakam \| evaṁ-bhūtaṁ tvat-kathāmṛtam **ātataṁ** yathā bhavati
tathā **ye bhuvi gṛṇanti** nirūpayanti, te **janā bhūridā** bahu-dātāraḥ
\| jīvitaṁ dadatīty arthaḥ \|

yad vā, evaṁ-bhūtaṁ **tvat-kathāmṛtaṁ** **ye bhuvi gṛṇanti**, te
**bhūridāḥ** pūrva-janmasu bahu dattavantaḥ sukṛtina ity arthaḥ \| etad
uktaṁ bhavati---ye kevalaṁ **kathāmṛtaṁ gṛṇanti**, te'pi tāvad
atidhanyāḥ, kiṁ punar ye tvāṁ paśyanti, ataḥ prārthayāmahe tvayā
dṛśyatām \[2\] iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āhuḥ---*kiṁ ca* iti
*vañcitam* \| viśvam iti śeṣaḥ \| vaiparītyād ity arthaḥ \| *atra*
amṛtatve \| **taptānāṁ** saṁsāra-tāpa-santaptānāṁ **jīvanaṁ** jalavat
santāpa-haram \| *utkarṣam* ādhikyam \| na kevalaṁ *stutam* evāpi tu
kleśa-haram ity āha---*kiṁ ca* iti \| *tat tu* prasiddhaṁ tu \|
*naivam-bhūtaṁ* kāma-karma-nirāsakam \| viśeṣāntaram āha---*kiṁ ca* iti
\| *anuṣṭhānāpekṣaṁ* sevanāpekṣam \| anyad viśeṣam āha---*kiṁ ca* iti \|

*ity artha* iti---na hi jīva-dānāt paraṁ dānam asti \|
hari-kathā-śravaṇe mokṣo bhavatīty arthaḥ \| jīveḥ sa vai yasya punar na
mṛtyuḥ ity-ādy-ukteḥ \| pūrva-puṇyaṁ vinā nirūpaṇam api kartuṁ na
śakyata ity abhipretyāha---*yad vā* iti \| *ity artha* iti---tepus tapas
te juhuvuḥ sasnur āryā yaj-jihvāgre vartate nāma viṣṇoḥ \[bhā.pu.
3.30.7\] ity-ādy-ukteḥ \| yatas te darśanam iti anyatamatvāpādakam, ato
hetoḥ \|

kecit tu---\"are parama-vyagrāḥ ! yāvad āpyāyeyaṁ, tāvat kṣaṇaṁ
mad-vārtayā kālo nīyatām\" iti cet, sa-trāsam
āhuḥ---śrī-kṛṣṇa-virahiṇīnāṁ **kathā** eva **mṛtaṁ** maraṇaṁ, **tapte**
maṇḍaka-pāka-bhājane **jīvanam** iva---jīvanaṁ bhuvanaṁ vanam iti kośāt
\| **kavibhir īḍitam**---kavayaḥ kiṁ na jalpanti[^102] iti
varṇana-svabhāvena tasyāpi varṇanāt \| **kalmaṣāpahaṁ**---yeṣāṁ pāpam
asti, te śṛṇvantu nāsmākaṁ prayojanam \| **śravaṇenaiva maṅgalam**, na
tu prayojanena \| **śriyā mado** yeṣāṁ teṣu rājasu kavibhir vistāritam
\| **ye bhuvi gṛṇanti,** **te bhūridā** mahā-prāṇi-ghātakāḥ \| do
avakhaṇḍane \|

ato'dhunā tvad-āśayā kṣaṇaṁ jijīviṣūṇāṁ tenālam iti vadanti tad vigītam
ivābhāty asmākam \| yad vā, **bhūridā** hemadāḥ \|
hema-dānasyākhilābhīṣṭa-pradatvāt **tava kathāmṛta**-varṇanasyāpi
tenaiva jātatvāt \| yathāmṛtaṁ kṣud-rogādi-haraṁ bala-puṣṭy-ādi-karaṁ
madhuram anya-viṣaya-vismārakaṁ, tathā hari-kathāpi saṁsāra-roga-harā,
madhurā, sarva-viṣaya-vismārikā, rogādi-nāśakatvena bala-puṣṭy-ādi-kary
apīti \|\|9\|\|

---------------------------------------------------------------------------------------------------------------------

**kaivalya-dīpikā : tava** iti \| **ātataṁ** bahu \| **bhūridāḥ**
sthūla-dātāraḥ \| te **gṛṇanti** \| atra dvitīyo va-kāraḥ \|
pāda-catuṣkasya dala-dvaye ca kramāt ta-kāra-ka-kāra-śa-kāra-bha-kārāḥ
\|\|9\|\| \[mu.pha. 12.29\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tava kathāmṛtam**
ity-ādi \| **tava kathā** eva **amṛtam** \| amṛta-śabdo\'tra
viparīta-lakṣaṇayā viṣa-paraḥ \| yathā upakṛtaṁ bahu tatra[^103]
\[sāhitya-darpaṇaḥ 2.11\] ity-ādi, yatas **taptaṁ jīvanaṁ** yasmāt \|
**kavibhiḥ** śāstra-kṛdbhir eva **īḍitaṁ** stutam, na tu premajñaiḥ \|
ataḥ **kalmaṣāpaham**, na tu virahāgni-haram \| **śravaṇa-maṅgalaṁ**
śravaṇa eva maṅgalam, na tu sukhadam, na tv anubhave \| **śrī-madena**
aiśvarya-janita-svācchandyena **ātatam** \| amṛta-pakṣe\'py evam eva
anyāmṛta-vilakṣaṇam \| atas tāṁ kathāṁ **ye gṛṇanti**, **te bhūridā**
do\'vakhaṇḍane ity asmād bhūri-cchedakā ity ākṣepo vā \| anyo\'rtho hi
sphuṭa eva \|\|9\|\|

---------------------------------------------------------------------------------------------------------------------

**sanātana-gosvāmī** \[hari-bhakti-vilāse 10.534\] : **kathā** eva
**amṛtam** \| atra hetuḥ **tapta-jīvanam** \| prasiddhāmṛtād utkarṣam
āhuḥ---**kavibhir** brahmādibhir api **īḍitaḥ** stutam \| deva-bhogyaṁ
tv amṛtaṁ tais tucchī-kṛtam \| kiṁ ca, **kalmaṣāpahaṁ**
kāma-kalmaṣa-nirasanaṁ, tat tv amṛtaṁ naivaṁ-bhūtam \|

kiṁ ca, **śravaṇa-maṅgalaṁ** śravaṇa-mātreṇa maṅgala-pradam, na tu
tat-tad-anuṣṭhānāpekṣam\| kiṁ ca, **śrīmat** suśāntam, tat tu mādakam
\| evam-bhūtaṁ tvat-kathāmṛtam **ātataṁ** yathā bhavati, tathā **bhuvi**
ye **gṛṇanti** nirūpayanti, **te** **janā bhūridāḥ** bahu-dātāro jīvitaṁ
dadatīty arthaḥ \| adhunā ca tādṛśānām alābhena vayaṁ mṛtā eveti bhāvaḥ
\|

yad vā, evam-bhūtaṁ tvat-**kathāmṛtaṁ ye gṛṇanti te bhūridāḥ**,
pūrva-janmasu bahu dattavantaḥ parama-sukṛtina ity arthaḥ \| ato vayaṁ
tādṛśādṛṣṭābhāvena tvat-kathāṁ kīrtayitum aśaktāḥ kathaṁ jīvāma ? iti
bhāvaḥ \|

yad vā, tvad-virahe tvat-kathā-sphūrti-viśeṣeṇa vayaṁ māritā evety
āhuḥ---**tvat-kathā** eva **mṛtaṁ** mṛtiḥ, sākṣān maraṇam eva \| kutaḥ ?
**taptaṁ** tāpābhibhūtaṁ bhavati **jīvanaṁ** yasmāt,
parama-dāhaka-svabhāvasya prema-viśeṣasya sadyo-mṛtyu-janakatvāt \|
tathāpi **kavibhiḥ** kāvya-kṛdbhir eva **īḍitam**, yataḥ
**kalmaṣāpaham** \|

kiṁ ca, **śravaṇayor maṅgalaṁ** sukha-karam \| kiṁ ca, **śriyā mado**
yeṣāṁ brahmādīnāṁ tair **ātataṁ** sarvato vistāritam \| vastutas tu
**śravaṇayor** eva **maṅgalaṁ** **śrī-madair** eva **ātatam** iti doṣaḥ
sūcitaḥ \| ata evaṁ-bhūtaṁ **tvat-kathāmṛtaṁ ye bhuvi gṛṇanti**, ta eva
**janā bhūri** bahu **dyanti** avakhaṇḍayanti gale karayantīti tathā te
\| evaṁ ca tattvataḥ śrī-kṛṣṇa-kathāyā mahā-phala-viśeṣa eva sūcita iti
dik \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** virahādi-taptān janān
jīvayatīt tathā tat, na ca tasya śravaṇārthaṁ prayāso'pekṣyety
āhuḥ---**kavibhiḥ** pūrvair ādhunikaiś ca **īḍitaṁ** svata eva
saṁślāghya varṇitam ity arthaḥ \| na ca kāma-krodhādinā pāpena vā
tad-arthānubhavān na phalaṁ siddhyed iti vaktavyam \| tasyaiva
tan-nirasana-svabhāvatvād ity āhuḥ---**kalmaṣa-** iti \|
ato'rthānubhavaḥ svata eva bhavatīti bhāvaḥ \| na ca tad-apekṣāpīty
āhuḥ---**śravaṇa**- iti \|

yad vā, na kevalaṁ **tapta-jīvanatvena** sadyo-duḥkha-hara-mātram, kintu
**kavibhiḥ** sarvārtha-prāpakatvena stutam \| katham ? tad eva
prapañcayanti---**kalmaṣāpahaṁ** saṁsāra-dhvaṁsakam ity arthaḥ \|
saṁsārasya kalmaṣaika-mūlatvāt sarva-duḥkha-dhvaṁsakaṁ vā \| kiṁ ca,
**śravaṇa**- iti\| evam ubhayathā duḥkha-doṣa-haratvena maṅgalatvena ca
sarvārtha-sādhanatvam uktam \| svataḥ parama-phalatvaṁ
cāhuḥ---**śrīmad** iti \| evam eṣāṁ yathottaraṁ śraiṣṭhyam \| ataḥ
**kathaivāmṛtaṁ** yathā tasya kṣut-tvaṅ-rogādi-haratvād
bala-puṣṭy-ādi-karatvāc ca sādhanatvam, madhura-rasa-mayatvāt sādhyatvaṁ
ca tathā kathāyā apīty arthaḥ \| **ātataṁ** yathā syāt vistāreṇety
arthaḥ \| yad vā, vyāpakam ity arthaḥ \| iti deva-bhogyād viśeṣa uktaḥ
\| tasya vyāpakatvābhāvāt \| anyat tair vyākhyātam \|

yad vā, atrādhunā tādṛśa-janābhāvād asmākaṁ ca virahārti-vaivaśyena
tatrāśakter vayaṁ mṛtā eveti bhāvaḥ \| athavā, are parama-vyagrāḥ !
yāvad āpyāyeyaṁ tāvat kṣaṇaṁ mitho mad-vārtayā kālo nīyatām iti cet,
tatra sa-trāsam āhuḥ---**kathaiva mṛtam** \| mṛtiḥ kathaiva
kārya-kāraṇayor atyantābheda-vivakṣayopacāraḥ \| kutaḥ ? **taptaṁ
jīvanaṁ** yasmāt \| ato **ye tad gṛṇanti** uccārayanti **te bhūridāḥ**
\| do avakhaṇḍane \| mahā-prāṇa-ghātakā ity arthaḥ \| eṣā
parama-premārty-uktir eva \|

nanu tarhi kathaṁ purāṇādiṣu pratipādyate ? tatrāhuḥ---**kavibhir**
vyāsādibhir **īḍitaṁ** kavīnāṁ varṇana-mātra-svabhāvena tasyāpi varṇanād
iti bhāvaḥ \| pāpa-nāśa-mātram \| kiṁ ca, **śravaṇenaiva maṅgalaṁ**
sukha-karam, na tu prayojanena \| yad vā, **kavibhir īḍitam** ity atra
hetuḥ---**kalmaṣa**- ity-ādi pada-dvayam \| pāpa-haratvena śravaṇayoḥ
sukhadatvena ca tair ībhyata ity arthaḥ \| ata eva **śriyā mado** yeṣāṁ
rājādīnāṁ teṣv **ātataṁ kavibhir** eva vistṛtam \| kiṁ vā, **śrīmadair**
janair nāṭya-gītādibhir dvārā **ātatam** \| ato'dhunā tvad-āśayā kṣaṇaṁ
jijīviṣūnāṁ tenālam iti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kathaṁ tarhi jīvatha ?
ity āśaṅkya
prema-maya-svānubhava-pramāṇa-nirṇīta-tat-kathā-mahima-varṇanena \|
tatra kāraṇam āhuḥ---**tava** iti \| **kathā** eva **amṛtam** amṛtavat
svataḥ phalaṁ phalāntara-sādhanaṁ ca \| tat-tad-rūpatvaṁ
darśayanti---**taptān** tvad-viraha-tāpa-khinnān, kim uta
saṁsāra-tāpa-khinnān, **jīvayati** mṛtyu-paryanta-durdaśāto rakṣatīti
tat \| pūrveṣāṁ jīvana-rūpaṁ ceti tathā vandyamāna-caraṇaḥ pathi
vṛddhair \[bhā.pu. 10.35.22\] ity-ādeḥ, śakra-śarva-parameṣṭhi-purogāḥ
kaśmalaṁ yayuḥ \[bhā.pu. 10.35.15\] ity-ādeś ca darśanāt \| **kavibhir**
brahma-śiva-catuḥsanādibhir ātmārāmaiḥ, kim utānyair **īḍitam** \|
vartamāne ktaḥ \| asmad-vṛja-vāsibhir yad varṇyate, tad evānūdya
ślāghyate, na tu svayaṁ varṇayituṁ śakyata ity arthaḥ, rahasyājñānāt \|
tathā **kalmaṣaṁ** sarva-rocakatvādi-prabhāva-mayatvāt svāntarāyam api,
kim uta saṁsāra-hetu-puṇya-pāpa-rūpaṁ **hanti** iti tat \| evam
evam-bhūtam api **śravaṇa**-mātreṇaiva **maṅgalaṁ**
tat-tat-sarvārtha-sādhakaṁ, kim utārtha-vicāreṇa \| ata eva **śrīmat**
sarvata utkarṣa-yuktam **ātataṁ** sarva-vyāpakaṁ ceti prasiddhāmṛtād
vailakṣaṇyam ity uktam \| tad īdṛśaṁ kathāmṛtaṁ **bhuvi** yatra kutrāpi
ye **gṛṇanti** kathana-rūpeṇa dadati, **te bhūridāḥ** sarvebhyo'pi
sarvārtha-pradātāraḥ \| kim uta gokule tatrāpy asmāsu tu
tvad-viraha-taptāsu jīvanam eva dadati iti bhāvaḥ \| te cānyatra
pūrvoktā brahmādayaḥ vraje sarva evāsmāsu tu viśeṣataḥ sakhya iti jñeyam
\|

yad vā, aho parama-vyagrā yāvad-āpyāyeyaṁ tāvat kṣaṇaṁ mitho mad-vārtayā
kālo nīyatām iti cet, tatra satrāsam āhuḥ---**kathā** eva **mṛtaṁ**
mṛtiḥ, kathaiva mārayatīty arthaḥ \| kutaḥ ? **taptaṁ jīvanaṁ** yasmāt
\| tapte tailādau jalam iveti śleṣaḥ \| **kavibhis** tāvakair eva
**kalmaṣāpahaṁ** yathā syāt tathā **īḍitaṁ** tan-nāśakatayā ślāghitam
ity arthaḥ \| kiṁ ca, **śravaṇena** eva **maṅgalaṁ,** maṅgalam iti
śrūyate, na tv anubhūyata ity arthaḥ \| **śrīmadātataṁ** śriya
saundaryādinā tat-kṛtena madena nija-janān ādarādi-lakṣaṇena ca
**ātataṁ** carvataḥ prasṛtam \| ato **ye** tad **gṛṇanti** te
**bhūridā** mahā-prāṇāghātakā ity arthaḥ \| eṣā paramārty-uktir eva \|
do avakhaṇḍane \| ato'dhunā tvad-āśayā kṣaṇaṁ jijīviṣūṇāṁ tenālam iti
bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** sā madhurā gīr apy astu dūre,
guru-goṣṭhī-niyama-bandhanakatvam āpannābhir asmābhiḥ prasaṅgāntareṇāpi
jana-paramparā-prakhyāyamānam api tava caritāmṛtam api durlabham ity
āha---**tava kathāmṛtam** \[bhā.pu. 10.31.9\] iti \| tad ye **gṛṇanti
te**'pi asmabhyaṁ **bhūridā** jātāḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv evaṁ cet, tathaiva
kariṣyāmi, kṣaṇaṁ vilambaḥ kriyatām iti cet, tava kathāyāṁ pratītir
nāstīty āhuḥ---**tava kathāmṛtam** ity-ādi \| tava **kathā eva amṛtaṁ**
kathāmṛtam, na tu kāryam \| kathayā yayā tarpayasi, na tathā kāryeṇety
arthaḥ \| ata eva **tapta-jīvanaṁ** taptaṁ jīvanaṁ yasmāt \|
kāryāsambhavāt tathā kathayā jīvanaṁ taptam eva bhavati \| ataḥ
**kavibhiḥ** śāstra-kṛdbhir eva **īḍitam**, na tu premajñaiḥ \| ataḥ
**kalmaṣāpaham**, na tu hṛt-tāpa-ghnam \| ataḥ **śravaṇa-maṅgalaṁ**, na
tu cetaḥ-sukhadam, yataḥ **śrī-madena** aiśvarya-madena svācchandyena
**ātatam** \| atas tāṁ kathāṁ ye **bhuvi gṛṇanti, te bhūridā**
bhūri-cchedakāḥ, do\'vakhaṇḍane ity ākṣepaḥ \| atas tu tava kathā
tapta-jīvanaṁ kavibhiḥ stutaṁ kalmaṣāpaham ity-ādi stutyā
aprastuta-praśaṁsā[^104] \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu virahe daśamy-avasthāyā
avaśyaṁ bhāvitvena durnivāryatvāt prakārāntareṇāpi jīvanopāyaś
cintanīyaḥ ? iti cet svayam eva vicārya vadanti---**tava kathā** iti \|
evaṁ prārthanā-catuṣṭayaṁ durlabhaṁ matvā **tava kathāmṛtam** evāśriyata
ity āhuḥ \| virahe'smākaṁ **jīvanaṁ** nāsmad yan na sādhyaṁ kintu
tvat-kathāmṛta-sādhyam iti niścitaṁ, tava yathā śaktis tathā kathāyā api
śaktir iti kathotkarṣam āhuḥ \| kīdṛśaṁ kathāmṛtam ? **tapta-jīvanaṁ**
kāmādi-janaka-tāpa-taptān jīvayatīti \| viṣayiṇaḥ
kāmādi-viṣaya-vāsanā-śūnyān kṛtvā sva-niṣṭhān karoti \| kathāmrtasyāyam
eva svabhāvaḥ \| **kavibhir īḍitaṁ** kavibhiḥ jñāta-tattvabhir muktair
ity arthaḥ \| taiḥ sva-sevyatvena **īḍitaṁ** stutam \| tad uktaṁ
bhāṣyakṛdbhiḥ \"mumukṣu-sevyatvam āhuḥ\" \| **kalmaṣāpaham**
avidyā-rūpaṁ saṁsāra-bhūtaṁ kalmaṣaṁ pāpam apahanti, tathā \| tata eva
mukta-mumukṣu-viṣayi-sevyatvam uktvā, etat tri-pakṣa-vyatiriktānāṁ
śuddha-bhaktānāṁ sevyatvam āhuḥ **śravaṇa-maṅgalaṁ** nānyat teṣāṁ kiñcit
sādhyam astīti bhāvaḥ \| svataḥ parama-puruṣārthatvam āhuḥ \| **śrīmat**
bhakti-lakṣmī-sampādakam ity arthaḥ \| **ātataṁ** vaikuṇṭha-paryantaṁ
vyāptam ity arthaḥ \| vaikuṇṭhe'pi kathāmṛtasyaiva sevyatva-śravaṇāt
**bhuvi** iti alabhya-lābhoktiḥ, ye **gṛṇanti** kathayanti, **te janāḥ
bhūri-dātāraḥ** sarvasvaṁ dadātīti \|

yad vā, prasiddha-deva-bhogyād amṛtād utkarṣam āhuḥ---**kathāmṛtaṁ
tapta-jīvanam** ity-ādi,

ācāryair vyākṛtatvāt \| yad vā, virahiṇīnām asmākaṁ **kathāmṛtaṁ**
vaiparītyena sphurati, tathāhuḥ candra-candanādīnāṁ sarva-janān
apratītyā śaityahetubhūtānām asmad anubhavet \| tāpa-hetutva-sphūrteḥ \|
tathā kathāmṛtasya anyeṣāṁ maraṇa-nivartakam api asmākaṁ **kathā** eva
**mṛtaṁ** maraṇaṁ, tac-chravaṇe maraṇasya sannihitatvāt \|
**tapta-jīvanam** anyeṣāṁ saṁsāra-tāpa-taptānāṁ jīvanam āpyāyana-karam
\| asmākaṁ tad-vaiparītyena **tapteṣv** asmac-citteṣu **jīvanaṁ** jalam
iva nikṣiptaṁ yathā tapta-taile nikṣiptaṁ jalaṁ jvālādhikyaṁ karoti,
tathāsmac-citteṣu jvālādhikye hetuḥ **kathā mṛtam** eva \|

punaḥ kīdṛk ? **kavibhir īḍitaṁ** stutam asad-guṇāropaḥ stutiḥ, kavīnāṁ
nāradādīnāṁ tathātvena pratīteḥ \| **kalmaṣāpahaṁ**
prāyaścittādhikāriṇāṁ pāpa-haratvena pratītānāṁ pāpasya phalaṁ duḥkhaṁ
kathāmṛta-sevane'pi nāsmākaṁ duḥkha-nivṛttir dṛśyate \| ato vayaṁ
nādhikāriṇya ity arthaḥ \| yad vā, tyāgenaike amṛtatvam ānaśuḥ
\[ma.nā.u. 12.14\] iti śruti-balāt pati-putrādi-saṅga-parityāgenāgatānāṁ
nāsmākaṁ pāpa-sambandha-gandho'pi \| ataḥ prāyaścittānādhikṛtāḥ \|
prāyaścittatvena na śroṣyāma iti bhāvaḥ \|

**śravaṇa-maṅgalaṁ** śravaṇa-mātreṇa maṅgalam, artha-vāda-rūpatvena
sukha-janakam, pariṇāmato'maṅgalam eva duḥkha-janakatvāt \| kathāmṛtasya
svarūpataś cet sukhātmakaṁ syāt putra-janya-śravaṇavat, tarhi asmān eva
pratītam abhaviṣyad iti \| asmākaṁ tad-vaiparītyena
saubhāgya-hāni-darśanādiḥ \| yad vā, **śrīmadbhiḥ** lakṣmī-sampannair
**ātataṁ** vistṛtaṁ, vayaṁ tu niṣkiñcanā ato daśamy-avasthā-sambhavāt
prāg eva śuśrūṣayālam iti \| evaṁ-bhūtaṁ kathāmṛtaṁ **bhuvi**
vṛndāvana-bhūmau **ātataṁ** gītālāpādibhir visṛtaṁ yathā bhavati, tathā
ye **gṛṇanti** kathayanti, **te janā bhūridā** bahu-dātāraḥ, na tu
pātrāpātra-vicāravantaḥ \| yat kiñcid dadātīty arthaḥ \| yad vā,
**abhūridājanāḥ**, abhūridāś ca te ajanāś ca \| abhūridā alpadā
utpatti-rahitā bhavantv iti sāṅguli-bhañja-śāpa iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-kartṛka-kathāyāḥ
mādhurya-mahimā kair vācyaḥ ? tvat-sambandhi-kathā anya-vaktṛkāpy
amṛta-dvayāt svādvī śreṣṭhā cety āhuḥ---**tava** iti \| **tava kathā**
eva **amṛtaṁ** \| kena sādharmyeṇa ? **taptān** mahā-rogādi-santaptān
saṁsāra-taptāṁś ca **jīvayati** iti tat tvad-viraha-taptāṁś ca
jīvayatīti svargīyān mokṣa-rūpāc cāmṛtād ādhikyaṁ ca \| **kavibhir**
dhruva-prahlādādibhiḥ yā nirvṛtis tanu-bhṛtām ity-ādi-padyair **īḍitam**
\| anyad amṛta-dvayaṁ---sā brahmaṇi sva-mahimany api nātha mā bhūt, kiṁ
tv antakāsi-lulitāt patatāṁ vimānāt \[bhā.pu. 4.9.10\] ity-ādy-uktibhir
na rocitam \|

**kalmaṣāṇi** prārabdha-paryantāni pāpāny **apaharanti**, svargīyāmṛtaṁ
tu tāni na hanti, kāmādi-vardhakatvāt pratyuta tāny utpādayaty eva \|
mokṣāmṛtam api prārabdha-pāpaṁ na hanti, śravaṇenaiva svādyamānatvād
abhīṣṭa-sādhakatvāc ca **maṅgalaṁ,** tad dvayaṁ tu naivam-bhūtam \|
**śrīmat** prema-paryanta-sampatti-pradam **ātataṁ** pratikṣaṇam eva
vaktṛbhir vistṛtam, tad ubhayaṁ tu na tathā \| ye **gṛṇanti**
kīrtayanti, **ta** eva **bhūri** bahutaraṁ **dadati,** tebhyaḥ sarvasvaṁ
dadānā api tat pariśodhayituṁ na ksamanta iti bhāvaḥ \|

yad vā, tava gīs tadaiva madhurā yadi tvad-darśana-sahitā syāt, anyathā
tu mahānartha-karīty āhuḥ \| tava **kathā** eva **mṛtaṁ** maraṇa-kāraṇam
ity arthaḥ \| kutaḥ ? **taptaṁ jīvanaṁ** yataḥ, tapta-tailādau jalam
iveti śleṣaḥ \|

nanu tarhi kathaṁ purāṇādiṣu ślāghyate ? tatrāhuḥ---**kavibhir**
vyāsādibhir **īḍitaṁ,** kavīnāṁ varṇana-mātra-svabhāvena tasyāpi
varṇanād iti bhāvaḥ \| **kalmaṣāpaham** iti duḥkha-bhogena prācīnaṁ
kalmaṣaṁ naśyaty eveti bhāvaḥ \| loka-kartṛka-**śravaṇena** eva
**maṅgalaṁ** svastyayana-vināśo yasya tat \| yadi **janāḥ** sudhiyas
tac-chravaṇa-pariṇāmaṁ duḥkhaṁ vicārya na tat śroṣyanti tadā tad api
naṅkṣyanty eveti bhāvaḥ \| **śrī-madair** dhana-madāndhair janair eva
lokā mriyantām ity abhilaṣya dhana-vyayenāpy **ātataṁ** deśe deśe grāme
grāme purāṇa-vācakān saṁsthāpya vistāritam \| ata eva **bhuvi** ye
**gṛṇanti,** **te bhūridāḥ** bhūrīn śrotṛ-lokān dyanti khaṇḍayanti
mārayanti \| tasmāt te kathā-jālaṁ vitatya saumyā ivopaviṣṭā
manuṣya-mārakād vyādhād apy adhikā dūrata eva sudhībhir upekṣyā eveti
bhāvaḥ \| yad vakṣyate yad-anucarita-līlā- \[bhā.pu. 10.47.18\] ity-ādi
\| vastutaḥ kathāyāḥ kathakasya ca sarvotkarṣa-vyañjikeyaṁ
vyāja-stutiḥ[^105] \|\|9\|\|

**\...**

\|\| 10.31.10 \|\|

prahasitaṁ priya prema-vīkṣaṇaṁ

viharaṇaṁ ca te dhyāna-maṅgalam \|

rahasi saṁvido yā hṛdi-spṛśaḥ

kuhaka no manaḥ kṣobhayanti hi \|\|

**śrīdhara-svāmī (bhāvārtha-dīpikā) :** nanu mat-kathā-śravaṇenaiva
nirvṛtā bhavata, kiṁ mad-darśanena ? na, tvad-vilāsa-kṣubhita-cittā
vayam, tatrāpi śāntiṁ na vindāma ity āhuḥ---**prahasitam** iti \| he
**priya**, **kuhaka** kapaṭa, **saṁvidaḥ** saṅketa-narmāṇi \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kathā-śrāviṇāṁ kiṁ
darśanena ? ity āśaṅkate---*nanv* iti \| *nirvṛtāḥ* jātānandāḥ \|
*tatrāpi* kathā-śrutāv api \|

> **saṁvid** yuddhe pratijñāyāṁ saṅketācāra-narmasu \|
>
> sambhāṣaṇe kriyākāre vijñāne toṣaṇe'pi ca \|\| iti kośāt \|

**rahasi saṁvidaḥ** \"sarvopekṣayā bhavatīnām iṣṭam avaśyaṁ
sādhayiṣyāmi\" ity evaṁ-rūpāḥ \| **kuhaka** iti svoktasyānyathā-karaṇāt,
asmad-upekṣayā sarvatra kāpaṭya-paryavasānāc ca \|\|10\|\|

---------------------------------------------------------------------------------------------------------------------

**kaivalya-dīpikā : prahasitam** iti \| **dhyānaṁ maṅgalam** cintyamānaṁ
sukhāvaham ity arthaḥ \| **rahasi saṁvida** ekānte pratiśrutāni \|
**hṛdi-spṛśo** hṛdayaṅgamāḥ \| **kuhaka** ! kapaṭin ! anyathoktam
anyathā karotīti kuhakatvam \| atra ha-kāro dvitīyaḥ \|\|10\|\|
\[mu.pha. 12.30\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na kevalaṁ kathaiva
tādṛśī, anyac cety anyā āhuḥ---**prahasitam** ity-ādi \| yata etāny api
**kṣobhayanty** eva \| **hir** evārthaḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu nirbuddhayas tathāpy
auṣadhavad balān mat-kathāṁ mithaḥ sevadhvam ity āhuḥ \| yad vā, āśayāpi
ciraṁ jīvituṁ na śaknuma ity āhuḥ---prahasitam iti \| bhāve ktaḥ \|
**pra**kṛṣṭaṁ **hasitaṁ** śuddha-bhavena smitam ity arthaḥ \| **premṇā
vīkṣitam** \| **viharaṇaṁ** krīḍā \| **te** ity asya prahasitādibhiḥ
sarvair apy anvayaḥ \|

**dhyāna**-mātreṇāpi **maṅgalaṁ** sukha-karam \| yad vā,
**dhyāna-maṅgalaṁ** śubhāvahaṁ sukhena prema-dhyāna-sampādakam ity
arthaḥ \| etac ca trayāṇām api viśeṣaṇam \| ata evoktaṁ
śrī-kapila-devena---dhyānāyanaṁ prahasitaṁ[^106] \[bhā.pu. 3.28.33\]
ity-ādi \| **hṛdi-spṛśo** hṛdayaṅgamāḥ \| yad vā, smaraṇa-patha-mātraṁ
gacchantyo'pi satyo yāḥ **saṁvidaḥ,** tāḥ sarvā eveti tāsāṁ sarvāsāṁ
hṛt-spṛktvaṁ kṣobhaṇatvaṁ cābhipretam \| **kṣobhayanti** kāmenākulayanti
\|

**saṁvida** ity asyāntike ayuktatvena, tasyaiva viśeṣaṇatve'pi
**hṛdi-spṛśa** iti sarvāntyatvād vacana-vipariṇāmena sarvair api yojyam
\| tatrādya-dvaya-prāyo bhāvatvān mānasam \| **prahasitasya**
śuddha-bhāva-janyatvāt \| **premṇaś** ca mano-vṛtti-viśeṣe sphūrteḥ \|
**viharaṇaṁ** prāyo daihikaṁ tān vidaś ca vācikya ity evaṁ trividhā
ceṣṭoktā \| teṣāṁ ca **kṣobhane** yathottaraṁ śraiṣṭhyam ūhyam \| **hi**
niścitam \| kṣobhaṇe hetuḥ---he **priya** iti \| anyathā kṣobhaṇāśaktiḥ
\| evaṁ tvad-eka-priyatvena vayaṁ sadā manaḥ-kṣobha-duḥkhaṁ labhāmahe,
tvaṁ cāsmān bata vañcayasa evety āśayena sambodhayanti---he **kuhaka**
iti \| anyat tair vyākhyātam \|

yad vā, priya-jane **prema** tad-darśanādi-mātreṇa pulakādi-lakṣaṇam,
**vīkṣitaṁ** **vi**śeṣeṇa prema-smitādinā īkṣitam \| **dhyānaṁ**
priya-janasya cintā, tad eva **maṅgalam**, asmākam āśālambanādi-hetutvāt
\| **saṁvidaḥ** pratiśrutāni sarvāpekṣayā bhavatīnām iṣṭam avaśyam eva
sampādyam ity-ādi-lakṣaṇāni svoktasyānyathā-karaṇāt
tathādhunāsmad-upekṣayā tatra tatra sarvatraiva kāpaṭya-paryavasānāc ca
**kuhaka** iti \|

athavā, nanu strīṇāṁ tatrāpi sādhvīnāṁ dhairyam upapadyeta ? iti cet,
tatra sa-prema-vikāraṁ sa-dainyaṁ cāhuḥ---**prahasitam** iti \|
**kṣobhayanti** dhairyaṁ haranti, tat-tat-smaraṇād adhunāpi yaj jīvema
\| etad eva naḥ parama-dhairyaṁ viddhīti bhāvaḥ \| anyat samānam
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra prathame'rthe \| nanu
vicāra-lubdhāḥ durlabhe mayi katham etāvantam anurāgaṁ kurudhve ? yadi
kuruta, tadā mat-kathā-śravaṇenaiva nirvṛtā bhavata ity-ādikam āśaṅkya
tenānirvṛtau tasyaiva pūrvānurāga-mayaṁ caritaṁ dūṣayanti tribhiḥ \|
āśayāpi ciraṁ jīvituṁ na śaknuma ity āhuḥ---**prahasitam** iti \| bhāve
ktaḥ \| \"vīkṣitam\" iti tu kvacit pāṭhaḥ \|

prathamataḥ **prahasitaṁ** tāsāṁ darśana-mātreṇa bhāvollāsāt prakṛṣṭaṁ
sahaja-smitāt kiñcid udbhaṭaṁ hasitam \| kīdṛśam ? tataḥ **premṇā
vīkṣitaṁ** yatra tādṛśam \| tato **viharaṇaṁ** sakhibhiḥ
saha-krīḍā-viśeṣaḥ \| tac ca kīdṛśam ? **dhyāne maṅgalaṁ**
tad-anucintane āśā-bandha-kārakaṁ nija-bhāvābhivyañjanāmayatvāt \| tataś
ca **rahasi saṁvidaḥ**, dūrataḥ svayaṁ nirjane gatvā veṇv-ādinā
narmoktayaḥ \| tāś ca kīdṛśyaḥ ? **yā hṛdi spṛśo** hṛdayaṅgamā iti
sarvato'ntaraṅgatvaṁ darśitam \| yac-chabdo'tra camatkāra-viśeṣārthaḥ \|
tato liṅga-vibhakti-vipariṇāmeṇa pūrva-pūrvatrāpy anuṣañjanīyaḥ \| teṣu
yathottaraṁ śraiṣṭhyam \|

**kuhaka** iti \| udarke duḥkhamayatvāt, tad-uccatara-kuhakānām ayam
eveti bhāvaḥ \| **na** iti tatra bahūnām anubhavaṁ pramāṇayanti \|
**kṣobhayanti** ākulayanti \| **hi** niścitaṁ \| kṣobhaṇe
hetuḥ---**priya !** he lobhanety arthaḥ \| evaṁ tvad-eka-priyatvena
vayaṁ sadā manaḥ-kṣobha-duḥkhaṁ labhāmahe, tvaṁ punar asmān bata
vañcayasa ity āśayena ca sambodhayanti---he **kuhaka** iti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 292) :** \[guṇoddīpana-prasaṅge
abhivyakta-bhāvatvam\] **saṁvidaḥ** saṅketa-narmāṇi \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalaṁ kathaiva tādṛśī,
prahasitādikaṁ ca tava yad anyat, tad api no manaḥ-kṣobhakam ity
āhuḥ---**prahasitam** ity-ādi \| he **priya** ! **te** tava
**prahasitaṁ** prahāsaḥ, **viharaṇaṁ** vihāraḥ, **rahasi saṁvidaḥ**
vijana-saṁvādā **hi** niścitaṁ **manaḥ kṣobhayanti** \| pūrvaṁ
manaḥ-sukhadatvena jñātāny āsan, samprati tad anyathā-bhāvān
manaḥ-kṣobhakāṇy eva sarvāṇi jātānīti vākyārthaḥ \| trayāṇāṁ trīṇi
viśeṣaṇāni \| **prahasitaṁ** kīdṛśam ? **prema**-yuktaṁ vīkṣaṇaṁ yatra
\| **viharaṇaṁ** kīdṛśam ? **dhyāna-maṅgalaṁ** dhyānasyaiva maṅgalam, na
tu dhyātuḥ, manaḥ-kṣobhakatvāt \| **saṁvidaḥ** kīdṛśyaḥ ? **hṛdi-spṛśo**
marma-spṛśaḥ \| yatas tvaṁ kuhakatvena kāpaṭyavattvena prasiddho\'sīti
yogyaṁ sambodhanam---he **kuhaka** ! kāpaṭya-paṭo ! ato yuktam evoktaṁ
tava kathāmṛtaṁ tapta-jīvanam \[9\] ity-ādi \|\|10\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kathāmṛta-sevane
dṛśānusandhāne tyāgārhatvaṁ viniścitya tad-uparame'pi sadya eva maraṇaṁ
sambhāvya ubhayato vyākula-cittāḥ svāntasya pīḍāṁ dainyena
nivedayanti---**prahasitam** iti \| he **priya** ! tavaitāni
**no**'smākaṁ **manaḥ kṣobhayanti** \| pūrvaṁ
maṅgalāspadatvenānubhūtani, tata eva **dhyānāni** idānīṁ tirodhānāny
etāny eva manaḥ-kṣobha-karāṇi bhavanti \| ata eva āśayāni ciraṁ jīvataya
sāmpratam iti \| he priyeti sambodhanenaiva jñāpyate \| smṛta-mātrasya
tava sambandhasya kṣobha-janakatve'pi tad-vismṛtā sva-kṛti-sādhyatvā
niścitya iti **prahasitaṁ** prathama-darśane jāte bhāvocchalanāt
sāhajika-smitād udriktaṁ hasitaṁ, tataḥ **prema-vīkṣaṇaṁ** \|
prema-lakṣaṇaṁ rasārṇave---sa premā bheda-rahitaṁ yūnor yad
bhāva-bandhanaṁ \[ra.su.ā. 2.258\] iti \| bhāva-garbhaṁ vīkṣaṇam
avalokanaṁ **viharaṇaṁ** vihāraḥ krīḍeti yāvat \| krīḍā tu
svakīya-sāpekṣā tatra vayam eva svakīyā iti \| kīdṛśam ?
**dhyāna-maṅgalam** \| dhyāna-mātreṇa maṅgalaṁ sukha-pradam \| kiṁ punar
anubhave \| **maṅgalam** iti trayāṇāṁ viśeṣaṇam \| **rahasi** nirjane
sthale **saṁvido** narmoktayaḥ krauñca-bandhādy-abhijñāna-rūpāḥ \|
**hṛdi-spṛśo** hṛdayaṅgamā asmad-anuguṇās tadā jātā \| adhunā
tavādarśane **manaḥ kṣobhayanti** dhairya-cyutiṁ kārayanti \|
uttarottaraṁ caturṇāṁ kṣobha-hetutvaṁ sūcitam \| he **kuhaka** ! he
kapaṭa ! iti sambodhanenaitat-sūcite \| pūrvaṁ prahasitādinā viśvāsaṁ
janayitvā idānīm upekṣayā nairāśyaṁ janayan kāmāṅkure'smān vyākulayan
padyam abhivyañjayasīti \| tava darśane ye sukha-hetavo jātās ta
evādarśane duḥkha-hetavo jātāḥ, ta evādarśane duḥkha-hetavo bhavanti \|
tava sambandha-mātram āyatyāṁ duḥkha-hetur ato ye tava sambandha-rahitāḥ
sva-manaḥ sukhino nānye yathā vayam iti bhāvaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmākaṁ tu tvad-darśanaṁ
vinā tvat-sambandha-vastu-mātram atiduḥkhadam ity āhuḥ---**prahasitam**
iti \| **viharaṇaṁ** samprayogaḥ \| yāś ca **saṁvidaḥ** saṁlāpa-narmāṇi
**hṛdi-spṛśa** iti duḥkhadatvād vismartum iṣṭā api na vismartuṁ śakyanta
iti bhāvaḥ \| **dhyānena** api **maṅgalaṁ** parama-sukhadam iti caturṇām
api viśeṣaṇaṁ manaḥ kṣobhayanti vyākulayanti \| etāni manasi praviśya
sadyaḥ sukhaṁ dattvā tad-dvitīya-kṣaṇa eva mahā-duḥkhaṁ dadati, ata eva
he **kuhaka**! kuhaka-datta-baṭakāny api sadyaḥ parama-svādūny apy
āyatyāṁ parama-dāhakāni prāṇa-ghātakānīty arthaḥ \|\|10\|\|

**\...**

\|\| 10.31.11 \|\|

calasi yad vrajāc cārayan paśūn

nalina-sundaraṁ nātha te padam \|

śila-tṛṇāṅkuraiḥ sīdatīti naḥ

kalilatāṁ manaḥ kānta gacchati \|\|

**śrīdhara-svāmī (bhāvārtha-dīpikā) :** kiṁ ca, tvayi vayam
atipremārdra-cittās tvaṁ punar asmāsu kena hetunā kapaṭam ācarasi ? ity
āhuḥ śloka-dvayena---**calasi** iti \| he **nātha** ! he **kānta** !
**yat** yadā **vrajāc calasi paśūṁś cārayan,** tadā tan
**nalina-sundaraṁ** komalaṁ **te padaṁ** **śilaiḥ** kaṇiśais **tṛṇair
aṅkuraiś** ca **sīdati** kliśyed iti **no manaḥ kalilatām** asvāsthyaṁ
**gacchati** prāpnoti \| evaṁbhūtās tvad-duḥkha-śaṅkita-cittā vayam
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upālambham āhuḥ---*kiṁ ca*
iti \| kaḥ ka-kāro'nte yasya, sa **kāntaḥ** śukaḥ \| sa yathā phalādi
gṛhītvā kṣaṇena netre parivartayati, tvam api tathāsmān
veṇu-dhvaninātrāhūya darśana-rasam apīya gataḥ \| yad vā, **kānto**
bakaḥ \| sa yathā sva-kārya-karaṇe sādhur ivāste, tathā tvam api \| yad
vā, **kānto**'ntakaḥ \| sa yathā sādhūn asādhūṁś ca sarvan aviśeṣeṇa
mārayati, tathā tvam asmān iti \| yad vā, **kāntaḥ** kākaḥ \| sa yathā
yo'smāy annādy arpayati, tasyaivopari malam utsṛjati, tathā vayaṁ tvayā
sahātiprītikarāḥ, tvam asmān evaṁ rodayasīti bhāvaḥ \| yad vā,
**kāntaḥ** kaṅkaḥ \| sa yathā mṛtān mārayati, tathā tvam asmān
anaṅga-māritā mārayasīti \| yad vā, **kāntaś** cātakaḥ \| sa yathā
svāty-ambu pītvā punar meghaṁ na sevate, tathā tvaṁ sva-kāryaṁ
kṛtvāsmāṁs tyajasīti \| kiṁ bahunā \|\|11\|\| \[*ataḥ paraṁ
viśvanāthaḥ.*\]

---------------------------------------------------------------------------------------------------------------------

**kaivalya-dīpikā : calasi** iti \| **nalina-sundaraṁ** kamalavat
komalam \| **śilaiḥ** kaṇiśa-khaṇḍaiḥ \| **kalilatām** adhairyam \| atra
la-kāro dvitīyaḥ \|\|11\|\| \[mu.pha. 12.31\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tvam evāsmāsu nirdayaḥ
\| kadācid asmākaṁ doṣam api paśyasi, anyathā katham atyākṣīḥ ? vayaṁ tu
na tathā, tvad-gata-premṇaivāharniśaṁ dunuma ity aparā āhuḥ---**calasi**
ity-ādi \| tasmāt tvaṁ paśupa eva, yad asmākaṁ **manaḥ kalilatāṁ**
nāvagacchasi \| kathaṁ nāvagamyate ? tatrāha---**nalina-sundaraṁ te
padaṁ śila-tṛṇāṅkuraiḥ** **sīdati** ity aho kaṣṭam iti bhāvaḥ \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vrajād** iti \| tataś
calanam ārabhyāgamana-paryantam eva **kalilatā** sūcitā \| vraje
tad-avasādānutpattiś coktā, svayaṁ tābhis tac-chodhanāt \| **paśūṁś
cārayann** iti vividhānām anantānāṁ teṣāṁ cāraṇārthaṁ
vartma-parityāgenetas tato bhramaṇāc **chilādibhir** avasādaḥ
sambhāvitaḥ \| tathā paśutayā nirbuddhitvena te
tvat-pādābja-durgama-pathe'pi bata bhramantīti śleṣeṇa sūcitam \|
**padam** ity ekatve\'pi dvitvam āyāty eveti pūrva-likhitam eva \|
tathāpy atrārtho'yaṁ jñeyaḥ---ekam api, kim uta dvayam iti
go-cāraṇa-pradeśasya prāyo ghana-mṛdu-tṛṇa-mayatvena
bhū-tala-varti-śarkarā-karkarādeḥ samparkābhāvāt tan noktam,
ajhilli-kaṇṭaka-vanaṁ \[ha.vaṁ. 2.8.23\] ity-ādi-hari-vaṁśokteḥ \|
sarvatra kaṇṭakābhāva eva haridāsa-varyeṇa giri-rājena śrī-govardhanena
tat-pārśva-varti-tad-anuga-giri-vargeṇa ca sva-śilānāṁ
śrī-pādābja-nyāsa-pade navanītāyamānatva-sampādanāt tā apy atra noktāḥ
\| **nātha** ! he vrajeśvareti tat tavāyuktam iveti \| **kānta** iti
asmat-komala-kara-spṛśyam eva tad iti prema-sambodhana-dvayam \|
kalilatāyā hetu-viśeṣaḥ, tenādhika-kalilatāpi sūcitā \|

yad vā, **nātha**tvena sarveṣāṁ vraja-janānāṁ, **kānta**tvena ca
viśeṣato'smākam iti bhāvaḥ \| yad vā, **nātha** evaṁ priya-janopatāpaka
!

nanu vivekinyas tarhi avasāda-hetu-mad-viṣayaka-cintā tyajyatām ?
tatrāhuḥ---**kānta** iti \| priya-jana-cintāyā viveke'py aparihāryatvāt
iti bhāvaḥ \| yad vā, **kalilatā**-gamane hetuḥ---**nātha** ! he
prāṇeśvara ! iti\|

nanu---

> yāvataḥ kurute jantuḥ sambandhān manasaḥ priyān \|
>
> tāvanto'sya nikhanyante hṛdaye śoka-śaṅkavaḥ \|\| \[hitopadeśa 4.78\]

ity-ādi-vacanena prīter doṣatva-pratipādanāt prītir eva nirasyatām \|
tatrāhuḥ---**kānta** ! he manohareti \| alam ativistareṇa \| anyat tair
vyākhyātam \|

yad vā, **sīdati** vyathata iti \| etac-cintayā kalilatāṁ kaiva yam iti
\| ato vana-bhramaṇaṁ vihāyātra drutam ehīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca bhavatā kṣobha-dānaṁ
saṁyoga-viyogayor aviśeṣam eva, na tu kādācitkam ity āhuḥ---**calasi**
iti dvābhyām \| **vrajād** iti \| tataś calanam ārabhyāgamana-paryantena
**kalilatā** sūcitā \| **paśūṁś cārayann** iti vividhānām anantānāṁ
teṣāṁ cāraṇārthaṁ vartma-parityāgenetas tato bhramaṇāc **chilādibhir**
avasādaḥ sambhāvitaḥ \| tathā paśutayā nirbuddhitvena te
tvat-pādābja-durgama-pathe'pi bata bhramantīti śleṣeṇa sūcitam \|
**śila**-patita-sa-śṛṅga-vanya-dhānyādikam \| ajhilli-kaṇṭaka-vanaṁ
\[ha.vaṁ. 2.8.23\] ity-ādi-hari-vaṁśokteḥ \| sarvatra kaṇṭakābhāvāt na
tad-ullekhaḥ \| **nātha** ! he vrajeśvara ! iti tat tavāyuktam iveti,
**kānta** iti asmat-komala-kara-spṛśyam eva tad iti
prema-sambodhana-dvayam \| kalilatāyā hetu-viśeṣaḥ \| yad vā,
**nātha**tvena sarveṣāṁ vraja-janānāṁ, **kānta**tvena ca viśeṣato'smākam
iti bhāvaḥ \| yad vā, **nātha** evaṁ priya-janopatāpaka !

nanu vivekinyas tarhi avasāda-hetu-mad-viṣayaka-cintā tyajyatām ?
tatrāhuḥ---**kānta** iti \| priya-jana-cintāyā viveke'py aparihāryatvāt
\| yad vā, kalilatā-gamane hetuḥ---**nātha** ! he prāṇeśvara ! iti\|

nanu---

> yāvataḥ kurute jantuḥ sambandhān manasaḥ priyān \|
>
> tāvanto'sya nikhanyante hṛdaye śoka-śaṅkavaḥ \|\| \[hitopadeśa 4.78\]

ity-ādi-vacanena prīter doṣatva-pratipādanāt prītir eva nirasyatāṁ ?
tatrāhuḥ---**mano gacchati** iti\| saṅkalpa-mātrātmakaṁ tan nāsmākaṁ
buddhi-vṛttiṁ vivekam apekṣata iti bhāvaḥ\|

nanu **mano**'pi yuṣmākam evety āśaṅkya tasyāpi na doṣa ity
āhuḥ---**kānta** ! he manohara iti \| aho vana-bhramaṇaṁ vihāyātra
drutam ehīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalam idānīm eva vane
samānīya naḥ kadarthayasi, tava vihāro\'smākaṁ kṣobhaka evāsīd ity
āhuḥ---**calasi** ity-ādi \| he **nātha** ! **yad vrajāt** **paśūn
cārayan** cārayituṁ **calasi**, tatra **te** tava **nalinād** api
**sundaraṁ padaṁ** **śila-tṛṇāṅkuraiḥ sīdati** iti kṛtvā **no**\'smākaṁ
**manaḥ kalilatāṁ** duḥkha-gahana-bhāvaṁ he **kānta gacchati** \| ataḥ
sādhūktaṁ--- **dhyāna-maṅgalaṁ** dhyānasyaiva maṅgalam yasya, tat tathā,
na tu dhyātur maṅgalam \[10.31.10 bṛ.kra.saṁ.\] iti \|\|11\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ svabhāvatas tava
kṣobha-dātṛtve nirṇīte'pi sneha-vaśāt tvad-aniṣṭāśaṅkā-vyākula-cittā
vayaṁ \| tvaṁ tv asmad-aniṣṭā-bandha-nirasanena taṭasthatām avalambase,
nyāyato virodha-prākaṭyāt iti \| **calasi** iti \| **vrajāt** **yad**
yadā **paśūn** gāś **cārayan** vṛndāvana-pradeśeṣu sañcārayituṁ
**calasi**, tadā **nalina-sundaraṁ** nalinād api sundaraṁ subhagaṁ
komalaṁ ca **te** tava **padam** \|

he **nātha** ! vraja-rāja-putratvāt \| yad vā, nāthate yācyate'smābhir
iti he **nātha** ! yad vā, nāthase priya-janān anusantāpayasi \|

**śila-tṛṇāṅkuraiḥ** śilā sūṣma-pāṣāṇa-kaṇaśaḥ tṛṇāni darbhādinām
aṅkurāḥ, etair atiparuṣais tīkṣṇaiḥ **sīdati** khidyatīti matvā **no
manaḥ kalilatāṁ** vyākulatāṁ **gacchati** prāpnoti \| vastutas tu tathā
vṛndāvana-pradeśasya komalatvena sukha-pradatvaṁ prasiddheḥ \|
anyathopānat-parityāgena sañcaraṇaṁ kathaṁ bhavet ? iti \| tathāpi
snehasyāyam eva svabhāvaḥ---kim api kalpanayā mano vyākulayanti \| tava
tu asmākaṁ vāstave duḥkhe vidyamāne'pi audāsīnyam iti citram \|

**vrajād** iti prātar ārabhya sāyaṁ-kāla-paryantaṁ kheda-sambhāvaneti \|
**paśūṁś cārayann** iti \| asmat-praveśa-yogye gavāṁ cāraṇam iti serṣyaṁ
vacanam \| **paśūn** iti buddhi-śūnyam tena mārga-tyāga-pūrvakaṁ
ghana-tṛṇamaya-pradeśa-sañcāraṇena khedāsphuraṇaṁ teṣām iti he **kānta
!** iti yadyapi tvam asmad-ārti-nirasanena samartho'si, tathāpy
audāsīnyam avalambituṁ na śaknumaḥ\| yatas tv asmac-citteṣu
komala-kara-saṁvāhyatvena avamāsase \[avamanyase?\] iti tātparyam \|
**nātha** iti **kānta** iti sambodhana-dvayena
nija-manaḥ-pīḍā-parākāṣṭhā sūciteti \| ataś ciraṁ dṛg-gocare pradeśe
paribhramaṇenālam iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvaṁ kevalam
adhunaiva duḥkhayasi, api tv anyad api, svam api duḥkhayitvā asmabhyaṁ
duḥkhaṁ dātuṁ yatase ity āhuḥ---**calasi** iti \| **yat** yadā tadā
**nalinād** api **sundaraṁ** sukumāraṁ **śilaiḥ** kaṇiśaiḥ **tṛṇair
aṅkuraiś** ca **sīdati** kliśyed iti sambhāvya **manaḥ kalilatām**
asvāsthyaṁ prāpnoti \|

yad vā, kaliṁ kalahaṁ lāti gṛhṇātīti kalilaṁ**,** tad-bhāvaḥ
**kalilatām**, tām asmābhir eva sahāsman-**manaḥ** kalahaṁ karotīty
arthaḥ \| sa ca kalir yathā---

\"are manaḥ ! sa yadi vane bhramaṇāt khidyati, tadā vrajān niḥsṛtya
nityam eva tatraiva kiṁ yāti ? atas tvaṁ kim iti vṛthā khidyasi ?\"

\"ayi nirbuddhayo gopālikāḥ ! tasya caraṇa-tala-dvayaṁ sthala-kamalād
api sukumāraṁ bhavati \| evaṁ vane ca śila-tṛṇāṅkura-śarkarāḥ santy eva
\| kathaṁ pīḍā na syāt ?\"

\"are mugdhāḥ ! sa sukomala-bāluke pathi pathy eva bhramati \|\"

\"ayi nirvivekāḥ ! gāvaḥ kiṁ pathi pathy eva ghāsaṁ caranti ?\"

\"are premāndha! sa cakṣuṣmān śila-tṛṇādy-upari kathaṁ pādāv arpayet ?\"

\"ayi prema-gandhenāpi rahitāḥ ! yady āvega-vaśād bhramād vā tad-upari
pādaḥ patet, tadā kiṁ syāt ?\"

\"bho bhrātaś cetaḥ ! satyaṁ brūṣe \| etāvad duḥkham anubhavitum eva
jīvantyo vidhātrā vayaṁ sṛṣṭāḥ\|\"

\"bho duḥkhinyaḥ ! khalu jīvata yūyam, ahaṁ tu yuṣmat-prāṇaiḥ sārdhaṁ
yuṣmad-dehebhyo niḥsṛtyādhunaiva yāmi\" iti \|\|11\|\|

**\...**

\|\| 10.31.12 \|\|

dina-parikṣaye nīla-kuntalair

vanaruhānanaṁ bibhrad āvṛtam \|

ghana[^107]-rajasvalaṁ darśayan muhur[^108]

manasi naḥ smaraṁ vīra yacchasi \|\|

**śrīdhara-svāmī (bhāvārtha-dīpikā) :** tvaṁ tu **dina-parikṣaye**
sāyaṁ-kāle **nīla-kuntalair āvṛtaṁ ghana-rajasvalaṁ** go-rajaś-churitaṁ
**vanaruhānanam** ali-mālā-kula-parāga-cchurita-padma-tulyam **ānanaṁ**
**bibhrat** \| tac ca **muhur** muhur **darśayan** **no manasi** kevalaṁ
**smaraṁ**[^109] **yacchasy** arpayasi \| na tu saṅgaṁ dadāsīti kapaṭas
tvam iti bhāvaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tac ca* ānanam \| *iti
bhāva* iti---kuhakānām auparika-premā bhavati, na tv āntara ity
abhiprāyaḥ \| atraiva **vīra**tvaṁ nānyatrety abhiprāyaḥ \|\|12\|\|

---------------------------------------------------------------------------------------------------------------------

**kaivalya-dīpikā : dina-** iti \| **kuntalair** **āvṛtam** \| **ghano
rajo** **bibhrat** **svalaṁ** suṣṭhu bhūṣaṇam \| kīdṛśam ?
**vanaruhānanaṁ** kamalavan mukhaṁ **darśayan** **smaraṁ** paraṁ
**yacchasi** \| dhanaṁ go-dhanam \| bhīmādvat pūrva-pada-lopaḥ \| atra
na-kāro dvitīyaḥ \|\|12\|\| \[mu.pha. 12.32\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ vrajād
vana-gamanāvadhi sarvam eva dinaṁ dunumaḥ, tatra ca yad ārād vrajam
āyāsi, tadā vā taṁ santāpaṁ harasi, nāpi tathā pratyuta prakārāntareṇa
santapasy eva ity anyā āhuḥ---**dina-parikṣaye** ity-ādi \| he **vīra**
! sarva-samartha ! **dina-parikṣaye** vrajāgamana-samaye **no**\'smākaṁ
**manasi smaraṁ yacchasi** \| vastutas tv asmākaṁ manasi prema vinā
smaro nāsti \| tvam eva tad-balād āropya vikalayasi, tatrāpi **muhur**
eva na sakṛt \| **nīla-kuntalair** atiśyāma-cūrṇa-kuntalair alakair
**āvṛtam** eka-deśenāpi saṁjñā gamyate \| kuntalāś cūrṇa-kuntalāḥ
\|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sampūrṇa-dinaṁ
duḥkhenaiva vayaṁ gamayāmaḥ \| sāyaṁ vraje tvad-āgamane'pi durbhagā na
sukhaṁ labhāmahe ity āhuḥ---**dina-** iti \| **dinasya paritaḥ kṣaye**
atyante satīti duḥkhādhikyaṁ sūcitam \| **nīlāḥ kuntalā** alakāḥ, teṣām
evopari śrī-mukhasyāvaraṇena śobhā-bharāpādanāt \| ata evāgre vakṣyate
akrūreṇa---mukhaṁ mukundasya guḍālakāvṛtaṁ \[bhā.pu. 10.38.9\] iti \|
tair **āvṛtam** ity-ādinā parama-saundaryam abhipretam \| tac ca
**muhuḥ** smarārpaṇe hetuḥ \| tathā **dina-parikṣaye** iti ca tasya
kāmodaya-velātvāt \| kuntalāvṛtatvādikaṁ sahaja-saundarya-parikaratvena
**bibhrat** prakaṭayan, tac ca **no**'smān **darśayan**, yadi cādarśayan
sva-gṛhāntaḥ praviśasi, tathāpi **muhuḥ** kāmārpaṇaṁ na syād iti bhāvaḥ
\| **muhur** iti go-sambhālanādi-cchalena punaḥ punaḥ parito bahudhā
nirīkṣaṇena smarārpaṇasyāpi paunaḥpunyam \|

yad vā, kathañcid vicāre'pi sati **smarasya** **muhur** udayo **manasi**
iti smarasya atyanta-mano-vyāpakatvam apratikāryatvaṁ ca \| **smaram**
iti smaraṇa-mātreṇa yaḥ kṣobhakaḥ, sa sākṣād-darśanena parama-kṣobhaṁ
kuryād eveti sūcitam \| tatra sāmarthyaṁ darśayanti---he **vīra** ! iti
\| kiṁ vātraiva tava vīratvam, na tv anyatreti krodha-narmoktiḥ \| anyat
tair vyākhyātam \|

yad vā, **ghana-rajo** **bibhrat** \| ata eva **svalaṁ** suṣṭhv
alaṅkṛtam ity arthaḥ \| yad vā, **suṣṭhu alam** atiśayena **bibhrad**
ity anena **darśayann** ity anena vāsya anvayaḥ \|

yad vā, **bibhrad** \"veṇum\" iti śeṣaḥ \| moha-mayena prema-vaivaśyena
vā sākṣāt-tad-uccāraṇāśakteḥ \| yad vā, **ghanaṁ** veṇu-lakṣaṇaṁ
**rajaś** ca gavyam eva **bibhrat** \| anyat samānam\| aho vrajāntas
tādṛśa-veśa-darśanenāpi smaro'bhūt \| adhunā ca vanāntar niśi
raty-arthaṁ nāgara-veśena, tatrāpi virahe smaraṇa-viśeṣeṇāsau
vardhetaiveti vilambaṁ mā kuru iti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dinasya paritaḥ kṣaye**
atyanta-prānte satīti duḥkhādhikyaṁ sūcitam \| **nīlāḥ kuntalā** alakāḥ,
teṣāṁ lalāṭopari śrī-mukhasyāvaraṇena śobhā-bharāpādanāt tair **āvṛtam**
iti sahaja-parama-saundaryam abhipretam \| ata eva **dhana-rajasvalam,**
go dhana-vittayoḥ iti viśva-prakāśād, go-rajaś-churitam iti \| rajasāpi
tad-ullāso'bhipretaḥ, paṅkāṅga-rāga-rucirau \[bhā.pu. 10.8.23\] itivat
\| viśeṣatas tu gopocita-veśasya tasya gopī-jātiṣu sveṣūddīpanatvād
anuvādaḥ \| tataś ca sāmānyataḥ smarārpaṇe hetuḥ \| viśeṣatas tu
**dina-parikṣaye nīla-kuntalair** iti **darśayann** iti ca pūrvasya
kāmodaya-velātvāt, uttarasya ca bhāvātiśaya-sūcakatvāt \| yadi
cādarśayan sva-gṛhāntaḥ praviśati, tathāpi tādṛśaṁ kāmārpaṇaṁ na syād
iti bhāvaḥ \| tatrāpi **muhur** iti \| go-sambhālanādi-cchalena punaḥ
punaḥ parito bahudhā nirīkṣaṇena smarārpaṇasyāpi paunaḥpunyaṁ darśitam
\| tac ca kathañcit vicāra-bhareṇa saṁvarītum iṣyamāṇasyāpi tasya
**muhur** udbhaṭīkaraṇaṁ \| **manasi** iti
smarasyātyanta-mano-vyāpakatvam apratikāryatvaṁ ca \| śleṣeṇa **smaram**
iti yaḥ kānta-jana-smaraṇa-mātreṇa kṣobhakaḥ, taṁ sākṣād **yacchasi**
iti tasya mahattvaṁ sūcitam \|

tatra sāmarthyaṁ darśayanti---he **vīra** ! iti \| tatraiva tava
vīratvaṁ, na tv anyatreti sa-praṇaya-roṣa-narma dhvanitam \| vastutas tu
tādṛśa-svīya-bhāvoddīpanam iti bhāvasya **muhur** anūhyate \| aho
vrajāntas-tādṛśa-darśanenāpi **smaro**'bhūt \| adhunā ca vanāntar niśi
raty-artha-nāgara-veśena, tatrāpi virahe smaraṇa-viśeṣeṇāsau
vardhetaiveti vilambaṁ mā kuru iti bhāvaḥ \|

evaṁ śloka-dvaye'sminn idam api vyajyate---nityam evāsmad-abhīṣṭam
apūrayitvāpi gacchasi \| tvayy asmākaṁ manaḥ sneham eva vahati, na tu
tad-abhāvenaudāsīnyaṁ \| yaṁ smaraṁ vahati, taṁ tu tvat-preritayaiva, na
tu svataḥ \| tathā tvat-snehamayatayaiva, na tu rūkṣatayā snehasya
svabhāvajatvāt, tvaṁ punar asmāsu saṅgecchayā saṅgacchamānāsu **smaram**
eva dadāsi, na tu mithaḥ snehocitaṁ saṅgaṁ \| tasmād asmākaṁ sarvaṁ
snehamayam eva, bhavatas tu kapaṭa-mayam eveti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gamana-samaye tāvad
duḥkhatvam ucitam eva \| āgamane vā sukhado\'pi na ca tathety
āhuḥ---**dina-parikṣaye** ity-ādi \| he **vīra** ! **dina-parikṣaye**
sāyaṁ vrajāgamana-samaye **nīla-kuntalair āvṛtaṁ vanaruhānanaṁ**
**darśayan no**\'smākaṁ **manasi smaraṁ bibhrad yacchasi** \| asantam
apy asmākaṁ hṛdaye smaraṁ dhṛtvā arpayasi \| so\'pi nāgacchati, balād
evākṛṣyārpayasīti **bibhrac**-chabda-tātparyam \| he **nīla** ! śyāma !
yad vā, nitarām īlayatīti **nīlaḥ**, ilaḥ preraṇe, **kuntalair āvṛtam**
iti go-cāraṇa-śrama-vyañjakam \| cāru yathā syāt, tathā **darśayan**,
kuntalāvṛtatve kuntalān saṁvārya **darśayann** iti cāru-śabdārthaḥ \|
tat sādhūktaṁ---kuhaka ! no manaḥ kṣobhayanti \[bhā.pu. 10.31.10\] iti
\|\|12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ divā vṛndāvana-pradeśe
krīḍayā divasam ativāhya asmad-upekṣayā rasāntarālambanaiḥ saha sukham
anubhūya, sāyaṁ-kāle kāma iva velāyāṁ samyak śobhā-darśanāsāmarthyāt
duḥkhādhikyaṁ sūcitam \| **nīlāś** ca te **kuntalāś** ca nīla-kuntalāḥ,
tair **āvṛtam** \| anena śobhādhikyaṁ sūcitam \| **vana-ruhānanaṁ**
jalaruha-tulyam ānanaṁ **bibhrat**\| yathālībhir
utpala-sthita-makarandaḥ pīyate, tathātrālakālibhir
mukha-kamala-sthita-lāvaṇya-makarandaḥ pīyata ity arthaḥ \|
**ghana-rajasvalam** iti parāga-cchuritatvaṁ kamalasyopamānatvāt \| tac
ca **muhur** vāraṁ vāraṁ **darśayan** \| kadācid gṛha-madhye praviśan,
kadācit sarvato gopīḥ kaṭākṣa-vīkṣaṇena sammānayan **no**'smākaṁ
**manasi** paunaḥpunyena **smaraṁ** smaraṇa-mātreṇa manaḥ-kṣobhakaṁ, kiṁ
punar darśaneneti \| manobhavatvāt punar **manasy** evāvasthām arpayasi,
pīḍā-hetum evārpayasi na nivartayasi \| go-dohana-karma-niyuktānāṁ
tadākaraṇa-niyoga-cchadmanā mukha-kamalasya vāraṁ vāraṁ pradarśanaṁ
kāmāgneḥ sandhukṣaṇam iti bhāvaḥ \|

he **vīra** ! iti sambodhanenaitat sūcyate---anyo vīras tu pratibhaṭeṣu
vīra-rasam āviṣkurvan tad-dhṛdayeṣu śalyam arpayan śobhate \| tvaṁ
kiṅkarīṣu vīra-rasaṁ prakaṭayan smara-rūpaṁ karṇatālīkam arpayan kathaṁ
na lajjase ? iti bhāvaḥ \| kiṁ ca, **muhur** muhuḥ **darśayan smaraṁ
yacchasi** ayam abhiprāyaḥ \| rasāsvādana-samayo'yaṁ na
smarārpaṇa-samaya iti anavasare smarārpaṇa-liṅgenāvivekitvaṁ siddhyatīty
artham iti \|\|12\|\|

----------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvaṁ saṁyoge'pi
naiva sukhaṁ ditsasīty āhuḥ---**dina-parikṣaye** sāyaṁ-kāle \|
**nīla-kuntalaiḥ** kuṭilālakair manda-māruta-lolair **āvṛtam** \|
**dhana-rajasvalaṁ** dhanaṁ go-dhana-vittayoḥ iti viśva-prakāśād
go-rajaś-churitam \| **vanaruhānanaṁ** lolāni
mālā-lalita-parāga-bhara-cchurita-sarasija-sadṛśam **ānanaṁ bibhrat,**
tac ca **muhur darśayan** go-sambhālana-priya-sakhānveṣaṇa-cchalena itas
tataḥ parivṛtyāsman-nayana-gocarībhavan sva-darśanasya
sarva-janānandakaṁ svabhāvaṁ jñātvā etāḥ kaṣṭa-sindhāv eva nimajjayāmīti
vimṛśya **no**'smabhyaṁ **smaraṁ yacchasi** \| ya eva
kula-dharma-padavīṁ viṣa-jvālām ivānubhāvyāsmān unmādya vaneṣv ānīyaivaṁ
rodayatīti bhāvaḥ \| he **vīra** ! vraja-strīṇāṁ dharma-dhvaṁsanārtham
eva pravartita-smara-śara-prahāra \|\|12\|\|

**\...**

\|\| 10.31.13 \|\|

praṇata-kāmadaṁ padmajārcitaṁ

dharaṇi-maṇḍanaṁ dhyeyam āpadi \|

caraṇa-paṅkajaṁ śantamaṁ ca te

ramaṇa naḥ staneṣv arpayādhihan \|\|

**śrīdhara-svāmī (bhāvārtha-dīpikā) :** ato'dhunā kapaṭaṁ vihāyaivaṁ
kurv iti prārthayanti śloka-dvayena---**praṇata-kāmadam** iti \| he
**adhihan** ! he **ramaṇa** ! **padmajena** brahmaṇā **arcitam** \|
**āpadi dhyeyaṁ** dhyāna-mātreṇāpan-nivartakaṁ \| **śantamaṁ ca**
sevā-samaye'pi sukhatamaṁ **te** **caraṇa-paṅkajaṁ** kāma-tāpa-śāntaye
**naḥ staneṣv arpaya** iti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam anupalabhyaiva
bodhayantya āhuḥ---*ata* iti \| yato **naḥ smaraṁ yacchasi** ity *ato*
hetoḥ \| puṁsy **ādhir** mānasī vyathā ity amaraḥ \| **ādhiḥ**
kāma-pīḍā, tāṁ **hanti** iti tathā, anyathā nāma-vaiyarthyaṁ syād iti
bhāvaḥ \| etat samarthaka-sambodhanāntaram āhuḥ---**ramaṇa** iti \|
ramate niḥśaṅkam iti **ramaṇaḥ** \| iha rātrau na ko'py āyāsyatīti
bhāvaḥ \| **praṇatānāṁ** nāgāṅganādīnāṁ vāñchitadam \|
vatsāharaṇa-rūpāparādhitvena vṛndāvane nityam āgatya **padmajena
arcitam** \| **dharaṇyā** bhūmer **maṇḍanaṁ** bhūṣaṇam \|
**caraṇa-paṅkajam** ity uktyā tāpa-hāritvaṁ dhvanitam \|\|13\|\|

\[*ataḥ paraṁ viśvanātha-pādānāṁ ṭīkā akṣaraśa uddhṛtā* \|\]

---------------------------------------------------------------------------------------------------------------------

**kaivalya-dīpikā : praṇata-** iti \| **padmajo** brahmā lakṣmīr vā \|
padmaje ity atra janasaneti viṭ viddhantor iti ātvam \| **śantamaṁ**
sukhatamam \| **te nas** tvadīyānām asmākam \| atrādya-pādayor
dala-dvaye kramāt pa-kāra-dha-kārau antyayos tṛtīya-varṇo na-kāraḥ
\|\|13\|\| \[mu.pha. 12.33\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bhoḥ ! yad gataṁ,
tad gatam eva \| samprati kiṁ kartavyam ? tad vadata ity āśaṅkyānyā
āhuḥ---he **ramaṇa** ! **caraṇa-paṅkajaṁ** **no**\'smākaṁ **staneṣv
arpaya** \| **āpadi** virahe **dhyeyam** \| **praṇata-kāmadam**, vayaṁ
kim apraṇatāḥ ? **padmajārcitam** asmābhiḥ kiṁ nārcyate ?
**dharaṇī-maṇḍanam** iti dharaṇyām eva nirantaraṁ bhramaṇīyam \| asmākam
api vakṣo-maṇḍanaṁ bhavatv ity ākṣepaḥ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ gītena
jāta-smara-kṣobhāt pūrvato viśeṣeṇa varṇayantyaḥ prārthitam api
vaiyagryāt punaḥ prārthayante---**praṇata-** iti dvābhyām \|
**praṇatānāṁ kāmadam** abhīṣṭadam iti sarvārtha-pradatvam uktam \| ata
eva **padmajenārcitam** iti pāramaiśvaryam \| **dharaṇiṁ** bhū-talaṁ
sundarāsādhāraṇa-lakṣaṇair dhvajādibhir prema-bhakti-pravartanena ca
**maṇḍayati** iti \| tathā tad iti saundaryaṁ kṛpālutvaṁ ca \| **dhyeyam
āpadi** iti bhakti-vighnādi-sarvāpan-nivartakatvam \| anena
bhakti-pravartanam eva dṛḍhī-kṛtam \| evaṁ pūrvavat paṅkaja-rūpakeṇa
sūcitam \| sarvārtaha-sādhanatvaṁ darśitam \| duḥkhādi-dhvaṁsanena
kāmadatvena ca svataḥ parama-phalatvaṁ cāhuḥ---**śantamaṁ** **ca** iti
\| ya etad ātmoddeśena tad-dvayānusāreṇa sambodhana-dvayaṁ vivecanīyam
\| ato'smākaṁ virahādi-vyathāṁ nāśaya vicitra-krīḍādinā sukhaṁ ca
sampādaya \| tathā ātmānaṁ ca **arpaya** iti bhāvaḥ \| anyat tair
vyākhyātam \|

yad vā, **praṇatānāṁ** bhaktānāṁ brahmādīnāṁ **kāmadam**, **padmajayā**
lakṣmyā **arcitam** iti parama-saubhāgya-nidhitvaṁ \| **dharaṇiṁ**
lakṣmī-dvitīyāṁ nija-priyāṁ vicitra-krīḍayā stanopary-avasthityā ca
**maṇḍayati** iti \| yad vā, **dharaṇyā maṇḍanaṁ** kuca-kuṅkumādinā
citrādi-nirmāṇena cālaṅkāro yasyeti priya-jana-paravaśatvaṁ rasikatvaṁ
ca \| evaṁ lakṣmīto'pi dharaṇyāṁ prītir adhikā dhvanitā \| sā
śrī-varāha-purāṇādau prasiddheva \| **dhyeyam āpadi** iti
viraha-duḥkha-mocakatvaṁ, paraṁ **śantamaṁ** sukha-pradaṁ, tad-ātmakaṁ
ca \| evaṁ pakṣa-dvaye yathottaraṁ śraiṣṭhyam \| **te** tvadīyānāṁ
**naḥ** \| ato'rpaṇaṁ yuktam eveti bhāvaḥ \|

kiṁ ca, he **ramaṇa** ! iti \| tatrāpi tava rati-śīlatvād ity arthaḥ \|
**ādhihan** iti \| anyathā asmākam antya-daśāpattyā
tavādhi-hantṛtva-kīrter lopaḥ syād iti bhāvaḥ \| asyaivaṁ vistāro'gre
śrīmad-akrūra-manorathe yad arcitam \[10.38.8\][^110] iti, tatra
praṇata- \[10.38.36\] ity asya vistāraḥ \| brahmety-ādi-**dhyeyam** ity
asya \| *munibhir* iti **dharaṇī** ity asya \| *sātvatair* iti
gocāraṇāyeti ca **śantamam** ity asya \| *yad gopikāṇām* iti \| evaṁ
pūrvam uktān pāpa-hantṛtvādi-māhātmyād atra kāmadatvādinā viśeṣa ūhyāḥ
\| tatra ca pūrvaṁ dvitīya-pakṣe nija-dainya-nivedana-pūrvakam eva
prārthanam \| adhunā ca gīta-krameṇa śrī-padābje manaḥ-praveśāt tasyaiva
mukhyādy-apekṣayā kevalaṁ tad-eka-varṇanenaiveti bhedaḥ \| kiṁ ca,
pūrvaṁ tat-prayojanaṁ sākṣād evoktaṁ hṛc-chayaṁ kṛndhi \[10.31.7\] iti
\| atra ca **ādhihann** iti sambodhana-dvārā parokṣa-vādenaiva tasya
cotkarṣaḥ---parokṣa-vādā ṛṣayaḥ parokṣaṁ mama ca priyaṁ \[bhā.pu.
11.21.35\] iti śrī-bhagavad-ukteḥ \| tena ca pūrvaṁ kāma-rogasyaiva,
adhunā cāśeṣa-mānasa-pīḍāyā eva nāśa ity eṣā dik \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ prahasitam
\[10.31.10\] ity-ādibhis tāsām eva premokti-dvārā pūrvam avarṇitaḥ
śrī-kṛṣṇasya tāsu pūrva-rāgaḥ śrī-munīndreṇa spaṣṭīkṛtaḥ \| tāsu
tadīya-rāgasya tābhir anubhūyamānatayā varṇanenaiva mahā-rasāvahatvād
iti jñeyam \| evaṁ tad-aṅga-saṅgānurāge tasyaiva doṣaṁ vinyasya tathaiva
tat-prārthanā-dvayam upasaṁharantyaḥ svayaṁ gītena jāta-smara-kṣobhāḥ
punaḥ prārthayante---**praṇata-** iti dvābhyām \|

**praṇatānāṁ** nalakūvara-nāga-tat-patny-ādīnām abhīṣṭadam iti
sarvārtha-pradatvam uktam \| ata eva bāla-vatsān hṛtvā jñāta-tattvena
vandyamāna-caraṇaḥ pathi vṛddhair ity anusārān nityam evāgacchatā vā
vikhanasārthita \[10.31.4\] ity asya vyākhyānusāreṇa vā
**padmajenārcitam** iti pāramaiśvaryaṁ **dharaṇīṁ** bhūtalaṁ
sundarāsādhāraṇa-lakṣaṇair dhvajādibhir **maṇḍayati** iti \| tathā tad
iti saundaryaṁ kṛpālutvaṁ ca **dhyeyam** **āpadi** iti
indra-kṛta-vṛṣṭy-ādāv anubhavāt sarvāpan-nivartakatvam \|

evaṁ sarvārtha-sādhakatvam uktvā, svataḥ parama-phalatvam
āhuḥ---**śantamaṁ** **ca** iti \| evaṁ duḥkha-hāni-sukhāvāpti-hetutvaṁ
yad uktaṁ, tad anusāryaiva sambodhana-dvayaṁ vivecanīyam \| ato'smākaṁ
virahādi-vyathāṁ nāśaya vicitra-krīḍādinā sukhaṁ ca sampādaya iti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ato vrajād gamana-samaye
paśu-cāraṇa-janita-śila-tṛṇāṅkura-labdhāvasāda-caraṇa-smaraṇa-duḥkhasya
śāntir na vinyasta-stanādhikaraṇaka-tadīya-sparśena sambhavatīti
tathaiva kartum ucitam \| evam āgamana-samaye\'pi
vadanāmbuja-darśana-karaṇaka-mano\'dhikaraṇaka-smarārpaṇa-janita-duḥkhaṁ
ca na vinādharāmṛta-dānenāpasaratīti ca tathaiva kartum ucitam iti ca
duḥkha-dvayasya nirvāpaṇārtham upāya-dvayaṁ kramāt
śloka-dvayenāhuḥ---**praṇata-kāmadam** iti dvābhyām \| he **ramaṇa** !
he **ādhihan** ! **caraṇa-paṅkajaṁ staneṣv arpaya** \| kīdṛśam ?
**śantamaṁ** kalyāṇatamam \| śaṁ śabdo\'vyayaḥ, śaṁyur ity-ādi-dṛṣṭeḥ\|
**praṇatānāṁ kāmadam** abhīṣṭadam iti iṣṭam \| **padmajena** brahmaṇā
**arcitam** iti durlabham \| **dharaṇī-maṇḍanam** iti
karuṇā-makaranda-niṣyandi \| **āpadi dhyeyam** iti sarvāpad-vināśakam
\|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** smaryamāṇena tava
pūrvācaraṇenedānīṁ manasi kṣobho jāyate \| ataḥ kapaṭaṁ vihāya saṅgaṁ
dehīti prārthayante \| yadyapy ayam arthaḥ pūrvaṁ prārthita
eva---praṇata-dehinām \[10.31.7\] ity anena pādāmbujārpaṇaṁ kuceṣu
prārthitam eva, tathāpi vismitatvāt punar api prārthayate \| athavā,
bahu-vaktṛtvān na punar-uktiḥ \| evaṁ varṇanena virahārti-vihvalatvād
iva \| **caraṇa-paṅkaja**-sthāpanaṁ chadmanā punar api sambhogam eva
prārthayante---surata-vardhanam ity asmin śloke spaṣṭībhaviṣyata
iti---**praṇata**- iti \| he **ramaṇa** ! rati-prada te
**caraṇa-paṅkajaṁ naḥ staneṣv arpaya** \| kīdṛśam ? **praṇatānāṁ
kāmadaṁ** sarvam abhīṣṭa-pradam, nalakūvarādiṣu tathā darśanāt \|
**padmajena** brahmaṇā **arcitaṁ** pūjitam,

dṛṣṭvā tvareṇa nija-dhoraṇato'vatīrya

pṛthvyāṁ vapuḥ kanaka-daṇḍam ivābhipātya \[bhā.pu. 10.13.62\] iti
paramāvaśyakatvāt \|

**dharaṇi-maṇḍanaṁ** dhvajādibhiḥ ṣoḍaśaś-cihnaiḥ dharaṇiṁ maṇḍayatīti
kṛpālutvam uktam \| kiṁ cānye devāḥ pādair bhuvanaṁ spṛśanti \| ayaṁ tu
devottamaḥ sutarāṁ paraṁ tu vṛndāvana-bhūmer alaukikaṁ mādhuryaṁ
yenākṛṣṭāḥ pādatrāṇam antareṇa pāda-sañcāriṇā bhūmyāḥ janitaṁ sukham
anubhavati \| bhū-dṛṣṭāntena tam alaṅkaraṇaṁ sambhāvyāśāsate \|

**dhyeyam āpadi** dhyāna-mātreṇa sarvāpan-nivārakaṁ gajendrādiṣu tathā
śrūyamāṇatvāt \| tathā vayam api smarāpad-grastās tato'smān mocayeti
dhyāna-mātram agha-nivartakaṁ, kim uta sparśaḥ ? iti bhāvaḥ \|
kaimutya-nyāyena sparśam evāśāsate eva sakāmānām abhīṣṭa-pradatvena
ārti-nāmārti-nivartakatvena sevyatvam uktvālaṁ-karmāṇām
alaṅkṛti-pradatvena sevyatvam uktvā bhūs tu varāha-bhogyā nitya-priyā
vṛndāvana-bhuvas tato'pi vaiśiṣṭyatas tasyā nitya-sambandhaṁ coktvā
niṣkāmānāṁ parama-puruṣārtham āhuḥ---**santamaṁ** sevā-samaye
sukha-pradaṁ sukha-rūpaṁ ca etādṛśa-caraṇa-paṅkajaṁ śaitya-hetutvāt \|
tataḥ **staneṣv arpaya** \| viśeṣaṇa-phalaṁ svasminn eva paryavasyati \|
tvac-**caraṇa-paṅkajaṁ** svabhāvata eva **praṇata-kāmadam** \| vayaṁ
praṇatāḥ \| tāsām abhīṣṭa-prāptir yadi nābhaviṣyat, tadā ko'pi praṇato
nābhaviṣyat \| **padmajārcitaṁ** brahmāṇḍādhikṛtena brahmaṇā pūjitā
vayam api madhura-rasādhikṛtāḥ \| yady asmākaṁ rasādhikāra-siddhir
nābhaviṣyat, tadā kasyāpy adhikāra-siddhir nābhaviṣyat \| brahmā tu
svādhikāra-siddhy-arthaṁ pūjayati, tathā vayam api \|
**dharaṇi-maṇḍanam** iti vayam api bhū-sādṛśenālaṅkārārthaṁ svīkurma iti
\| **āpadi dhyeyaṁ** yathā gajendrādaya āpado mocitāḥ, tathā vayam api
smarāpado mocanīyā iti \| yadi vāsmākam āpan-nirvartanaṁ nābhaviṣyat,
tadā ko'py ārtas tava pādopasṛtiṁ nākariṣyat \| vayam ārtā ārti-nāśāya
tava pāda-sparśaṁ kāmayāmahe iti \| **śantamaṁ** sevā-samaye niṣkāmānāṁ
sukha-rūpaṁ vayam api niṣkrāmāḥ keśair nirvoḍhum atilaṅghya
samasta-bandhūnāṁ staneṣu caraṇa-paṅkajaṁ nidhehīti dainyam āveditam \|
he **ramaṇa** ! he **ārti-haraṇa** ! iti viśeṣaṇa-dvayenedaṁ sūcyate iti
padatvenādhihantṛtvena tava prasiddhir asti \| bhaktābhīṣṭa-pradatvena
caraṇa-kīrtir apy asti \| asmān manorathyā pūraṇe mahatī tava prasiddhir
bhaviṣyatīti bhāvaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, yady ahaṁ sadā
duḥkhayāmy eveti niścinudhve, tarhy alaṁ mayā yuṣmākam iti tat-kopam
āśaṅkya hanta hanta svakarma-phala-duḥkhāndhābhis tvayy api doṣa āropita
ity anutapya taṁ prasādayituṁ sarva-sukhadatvena stuvantyas
tvayaivāsmākaṁ prayojanam iti dyotayantyaḥ sva-duḥkhopaśamanaṁ
prārthayante---**praṇata**- iti dvābhyām \| **praṇatānām**
aparādhībhūyāpi namrāṇāṁ kāliya-tat-patny-ādīnāṁ **kāmadaṁ** \|
**padmajena** brahmaṇā svāparādhopaśamanārtham **arcitam** \| ato'smākam
aparādhaḥ kṣamyatām iti bhāvaḥ \| **dharaṇi-maṇḍanam** ity asmat-kucān
api teṣu caraṇārpaṇena maṇḍayeti bhāvaḥ \| **dhyeyam apadi** iti anena
sarva-durgāṇi yūyam añjas tariṣyatha \[bhā.pu. 10.8.16\] iti gargokter
iti \| **āpado**'smāṁs trāyasveti bhāvaḥ \| sarvatra
hetuḥ---**śantamaṁ** sarva-kalyāṇa-rūpaṁ sarva-sukha-rūpaṁ ca \|
**ādhihan**, ādhiṁ hantum ity arthaḥ, na ca staneṣu caraṇārpaṇe tava
ko'pi śramaḥ \| pratyuta sukham evety āhuḥ---he **ramaṇa** ! riraṁsos
tava tenaivābhīṣṭa-siddhir bhāvinīti bhāvaḥ \|\|13\|\|

**\...**

\|\| 10.31.14 \|\|

surata-vardhanaṁ śoka-nāśanaṁ

svarita-veṇunā suṣṭhu cumbitam \|

itara-rāga[^111]-vismāraṇaṁ nṛṇāṁ

vitara vīra nas te'dharāmṛtam \|\|

**śrīdhara-svāmī (bhāvārtha-dīpikā) :** api ca, he **vīra** !
**te'dharāmṛtaṁ** **no vitara** dehi \| **svaritena** nāditena **veṇunā
suṣṭhu cumbitam** iti nādāmṛta-vāsitam iti bhāvaḥ \|
**itara-rāga-vismāraṇaṁ nṛṇām** itareṣu sārvabhaumādi-sukheṣu rāgam
icchāṁ vismārayati vilāpayatīti tathā tat \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āhuḥ---*api ca* iti
\| he ***vīra*** kāma-jaya-vīra ! *iti bhāva* iti śaṅkha-kṣīra-nyāye
nātīvānanda-janakam ity abhiprāyaḥ \|
stana-taṭa-carṇārpaṇodbuddha-kāmāgni-jvālā-śamakam **adharāmṛtaṁ** deyam
eva \| anyathā kāmo'smān dhakṣyatīty arthaḥ \| **surata-vardhanaṁ**
nidhuvane'dharāmṛta-pāne'tīvānandado bhavatīti bhāvaḥ \|
ānanda-janakatvāc chokaṁ manmatha-tāpaṁ nāśayatīti tathā \| viśrāṇanaṁ
vitaraṇaṁ sparśanaṁ pratipādanam ity amaraḥ \|\|14\|\|

---------------------------------------------------------------------------------------------------------------------

**kaivalya-dīpikā : surata-** iti \| **svaritaḥ** ṣaḍjādi-svara-yuktaḥ
\| **itara-rāgā** adharāmṛtād anye'bhilāṣāḥ \| atra pūrvārdhe dvitīyo
rephaḥ, uttarārdhe dvitīyaḥ \|\|14\|\| \[mu.pha. 12.34\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dharaṇī-maṇḍanatvena
yadi caraṇa-paṅkajaṁ staneṣu nārpayasi, tadā tavādhara-sudhayā dharaṇyāḥ
sambandho nāsti, tām evādhara-sudhāṁ no vitarety anyāḥ sotprāsam
āhuḥ---**surata-vardhanam** ity-ādi \| **vīra** ! viśeṣeṇa īrayasīti
tathā \| **te adharāmṛtaṁ vitara** \| tat tu veṇunā pītam iti cet,
samyak tena na pītam ity āhuḥ---**svarita-veṇunā suṣṭhu cumbitam**, na
tu pītam \| veṇūcchiṣṭaṁ pātum icchata \| aho vo nirlajjatā ity
āśaṅkyāhuḥ---**śoka-nāśanaṁ** śoka-nāśanatvena tathā-bhūtam api pātum
iṣyate, upadhā tathā vicāro na kriyate, na kevalaṁ **śoka-nāśanaṁ,**
**surataṁ** premānandaḥ, tasya **vardhanam** \| rasāyanaṁ hi dvedhā
bhavati---svasthasyaujaskaraṁ kiñcit kiñcid ārtasya roga-nut \| idaṁ
tūbhayam eva \| ata **itara-roga-vismāraṇam** anya-spṛhā-nirāsakam
\|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : surataṁ** suśobhanam \|
rataṁ ratiḥ prema \| kiṁ vā, sambhoga-sukhaṁ vardhayatīti tathā tad iti
muhur labdhe'pi tasminn atṛptiḥ sūcitā \| nija-dhārṣṭyādikaṁ ca
parihṛtam \| **śoko**'kṛtārthatvādinā viraheṇa vā taṁ **nāśayati** tathā
tad iti \| anyathā śoka-nāśo na bhavatīti sūcitam \| tathā **svarita**-
iti guṇa-viśeṣeṇa parama-mādakatā-hetu-samparka-mātrakatvād iti tenaiva
sarva-duḥkha-vismṛtir na tv anyeti dhvanitam \|

yad vā, pūrvokta-veṇu-**bhāgya**-bharābhiprāyeṇa tat
**suṣṭhu-cumbitatayā** parama-madhuratvaṁ saubhāgya-bhara-pradatvaṁ ca
\| **cumbitam** iti bhogānācaraṇena tat-kṣīṇatāpi parihṛtā \| nṛṇāṁ yāni
itarāṇi **adharāmṛta**-vyatiriktāni sārvabhaumādi-mokṣānta-sukhāni teṣu
**rāga-vismāraṇam** iti parama-mohanatvam \| evaṁ deva-bhogyād amṛtāt
mokṣākhyād api vaiśiṣṭyaṁ darśitam \| tathā śravaṇād api
bhakti-prakārebhyo'py ūhyam \| evaṁ tad-darśana-sukhād api vaiśiṣṭyam
ūhyam \| tādṛśa-priyatama-janaika-prāpyatvāt \| evaṁ viśeṣaṇānām eṣāṁ
yathottaraṁ krameṇa hetu-hetumattohyā \|

na ca tavādeyaṁ kiñcid astīty āśayenāhuḥ---**vīra** ! he dāna-śūreti \|
yad vā, śleṣeṇa he kāma-yuddha-vīreti \| tad yuktam eveti bhāvaḥ \|
**vīra** iti kiśoraṁ prati sambodhanam etad deśa-rītyaitena ca
rasikatvam eva bādhyate \| ata eva tasya paunaḥpunyam \| tathāpi
saṅgaty-anusāreṇārtha-bhedo likhyata iti dik \| anyat tair vyañjitam \|

yad vā, **svarite** ṣaḍjādi-svaraṁ prāpitena **veṇunā** **nṛṇām** api,
kim uta nārīṇām ity arthaḥ \| teṣāṁ tat-prāptis
tāmbūla-carvitādi-sambandhena kathañcid ūhyā \| yad vā, **nṛṇāṁ** madhye
**vīra** ity anvayaḥ \| arthaḥ sa eva \| itareti tasmin prāpte punar
anyat kiñcin neṣṭa-nijauddhṛtyādi-parihārārthaṁ ca tat-svabhāva evoktaḥ
\| evaṁ pūrvato'tra viśeṣaḥ spaṣṭa eva \| ata eva pūrvaṁ sīdhunā
\[10.31.8\] iti \| atra cāmṛtam ity eṣā dik \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : adharāmṛtam** adhara evāmṛtaṁ
tat **surataṁ** prema-viśeṣam asambhogecchāṁ **vardhayati** iti tathā
tad iti madhv-ādivan mādakatvam uktvā muhur labdhe'pi tasminn na tṛptiḥ
sūcitā \| nija-dhārṣṭyādikaṁ ca parihṛtaṁ \| **śokaṁ**
tvad-aprāpti-duḥkhasyānubhavam api nāśayati vistārayatīti tathā tad iti
coktam \| **itara-rāga-vismāraṇaṁ** tu **nṝṇām** api, kim uta nārīṇām,
tāsv apy asmākaṁ tu tad-vismāraṇam iti kiṁ vācyaṁ ? śāśvata-sva-spṛhayā
tad-atyantābhāvasyāpi sampādakam ity arthaḥ \| tad eva
pramāṇayanti---**svarita-** iti **veṇoḥ** puṁ-bhāvena khyātatvāt, teṣāṁ
tat-prāptis tāmbūla-carvitādi-sambandhena tadīya-rase tad-upacārāt
kramatas trayeṇa
svecchā-vardhana-duḥkhāntara-sphūrti-nāśana-viṣayāntara-vismāraṇāny
uktvā tasya parama-puruṣārthatvaṁ darśitam \| evam artha-trayam eva
pūrva-padye'pi darśitam ity aikārthyaṁ ca jñeyam \| na ca tavādeyaṁ
kiñcid astīty āśayenāhuḥ---**vīra** ! he dāna-śūreti \| anyat taiḥ \|

atra nādāmṛta-vāsitam iti veṇu-dvārā **suṣṭhu** pāyakam ity arthaḥ \|
idaṁ ca lobha-viśeṣotpādakatā-gamakaṁ sugāyanasya śrotṛṣu sukhādinā
sparśādīcchā-janakatvāt, tatra cāmṛtasyāpy amṛta-vāsitatvaṁ
gandha-yukti-nyāyena parasparaṁ kiñcid vailakṣaṇyam iti jñeyam \| yad
vā, **svaritena** sañjāta-ṣaḍjādi-svareṇa **veṇunā cumbitam** iti tasya
mādakatvam eva darśitaṁ, veṇos tac-cumbanaṁ gāna-paunaḥpunyena
vaiyātyābhivyakteḥ, tat-samparkaja-svareṇāpi jagato'py
unmādakatvābhivyakteś ca \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **adhara** eva **amṛtam** \|
**nṛṇām** api tāmbūla-carvitādau, kim uta nārīṇām \|
tatrādhara-tadīya-rasayor abhedopacāraḥ \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** duḥkhāntara-nāśāyopāyāntaram
āhuḥ---**surata**- ity-ādi \| he **vīra** ! **te** tava **adharāmṛtaṁ
vitara** \| kīdṛśam ? **surataṁ** prema, tad-**vardhanam**, yataḥ
**śoka-nāśanam** \| nanu tad veṇunaiva pītam iti cet, na, tena **suṣṭhu
cumbitam** eva, na tu samyak pītam \| nanūcchiṣṭaṁ pātuṁ na yujyata iti
cet, tatrāhuḥ---**itara-rāga-vismāraṇaṁ** parama-rasāyanauṣadham \|
auṣadhe hi tathā vicāro na kriyate, madhv-ādivad iti \| calasi yad
vrajāt \[bhā.pu. 10.31.11\], dina-parikṣaye \[bhā.pu. 10.31.12\] ity-ādi
dvābhyāṁ ślokābhyāṁ pratipādita-duḥkha-dvaya-śānty-upāyatvena kathitayoḥ
stanādi-karaṇaka-caraṇādharāmṛta-vitaraṇayoḥ, kṛṇu kuceṣu naḥ kṛndhi
hṛc-chayaṁ \[bhā.pu. 10.31.7\] iti, adhara-sīdhunāpyāyasva naḥ \[bhā.pu.
10.31.8\] ity ābhyāṁ vā saha na paunaruktyam \|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** surata-vādenoktaḥ \| kasyāpi
jhaṭiti sākṣād-artha-pratyāyako na bhavatīti manasi nidhāya
sākṣāt-sambhoga-rasaṁ prārthayante---**surata**- iti \| pūrvam uktam
adhara-sīdhunāpyāyasva naḥ \[bhā.pu. 10.31.8\] iti \| tasyaivedānīṁ
sa-viśeṣa-prārthanam āhuḥ \| he **vīra** ! iti dāna-śūratvam ucyate
**te** tava **adharāmṛtaṁ** **no**'smabhyaṁ **vitara** dehi \| kīdṛśaṁ ?
**surataṁ** sambhogecchāṁ **vardhayati** iti labdhe'pi tasmin tasya
bhāvaḥ sūcitaḥ\| kevalaṁ sambhogecchām eva na puṣṇāti, kintu
mānasa-śoṣam apy apaharati \| tathā tad adharāmṛta-pānam antareṇa śoko
na naśyed iti bhāvaḥ \| punaḥ kīdṛśam ? **svarita-veṇunā suṣṭhu
cumbitam** ity anenānucchiṣṭatvābhāvaḥ sūcitaḥ \| tādṛśena tenānyasyāpy
adhikāra-sambhāvanaṁ sūcitam iti\|

yad vā, **svarita-veṇunā** ṣaḍjādi svarālāpa-yuktena veṇuneti
nāda-brahmādibhiḥ vyañjakatvaṁ dhvanitaṁ **cumbitam** iti sārāṁśas
tenāsvāditaṁ kiṅkarīṇām ucchiṣṭādhikāro nānyasyeti sūcitam \| **nṝṇām**
iti sāmānyataḥ puruṣa-mātrāṇāṁ nādāmṛta-śravaṇena itareṣu
sārvabhaumādi-brahmānandānteṣu sukheṣu **rāgam** icchāṁ **vismārayati**
iti, tathā yan-mohitāḥ puruṣā api calitāḥ kim uta nāryaḥ \|

yad vā, **itareṣu** brahma-rudrādīnāṁ ye **rāgā** mālavadyāḥ, tān
**vismārayati** \| **adharāmṛtaṁ** yadā bahiḥ prasarati, tadā
nāda-saṁvalitam eva hi nirgacchati \| tad amṛtaṁ yeṣāṁ **nṝṇāṁ** hṛdi
praviṣṭam, **cumbitaṁ** sārāṁśa-grahaṇeneti serṣya-vacanam \| idānīm api
ucchiṣṭam api yācitaṁ---dehīti \| anenocchiṣṭena suratecchā vardhiṣyate
\| aprāpti-janita-śoko'pi nirvartiṣyate ucchiṣṭa-kārpaṇyam akurvan dehi
\| tava na kācit kṣatiḥ bhaviṣyatīti tātparyārthaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, bho
dhanvantari-pratima ! bhiṣak-śiromaṇe ! kāma-roga-mūrcchitābhyo'smabhyaṁ
kim apy auṣadhaṁ dehīty āhuḥ---**surata-vardhanam** iti puṣṭikaratvaṁ,
**śoka-nāśanam** iti pīḍā-haratvaṁ tasyoktam \| na ca tad api mahārghyaṁ
mūlyaṁ vinaiva kathaṁ deyam iti vācyam \| dāna-vīreṇa tvayā
tad-atinikṛṣṭāya niṣprāṇāyāpi sa-prāṇīkartuṁ vinaiva mūlyaṁ dīyata evety
āhuḥ---**svaritena** nāditena **veṇunā** kīcakenāpi **suṣṭhu**
samyaktayā **cumbitaṁ** svāditam \|

nanu, dhana-jana-kuṭumbādy-āsaktir evātra kupathyam \| tadvate
janāyaitan na dīyate tatrāhuḥ---**itara-rāga-vismāraṇam** \|
itara-vastuṣv etad eva rāgam āsaktiṁ vismārayatīty adbhutam auṣadham
idaṁ yat kupathān nivartayatīty asmābhir anubhūyaiva dṛṣṭam iti bhāvaḥ
\| **nṛṇāṁ** manuṣya-jāti-strīṇāṁ \| **vitara** dehi he **vīra** !
dāna-vīra dayā-vīreti vā \|\|14\|\|

**\...**

\|\| 10.31.15 \|\|

aṭati yad bhavān ahni kānanaṁ

truṭi yugāyate tvām apaśyatām \|

kuṭila-kuntalaṁ śrī-mukhaṁ ca te

jaḍa udīkṣatāṁ pakṣma-kṛt dṛśām \|\|

**śrīdhara-svāmī (bhāvārtha-dīpikā) :** kiṁ ca, kṣaṇam api tvad-adarśane
duḥkhaṁ, darśane ca sukhaṁ dṛṣṭvā sarva-saṅga-parityāgena yataya iva
vayaṁ **truṭiḥ** kṣaṇārdham api **yugavad** bhavati \| evam adarśane
duḥkham uktam \| punaś ca kathañcid dinānte **te** tava **śrī**man
**mukham** **ud** uccair **īkṣamānānāṁ** teṣāṁ **dṛṣāṁ** **pakṣmakṛd**
brahmā **jaḍo** manda eva \| nimeṣa-mātram apy antaram asahyam iti
darśane sukham uktam \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyac chṛṇu ity
āhuḥ---*kiṁ ca* iti \| trasareṇu-trikaṁ bhuṅkte yaḥ kālaḥ sa truṭiḥ
smṛtaḥ \[bhā.pu. 3.11.6\] ity-ukteḥ \| iha vibhakti-lopas tv ārṣaḥ \|
duḥkha-samayasya duratikramatvena vivṛddham ivātatatvāt \| **yugāyate**
*yugavad* ācarati \| yuga-śabdaś caturyuga-paratvena prayuktaḥ \| tena
daiva-dvādaśa-sahasra-varṣa-tulyo bhavati \| divyair dvādaśabhir varṣaiḥ
sāvadhānaṁ nirūpitam \[bhā.pu. 3.11.18\] ity-ukteḥ \|
**jaḍo**'nimiṣākaraṇād iti śapyate \| yad vā, caturmukheṣv aṣṭa-netrāṇi
svasyānimiṣāṇi kṛtvā sthito'taḥ sa evājaḍaḥ parama-vidvān **udīkṣyatāṁ**
uccaiḥ paśyatv iti \|\|15\|\|

---------------------------------------------------------------------------------------------------------------------

**kaivalya-dīpikā : yad** yadā \| **truṭiḥ** trasareṇu-trayopalakṣitaḥ
kālaḥ \| **apaśyatām** asmad-ādīnām **udīkṣatām** \| **pakṣmakṛd**
nimeṣa-kartā **jaḍaḥ** nīrasatvāt \| atrādya-dalayor a-kāraḥ, antyayos
ta-kāraḥ \| pāda-catuṣke dvitīyam akṣaraṁ ṭa-vargaḥ \|\|15\|\| \[mu.pha.
12.35\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ cet kiyān
vilambaḥ kriyatām ? tatrāhuḥ---**aṭati** ity-ādi \| **truṭi yugāyate
tvām apaśyatām** \| **apaśyatām** iti sāmānya-nirdeśāt
prāṇi-mātrasyaiva, kiṁ punas tvayānurāgiṇīnām asmākam ity arthaḥ \| evaṁ
**kuṭila-kuntalam** ity-ādau \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kānanam** **aṭati** iti
śleṣeṇa arasajñatvam abhipretam \| **ahni** iti tadānīṁ tatra
nija-gamanāśaktir uktā \| **yugāyate** duḥkha-samayasya duratikramatvena
vivṛddham iva gatatvād iti parama-duḥkham \| **apaśyatām**
asmādṛśa-janānāṁ kiṁ vā sarveṣām api vraja-janānāṁ, kim utāsmākam iti \|
yad vā, tāvakā itivat tvaj-janānām api **dṛśām** ity arthaḥ \| anyat
tair vyākhyātam \|

yad vā, durvitarya-prakṛte ! kadāpi tvatto'smākaṁ na kiñcit sukhaṁ
jātaṁ, kiṁ tv adarśane darśana'pi duḥkham evety āhuḥ---**aṭati** iti
pūrvārdhena \| vyaktam evādarśane parama-duḥkham \| ataś ciram
adarśana-duḥkhaṁ soḍhuṁ na śaknumaḥ satvaraṁ tad-darśanāsampattyā
duḥkham evety arthaḥ \| aho batāsmākaṁ parama-daurbhāgyam iti bhāvaḥ \|
tathāpi tad-darśanotkaṇṭhā nitarāṁ bodhitaiva darśane
nimiṣa-mātra-vyavadhānāsahiṣṇutvāt \|

yad vā, **udīkṣamāṇānāṁ** satāṁ **pakṣma-kṛt** kṛtī chedane yaḥ pakṣmāṇi
kṛntati, a-kāra-praśleṣeṇa sa eva **ajaḍo** rasajño vidvān vā \| yad vā,
sva-**dṛśāṁ** pakṣmī-cchedevājaḍaḥ, sa eva ca **udīkṣatām** uccaiḥ
paśyatu \| vayaṁ tu pakṣma-channa-dṛśo jaḍāḥ sākṣād api kiṁ paśyāmaḥ ?
iti bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yugāyate** duḥkha-samayasya
duratikramatvena iti parama-dṛśam ataś ciram adarśana-duḥkham asahyam
iti satvaraṁ darśanaṁ dehīti bhāvaḥ \| **apaśyatāṁ** sarveṣām api
vraja-janānāṁ kim utāsmākaṁ ? **kuṭilāḥ kuntalāś** cūrṇa-kuntalā upari
bhāge yasmin, tat svata eva **śrī**-yuktaṁ **mukham** **udīkṣatāṁ** ceti
ca-kārānvayaḥ bhavatv anyeṣāṁ **pakṣma-kṛt** **udīkṣamāṇānām** apīty
ākṣepārthaḥ \| anyat taiḥ \|

yad vā, durvitarkya-prakṛte kadāpi tvatto'smākaṁ na kiñcit sukhaṁ jātaṁ
pratyuta adarśana-kāle darśana-kāle'pi duḥkham evety āhuḥ---**aṭati**
iti \| pūrvārdhenādarśana-kāle duḥkham uktam \| darśana-kāle'pi duḥkham
āhuḥ---**kuṭila**- iti \| **jaḍaḥ** anabhijñaḥ \| animiṣatvākāraṇāt
śapaṇīya iti śeṣaḥ \| yad vā, **udīkṣamāṇānāṁ** satāṁ **pakṣma-kṛt**
kṛtī chedane yaḥ pakṣmāṇi kṛntati, sa eva **ajaḍaḥ** rasajño vidvān vā
\| yad vā, sva-**dṛśāṁ** pakṣmī-cchedevājaḍaḥ, sa eva ca **udīkṣatām**
uccaiḥ paśyatu \| vayaṁ tu pakṣma-channa-dṛśo jaḍāḥ sākṣād api kiṁ
paśyāmaḥ ? iti bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 92) :** nimeṣāsahatvaṁ tāsām
eva---**kuṭila** iti \|\|15\|\| (*392 api*)

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prātar vrajato gamanāt sāyaṁ
vrajāgamane ca prakāra-bhedena duḥkha-bheda-kāritvam \|
tad-antarāla-kāle\'pi sutarāṁ duḥkhada eva tvam iti nirūpayantya
āhuḥ---**aṭasi** ity-ādi \| he ramaṇeti bodhyam \| **yad** yadā **ahni**
dine **bhavān kānanam aṭati**, tadā **tvām apaśyatāṁ** mad-vidhānāṁ
**truṭiḥ** truṭi-kālo **yugam** ivācarati, duḥkhatvāt \| tad-anantarāṁ
vā samaye kadācid darśanaṁ bhavati, tatrāpi nimeṣo yugāyata ity āśayena
vidhiṁ pratyasūyayāhuḥ---**kutila**- ity-ādi \| **te** tava **śrī-mukham
udīkṣatām** \| udīkṣamāṇānāṁ ca **dṛśāṁ** **pakṣmakṛd** vidhātā **jaḍa**
eva \| taṁ prati kiṁ brūmaḥ ? ato\'smākaṁ kasyām api daśāyāṁ na
svāsthyam iti bhāvaḥ \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam adarśane duḥkhaṁ
darśanāvasare'pi pakṣma-vyavadhānena duḥkhaṁ tad avaśyam evety ubhayato
vyākulāḥ satyo dainyaṁ nivedayanti---**aṭati** iti \| **yad** yad yadā
**bhavān kānanaṁ** vṛndāvanaṁ praty **aṭati** ahnīti \| rātrau yatra
vilasitaṁ tat-pariśīlanena divāpi sukha-viśeṣodayāt svasyāśaktyā tatra
gamanābhāvaḥ sūcitaḥ \| tadā **tvām apaśyatāṁ** gopī-janānām
asmad-dṛṣṭāntena sarveṣām api vraja-janānāṁ **truṭir** upalakṣaṇam etat,
alpaḥ kālo **yugāyate** duratikramaṇīyatvāt \| adarśane
parama-duḥkhāvadhir ukto divasasyānatibāhyatvād iti \| sāyaṁ-kāle
vanādi-gamana-samaye **kuṭilāḥ** vakrāḥ **kuntalā** alakā yasmin \| tava
hṛdayasya kauṭilyaṁ kuntalaiś caiva prakāśitam ity arthaḥ \| yataḥ
śīghraṁ darśanaṁ dadāsīt \| **śrī-mukhaṁ** śriyā śobhayā yuktaṁ mukham
**udīkṣatām**, ut uccaiḥ sa-tṛṣṇatayā īkṣatām asmadṛśānāṁ sarveṣāṁ
gopī-janānāṁ **dṛśāṁ pakṣma-kṛt** vidhātā **jaḍo**'nabhijña evābhāsata
ity arthaḥ \| nimeṣa-mātra-vyavadhānāsahyatayāsahyata ity arthaḥ \| evaṁ
darśanasya mukhe parāṁ kāṣṭhām āpanne'pi nimeṣa-vyavadhānāt
duḥkha-saṁvalitatvam āpātato ramaṇīyatve'pi udarke duḥkhaṁ saṁvalitatvāt
duḥkham eva \|

ayam arthaḥ---devānāṁ śrī-mukha-darśana-vimukhānām animiṣa-karaṇena
śrīmukha-darśanāsakta-manasāṁ sa-nimiṣatva-karaṇena ca
anucita-karma-karaṇāt vidhātari jaḍatvam \| adhunā praṇaya-saṁrambheṇa
doṣodgāraṁ prakāśayantyaḥ svasmin nirdoṣatvaṁ vyañjayanta āhuḥ
\|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, asmākaṁ
duradṛṣṭam eva duḥkha-pradaṁ \| tatra tvaṁ kiṁ kuryāḥ ? ity
āhuḥ---**aṭati** iti \| **yat** yadā **bhavān kānanaṁ** vṛndāvanam
**aṭati** gacchati, tadā **tvām apaśyatām** asmākaṁ gopī-janānāṁ
**truṭiḥ** kṣaṇasya sapta-viṁśati-śatatamo bhāgaḥ so'pi **yuga**-tulyo
bhavati \| klībatvam ārṣam \| divase traimāsikam eva tvad-viraha-duḥkhaṁ
sarveṣāṁ vraja-janānām asmākaṁ tu tata eva trayo yāmāḥ
śata-koṭi-yuga-pramāṇā yad bhavanti \| atra duradṛṣṭaṁ vinā kim anyat
kāraṇaṁ bhavet ? iti bhāvaḥ \|

punaś ca kathañcid dinānte **śrī-mukhaṁ** tava **udīkṣatām** utkaṇṭhayā
īkṣamāṇānāṁ teṣām eva gopī-janānāṁ **dṛśāṁ pakṣma-kṛt** pakṣma-sraṣṭā
vidhātā **jaḍo** nirviveko duḥkhaṁ karotīti śeṣaḥ\| evaṁ ca
tvad-adarśane duṣpāra eva duḥkha-sindhuḥ, darśane tu pakṣmodbhavo nimeṣa
eva yo darśana-virodhī, so'pi nava-śata-**truṭi**-pramāṇo
bhavan-nava-śata-**yugāyate** ity ubhayathāpi duḥkhaṁ duradṛṣṭa-vaśād
eveti bhāvaḥ \|

> trasareṇu-trikaṁ bhuṅkte yaḥ kālaḥ sa truṭiḥ smṛtaḥ \|
>
> śata-bhāgas tu vedhaḥ syāt tais tribhis tu lavaḥ smṛtaḥ \|
>
> nimeṣas tri-lavo jñeya āmnātas te trayaḥ kṣaṇaḥ \|\| \[bhā.pu.
> 3.11.6-7\] iti maitreyaḥ \|

yad vā, kṛtī chedane \| **dṛśāṁ** sva-cakṣuṣāṁ **pakṣma-kṛt**
pakṣma-cchettā **ajaḍaś** caturo janas te **śrī-mukham udīkṣatām**
utkarṣeṇa paśyatu, na tu vayam acaturā iti bhāvaḥ \|\|15 \|\|

**\...**

\|\| 10.31.16 \|\|

pati-sutānvaya-bhārtṛ-bāndhavān

ativilaṅghya te'nty acyutāgatāḥ \|

gati-vidas tavodgīta-mohitāḥ

kitava yoṣitaḥ kas tyajen niśi \|\|

**śrīdhara-svāmī (bhāvārtha-dīpikā) :** tasmāt he **acyuta** ! **patīn
sutān anvayāṁs** tat-saṁbandhino **bhrātṝn bāndhavāṁś** ca
**ativilaṅghya** tava samīpam **āgatā** vayam \| kathaṁ-bhūtasya ?
**gati-vido**'smad-āgamanaṁ jānataḥ, gīta-gatīr vā jānataḥ, gati-vido
vayaṁ vā \| **tavodgītena** uccair gītena **mohitāḥ**, he **kitava** !
śaṭha ! evaṁ-bhūtā **yoṣito niśi** svayam āgatās tvām ṛte **kas tyajet**
? na ko'pīty arthaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tava viyogo'smākam
asahyas tasmād dhetoḥ \| **acyuta** ! iti tvaṁ vīrya-cyuti-rahitatvena
klībo'si kim ? iti sambuddhy-āśayaḥ \| *asmad-āgamanaṁ* suratārtham
eveti *jānato* vijñasya \| ***gīta**-gatīḥ*
ākarṣaṇa-**sammohanādi**-rūpāḥ \| asmad-āgamanaṁ yadi darśanārthaṁ,
tadāpi tava gānaṁ tūnmāda-karam evāto na vayaṁ tyājyāḥ \| **vayam api
gati-vido** gatān asmān na tyakṣyatīti jānantya evāgatāḥ \| he
**kitava** ! iti nija-svabhāvānyathā-karaṇāt tava dhūrtatvaṁ vayaṁ
vidmaḥ \| tenālam asmāsu dhūrtatayeti bhāvaḥ \| **niśi** ity ukte rātrau
bhīrūṇāṁ strīṇāṁ tyāgo'nucita iti \| *ity-artha* iti svataḥ
prāpta-vastunas tyāgo mukta-saṅgasyāpy anyāyya eva,

> udyatasya hi kāmasya prativādo na śasyate \|
>
> api nirmukta-saṅgasya kāma-raktasya kiṁ punaḥ \|\| ity-ukteḥ
> \|\|16\|\|

---------------------------------------------------------------------------------------------------------------------

**kaivalya-dīpikā : pati-** iti \| **anvayaḥ** kulam \| **ativilaṅghya**
atikramya \| **te anti** tava samīpaṁ \| **gatayo** gāna-bhedāḥ \| he
**kitava** ! dhūrta ! atra dvitīyas ta-kāraḥ \|\|16\|\| \[mu.pha.
12.36\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ cet vilambo na
soḍhavyas tadā gṛham eva gacchata ity āśaṅkya tyakta-guṇa-maya-dehā
aprākṛta-dehāḥ kāścid āhuḥ---pati-sutety ādi \| he **kitava** ! dhūrta !
**paty**-ādīn **ativilaṅghya** pratiśayena viśeṣato laṅghitvā ca
tad-deha-tyāgena tat-tat-sambandha-mātram api tyaktvā tavāsti tava
nikaṭe āgatā āyātā gatā iti vā \| **acyuta** ! iti aprākṛtena dehena
punar ita cyuto na bhaviṣyāma iti kṛtvā tavāsti gatāḥ prāptāḥ \|
gati-vido tavānena gatir iti vidaḥ, tava tattvajñā ity arthaḥ \|
tavodgīta-mohitāḥ \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bāndhavā pitṛ-mātrādayaḥ
\| eṣāṁ pūrvokta-nyāyena pūrva-pūrva-parityāge para-parāpekṣayā
yathottaraṁ śraiṣṭhyam ūhyam \| **ati** teṣāṁ vākyātikramāt
snehādi-parityāgāc cātiśayena viśeṣeṇa ca dharmādy-anapekṣayā
sa-mūlatvena **laṅghayitvā** atikramya, āgamane hetuḥ---he **acyuta** !
iti prapanna-jana-rañjanādi-māhātmyataḥ kadācid api vicyuter asambhavād
ity arthaḥ \| kiṁ ca, **gatiṁ** svabhāvam ātmano'smākaṁ ca vetsīti
**gati-vidaḥ** \| yad vā, **tava** jñānam abhijñatvaṁ vidantīti
**vidaḥ** suvratatvādi-sva-māhātmyam asmākaṁ ca tvad-eka-gatitvaṁ
jānāsīti vidantyaḥ \| kiṁ vā, kāruṇyādi-mayaṁ tvat-svarūpaṁ jānatya ity
arthaḥ \| kiṁ ca, **udgīta-mohitāḥ**, **kitava** ! he kapaṭin !
nija-svabhāvānyathā-karaṇāt \| **niśi** iti rātrau bhīrūṇāṁ strīṇāṁ
tyāgo'nucita eveti bhāvaḥ \| **tyajed** iti sambhāvanāyāṁ saptamī \|
**kitava** iti sambodhanena, **kaḥ kitavo**'pi **tyajet**, api tu
kitavenāpi niśi **yoṣitāṁ** tyāgo naiva sambhaved ity arthaḥ \| atas
tvayi na kevalaṁ dhūrtatvaṁ paramākṛtajñatvam api paryavasyed iti bhāvaḥ
\|

athavā, rātrau nirjane nijāntike **udgītena** riraṁsayā prāg
ākṛṣyānītānāṁ gopa-sundarīṇāṁ paścāt tyāgād dhūrta evāsīty arthaḥ \| ato
vyaktībhūtaṁ dhūrtatvam adhunā darśanaṁ dehīti bhāvaḥ \| anyat tair
vyākhyātam \| yad vā, **kitavā** dhūrtāḥ ! kiṁ vā, dhūrtasya **tava
yoṣitaḥ**, \"tvadvad vayam api dhūrtāḥ, tava dhūrtatvaṁ sarvaṁ vidma
evety alam asmāsu dhūrtatvena\" iti \| etac ca
darśana-prārthana-cāturyaṁ jñeyam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ ca sati tad etad adya
kṛtam atyantam ayuktam ity āhuḥ---**pati-** iti \| **bāndhavā**
mātā-pitr-ādayaḥ \| **ati** teṣāṁ vākyātikramāt snehādi-parityāgāc
cātiśayena viśeṣeṇa ca dharmādy-anapekṣayā sa-mūlatvena **laṅghayitvā**
atikramya \| āgamane hetuḥ---**tavodgīta-mohitā** iti, hariṇya iveti
bhāvaḥ \| na ca yādṛcchikam udgītam, api tu jñāna-pūrvakam evety
āhuḥ---**gati-vida** iti\| asmad-āgamanaṁ jānata iti bhāvaḥ \|

yad vā, nanu bhavatyaḥ parama-dhīrāḥ gīta-mātreṇa kathaṁ mohitāḥ ?
tatrāhuḥ---gīta-**gati**-viśeṣān jānantya iti \| yaiḥ
śakra-śarvara-parameṣṭhi-purogāḥ \[bhā.pu. 10.35.15\] iti bhāvaḥ \|

yad vā, \"bhavatyo vidagdhā mamaitādṛśaṁ svabhāvam api jānantīti kathaṁ
na sāvadhānā jātāḥ ?\" tatrāhuḥ---tvat-svabhāva-**vido**'pi vayam iti \|
mohana-mantra-prāyatvāt tvad-vānasyeti (?) bhāvaḥ \| aho tad apy āstāṁ
svayam eva tathānītā **yoṣitaḥ** punar **niśi kas tyajet,**
sambhāvanāyāṁ liṅ, na ko'pīty arthaḥ \| ata eva he **kitava** !
vañcana-śīla ! anenānyo'pi **kitavaḥ** **kas tyajet,** sarvasyāpi tasya
kaitave labdhenaivārthena sva-vyavahāra-sādhakatvaṁ bhavatu tasyāpi
tiraskāritvam iti tatrāpi viśeṣaḥ \| ata eva he **acyuta** ! sva-guṇād
avyabhicārinn iti sānvayaiva tavaiṣā saṁjñeti bhāvaḥ\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** divasa-vihāras tv evam eva
\| rajanī-vihāro vā nirāvilo bhavitum, na ca tathā yato veṇu-nādena
vanam ānīya tyaktvāntardhatse iti tat-kāla-tyakta-dehāḥ satyo yāḥ sadyaḥ
saṅgatāḥ, tā evocuḥ---**pati-suta**- ity-ādi \| he **kitava** !
\"tavāsti sarvam evānaya\" iti para-sarvasvāpahārī kitavaḥ, tasya
sambodhane \| tathā **paty**-ādīn **ati**śayena **vi**śeṣeṇa
**laṅghayitvā** tat-tat-sambandhino dehān vihāyety arthaḥ \|
[ativiśadāyām]{.mark} asamarthās **te** tava **anti** antikam **āgatāḥ**
\| he acyuta ! iti sambodhanenācyuta-samīpāgamane **acyutatvam** eva
bhavitum ucitam \| tatra **kas** tvad-anyo **niśi yoṣitas tyajet** ?
kīdṛśīḥ ? tava **gati-vidas tavodgīta-mohitāḥ** \| yad vā, tava
kīdṛśasya? **gati-vidaḥ** śaraṇyasya \|\|16\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : pati-suta**- iti \|
**paty**-ādīn **ati**śayena **vilaṅghya** atiśayo'tra teṣāṁ
vācyānākalanāt avagaṇayya \| pratyapattitayānte **tavāntike** samīpe
**āgatāḥ \|** **gati-vidaḥ** gatiman mattva-bhāva-ramaṇātmakaṁ jānatas
tava \| yad vā, asmad-āgamanaṁ jānataḥ \| yad vā, **gati-vido** vayaṁ
tava ramaṇātmaka-gatiṁ svabhāvaṁ jānantyaḥ \| yad vā, **gatiṁ** gamanam
asthitiṁ jānantyaḥ, tad uktam atraiva \| dhanyāḥ sma mūḍha-gatayo'pi
hariṇya etāḥ \[bhā.pu. 10.21.11\] ity anenoktā \| **gatiṁ** jānanty eva
\| yad vā, **gatiṁ** bahir brahmacaryam, antas tu vilāsa-svabhāvaṁ
jānantyaḥ \| yad vā, tava **gatiṁ** dhūrtatvaṁ jānantyas **tava** samīpe
**āgatāḥ** \|

nanu, mat-svabhāvaṁ jānītha cet, tarhi kim āgatāḥ ?
tatrāhuḥ---**tavodgīta-mohitāḥ** \| tad uktaṁ---devyo vimāna-gatayaḥ
smara-nunna-sārā bhraśyat-prasūna-kavarā mumuhur vinīvyaḥ \[bhā.pu.
10.21.12\] ity anenokto devīnāṁ moho mādṛśīnām avidagdhānāṁ kā kathā ?
iti \| aho māhātmyaṁ mohana-mantrātmakasya tava gītasyeti bhāvaḥ \|

ayam abhiprāyaḥ---svayam āgatāś cet, tadā tyāga ucito bhavet,
tad-udgītena tat-tan-nāmnānītānām asmākam idānīṁ tyāgena viḍambanaṁ
kurvan dhūrtatvaṁ prakaṭayatīti nyāyam āhuḥ---he **kitava** ! dhūrta !
anyo'pi kitavaḥ nāyikā-darśanāt prāg eva vañcanāṁ karoti, dṛṣṭāyāṁ
ramaṇam eva prakāśayati, tad evāhuḥ---svayam evāgatā **yoṣitaḥ** rātrāv
api **niśi**, rātrau tvad-anyaḥ **kas tyajet** sambhāvanāyāṁ na ko'pīty
arthaḥ \| anyasyāpi kitavasya vyavahāra-siddhy-artham eva kaitavam, sa
eva svārthaṁ tasyeti \| tava kaitavasya svārtha-paryavasāyitvābhāvaṁ
vyartham eva kaitavam iti \| ataḥ paty-ādīn vihāyāgatā asmān parityajya
kathaṁ na lajjase ? ato dhūrtatvaṁ vihāya darśanaṁ dehīti prārthayāmahe
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāś ca veṇu-vādana-samaye
patibhir antar-gṛha-niruddhā āsan, tāḥ serṣyam āhuḥ---**pati-** iti \|
gatim anti māṁ svāsāṁ daśamīṁ daśāṁ vidantīti tā vayam **anti**
tvad-antikam āyātāḥ \| he **acyuta** ! atrāpi cyuto'bhūs taṁ kiṁ
viparīta-lakṣaṇayaiva tvam acyuta-nāmeti bhāvaḥ \| tarhi kim **āgatāḥ**
? iti ced **udgītena mohitā** hata-vivekī-kṛtāḥ \| evaṁ cet tarhi \"re
mūḍhāḥ ! sahadhvaṁ vedanām\" iti ? tatrāhuḥ---he **kitava** ! śaṭha !
evaṁ-bhūtā **yoṣito niśi** svayam āgatā bhīrūs tvāṁ nirdayam ṛte **kas
tyajet** ? na ko'pīty arthaḥ \| yad vā, he **kitava** ! he matta !
**niśi** āyātā yuvatīḥ **kaḥ** khalu yuvā **tyajet** ? atas tvaṁ
vañcako'pi vañcita evābhūr iti bhāvaḥ \| kitavas tu pumān matte vañcake
kanakāhvaye iti medinī \|\|16\|\|

**\...**

\|\| 10.31.17 \|\|

rahasi saṁvidaṁ hṛc-chayodayaṁ

prahasitānanaṁ prema-vīkṣaṇam \|

bṛhad-uraḥ śriyo vīkṣya dhāma te

muhur atispṛhā muhyate manaḥ \|\|

**śrīdhara-svāmī (bhāvārtha-dīpikā) :** atas tvayā tyaktānām asmākaṁ
prāktana-tvad-darśana-nidāna-hṛd-rogasya tvat-saṅgatyaiva cikitsāṁ kurv
ity āśayenāhur dvayena---**rahasi** iti \| **śriyo** **dhāma** **te**
**bṛhad** viśālam **uraś** ca **vīkṣya** **atispṛhā** bhavati \| tathā
ca **muhur** muhur **mano muhyati** \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato rātrau
bhīru-tyāgo'nucito'to hetoḥ \| *prāktanaṁ* yat *tvad-darśanaṁ,* tad eva
*nidānam* ādi-kāraṇaṁ yasya, tasya \| *hṛd-rogaḥ* kāma-vyathā, tasya \|
*cikitsām* apākaraṇam \| **atispṛhā** atyabhilāṣaḥ \| *tayā* atispṛhayā
\| *muhyati* vaivaśyam etīty arthaḥ \|\|17\|\|

---------------------------------------------------------------------------------------------------------------------

**kaivalya-dīpikā : hṛcchayasyodaya** utpattir yasmāt **prahasitānanāt**
\| **atispṛhayā** \| atra dvitīyo ta-kāraḥ \|\|17\|\| \[mu.pha. 12.37\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas tad-āloke\'pi
spṛhā-bhājāṁ duḥkham eva phalam ity āhuḥ---**rahasi** ity-ādi \| **te**
tava **dhāma vīkṣya** **muhur atispṛhā** janena **amanaḥ** manaḥ śūnyaṁ
yathā syāt, tathā **muhyate** \| atispṛhayatīti atispṛṣṭa tena tathā \|
tava kīdṛśye ? **bṛhad-uraḥ-śriyaḥ**, tatrāpi **rahasi vīkṣya** ity
arthaḥ \| **bṛhad-uro vīkṣya** iti vā \| kīdṛśam ? **śriyo dhāma** \|
ubhayam eva kīdṛśam ? **saṁvidaṁ** samyag viśiṣṭā dā śuddhir yasya \|
daip śodhane iti kvipi siddham \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato
nija-kṛtajñatvāpekṣayā darśanekṣaṇam api na vilambasvety āśayena pūrvato
viśeṣam āhuḥ---**rahasi** iti \| pūrvaṁ saṁvidaḥ \[bhā.pu. 10.31.10\]
ity uktam \| atra ca **saṁvidam** iti ekām api saṁvidam, kim uta bahvīr
ity arthaḥ \| evaṁ pūrvokta-viśeṣo'trohyaḥ \| **hṛc-chayasya** hṛdi
suptavan niśceṣṭatayā līnasyāpi kāmasya **udayaḥ** prākaṭyaṁ yasmāt tat
\| idaṁ **prahasita-**ādīnāṁ sarveṣām api viśeṣaṇaṁ jñeyam \|

yad vā, tava **hṛcchayodayaṁ** kāma-vikāraṁ
bhāva-viśeṣa-vilasita-smita-gaṇḍādhara-visphūrty-ādi-lakṣaṇaṁ
**pra**kṛṣṭaṁ **hasitaṁ** yasminn **ānane** tat \|
**pra**kṛṣṭa-**hāsa**-yuktam **ānanam** iti vā \| **premṇā vīkṣaṇaṁ**
pūrvavat pada-dvayaṁ vā \| **bṛhad** iti gāḍhāliṅganābhiprāyeṇa
parama-saundaryam uktam \| **śriyo dhāma** iti **atispṛhāyāṁ**
hetu-viśeṣaḥ, sāpatnyāt śobhā-viśeṣāc ca \| **vīkṣya** ālocya
cintayitvety arthaḥ \| \"tāpin\" ity adhyāhāryam \| kiṁ vā,
bhinna-kartṛkatve ktvā-pratyaya ārṣaḥ \| \"ata evātispṛham\" iti
citsukhaḥ \| **atispṛhā** ca tat-tad-anubhave tvat-saṅgama-mātre vā \|
tayā ca **mano muhyati** iti spṛhāyāḥ paramautkaṭyaṁ dyotyate \|

kiṁ vā, pūrvavan nija-dhairya-hānir evoktā \| yad vā, **rahasi
saṁvidaṁ** prati yat **prahasitānana-**ādikaṁ **hṛcchayodaya-**ādikaṁ vā
\| evaṁ sati dṛṣṭvety evārthaḥ \| tataś ca pūrva-dṛṣṭānāṁ teṣām adhunā
smaraṇād atispṛhādikam iti pūrvavaj jñeyam \| yad vā, pūrvam api tathā
tathaiva bhavet \| adhunā tu tat-tad-atimaraṇam evāsannam iti bhāvaḥ \|
anyat tair vyākhyātam \|

yad vā, **śriyo dhāma** apīti śobhā-rūpa-veśa-līlādi-viṣayakāḥ ity
anuktam apy anyat saundaryādikaṁ saṅgṛhītam \| **dhāma** ca latā-gṛhādi
\| na kevalam **atispṛhā manaś** ca **muhyate,** parama-mohanāt
tat-tan-mādhuryāt \| anena manaso durnivāratvād apratikāryatvam \| tena
nija-parama-dainyaṁ ca sūcitam \| anyat samānam \|

athavā, nanu kṛtajño'smi \| katham evam atyantārtā bhavatha ? iti cet,
tvayaiva bahudhā mohitatvād ity ārtatve tvad-eka-kāraṇatvena pūrvavat
**saṁvid**-ādīnāṁ parama-mohanatvam eva paramārtyā
viśiṣyāhuḥ---**rahasi** iti \| **te** ity asya pūrvataḥ parataś cānvayaḥ
\| te **saṁvid**-ādikaṁ **prahasitānana-**ādikaṁ vā **vīkṣya** **te**'pi
**atispṛhaḥ,** te'pi **mana** ity ādarśādau nirīkṣaṇādinā
bhāva-viśeṣodayād iti teṣāṁ parama-mohanatvam uktam \| ato'smākam
**atispṛhā** **mano-mohaś** ca yukta eveti \| ato yāvad antya-daśā na
bhavet, tāvad eva sandarśanaṁ dehi \| tata eva kṛtajñatvaṁ sidhyed iti
bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : te** tava **hṛdayasya** kāmasya
**udayaṁ** **vīkṣya** \| kīdṛśaṁ? **rahasi-saṁvit** yatra, tam \|
aluk-samāsaḥ \| tathā **pra**kṛṣṭaṁ **hasitaṁ** yasminn ānane, tad
**ānanaṁ\|** yatra **bṛhad** iti gāḍhāliṅganecchā-kārakaḥ
saundarya-viśeṣa uktaḥ \| **śriyaḥ** sarva-sampan-nidheḥ
svābhāvika-pīta-rekhā-rūpāyā **dhāma** iti ca **vīkṣya** asmākam
**atispṛhā** ity asmac-chabda-vācya-kartṛka-vīkṣaṇa-spṛhāyāḥ kriyāyā
vīkṣaṇasya pūrva-kālatvāt ktvā-pratyayaḥ \| svātantrya-vivakṣayā spṛhāyā
eva vīkṣaṇa-kartṛtvopacāraḥ \| atrodbhavatīti śeṣaḥ \| atispṛhayā **mano
muhyati** ity arthaḥ \| \"atispṛham\" iti citsukhaḥ \| **atispṛhā** ca
tat-tad-anubhavāya tat-saṅgama-mātrāya vā \| tathā ca **mano muhyati**
iti spṛhāyāḥ paramautkaṇṭhyaṁ dyotyate \|

yad vā, **vīkṣya** iti pūrva-vṛttam idaṁ tathā tathaiva bhavet \| adhunā
tat-tad-atiśayena maraṇam evāsannam iti bhāvaḥ \| evaṁ spṛhāyā
durnivāratvād apratikāryatvam \| tena nija-parama-dainyaṁ ca sūcitam
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kumārikā
ūcuḥ---**rahasi** ity-ādi \| **rahasi** nirjane yā **saṁvit**
saṁvedanam---mayemā raṁsyatha kṣapāḥ \[bhā.pu. 10.22.27\] iti yad
ādiṣṭam, tad **vīkṣya** jñātvā, **prema-vīkṣaṇaṁ** ca **vīkṣya** dṛṣṭvā,
**bṛhad-uraś** ca vīkṣya, **muhur** vāraṁ vāram **atispṛhā** jātety
arthaḥ \| ato **manaś** ca **muhyate** muhyati \| tat katham evaṁ karoṣi
? iti bhāvaḥ \| **prema-vīkṣaṇaṁ** kīdṛśam ? **hṛc-chayasya**
manorathasya **udayo** yasmāt \| **prahasitaṁ** prahāsa eva **ānanaṁ**
prīṇanaṁ yasya \| athavā, **prahasitānanaṁ vīkṣya** \| kīdṛśam ?
**prema-vīkṣaṇaṁ** yasya \| **bṛhad-uraḥ** kimbhūtam ? **śriyo dhāma**
\|\|17\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** punar api viraha-vyathitāḥ
sva-vaicitryam abhivyañjayantya āhuḥ---**rahasi** iti \| **rahasi**
ekānte **saṁvidaṁ** surata-goṣṭhyām, **prahasitānanaṁ** **pra**kṛṣṭaṁ
**hasitaṁ** yasmin etādṛśam **ānanaṁ,** **premṇā vīkṣaṇaṁ
hṛcchayodayam** iti premāṇaṁ viśeṣaṇaṁ \| **hṛcchayasya** hṛdi
līnasyaiva kāmasya **udaya** udbodho yasmāt \|

yad vā, **prema-vīkṣaṇaṁ** kīdṛśam ? **prahasitaṁ** hāsya-yuktam
**ānanaṁ** yasmin \| yad vā, **prahasitānanaṁ** viśeṣyaṁ,
**prema-vīkṣaṇam** iti viśeṣaṇam \| te **bṛhat** asmat-kuca-viluṇṭhan
prāṅgaṇa-bhūtaṁ **śriyo dhāma te uro** vakṣaḥ-sthalaṁ **vīkṣya muhur**
vāraṁ vāram **atispṛhā** \| idānīṁ smaryamāṇāni etāni anavarataṁ
taptodana-phalām **atispṛhāṁ** mṛtyautkaṇṭhyaṁ janayantīti bhāvaḥ \|
tena ca **mano muhyate** dhairya-cyutir bhavatīty arthaḥ \|

yad vā, **rahasi saṁvidaṁ** prati te **prahasitānanaṁ**
**prema-vīkṣaṇam** ity āhuḥ---**ānanasya** viśeṣaṇaṁ **śriyo dhāma,**
**bṛhat** sambhogārham **uro vīkṣya** cintayitvā, adhunā **atispṛhā**
bhavati, punar api tathaiva bhavatv iti \| tayā ca **mano muhyate**
dhairyaṁ tyajatīty arthaḥ \|

yad vā, **prahasitānanaṁ vīkṣya** ādarśe pratibimbitaṁ dṛṣṭvā te
**atispṛhā** punaḥ punaḥ darśanautkaṇṭhyaṁ bhavati \| tena ca **mano
muhyate** vismitaṁ bhavati \| aham etādṛk saundaryavān smeti tātparyam
\| vakṣati ca---vismāpanaṁ svasya ca saubhaga-rddheḥ paraṁ padaṁ
bhūṣaṇa-bhūṣaṇāṅgaṁ \[bhā.pu. 3.2.12\] iti \| ato mādṛśānām **atispṛhā
mano** mo-yor anaucitī-parihāraḥ sūcitaḥ \| ato mādṛśīnāṁ **muhur**
mūrcchodayāt jīvita-maraṇāntarāla-varti prāṇāvasthām adhi gatiḥ
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ kartavyaṁ ? tava
mohana-pañcakaṁ kāma-śara-pañcakam ivāsman-netra-randhreṣu praviśya
hṛdayaṁ jvalayatīty āhuḥ---**rahasi saṁvidaṁ**
rati-prārthana-vyañjaka-sambhāṣaṇaṁ dvitīyam \| **pra**kṛṣṭaṁ
**hasitaṁ** yatra, tathā-bhūtam **ānanaṁ** tṛtīyam \| **prema**-yuktam
**īkṣaṇaṁ** ca caturtham \| **śriyo dhāma** śobhāspadaṁ **bṛhad**
vistīrṇam uttuṅgam **uro** vakṣaḥ pañcamam \| **vīkṣya muhuḥ** punaḥ
punar viśeṣato dṛṣṭvā atispṛhaṇam **atispṛhā**, bhāva-kvib-antaḥ \|
spṛhitayā **mano muhyate** muhyati \| autkaṇṭhya-jvālayā mūrcchatīty
arthaḥ \|\|17\|\|

**\...**

\|\| 10.31.18 \|\|

vraja-vanaukasāṁ vyaktir aṅga te

vṛjina-hantry alaṁ viśva-maṅgalam \|

tyaja manāk ca nas tvat-spṛhātmanāṁ

svajana-hṛd-rujāṁ yan niṣūdanam \|\|

**śrīdhara-svāmī (bhāvārtha-dīpikā) : tava** ca **vyaktir** abhivyaktir
**vraja-vanaukasāṁ** sarveṣām aviśeṣeṇa **vṛjina-hantrī**
duḥkha-nirasanīti **viśva-maṅgalaṁ** sarva-maṅgala-rūpā ca \| atas
**tvat-spṛhātmanāṁ** tvat-spṛhārūḍha-manasāṁ no **manāg** īṣat kim api
**tyaja** muñca \| kārpaṇyam akurvan dehīty arthāḥ\| kiṁ tat ?
**svajana-hṛd-rogāṇāṁ** yad atigopyaṁ **niṣūdanaṁ** nivartakam auṣadhaṁ,
tat tvam eva vetsīti gūḍhābhiprāyam \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vraja-vanaukasām** ity ukter
vayaṁ kiṁ tad-antargatā na ? ity uktam \| **viśva-maṅgalam** ity uktyā
vayaṁ kiṁ viśvasmin na ? ity uktam, yato vayam api tad-anta-sthā eveti
hetoḥ \| *kārpaṇyaṁ* baddha-muṣṭitvam \| *ity artha* iti---na hy
aśeṣa-pālakasya kārpaṇyaṁ śobhata iti bhāvaḥ \| ajñāta iva bhagavān
pṛcchati---*kiṁ tad* ? iti \| *atigopyaṁ* pratyakṣaṁ vaktum aśakyam \|
nija-darśanottaram aṅga-saṅga-rūpam ity āśayaḥ \| **svajana** iti
sambodhanaṁ vā \|\|18\|\|

---------------------------------------------------------------------------------------------------------------------

**kaivalya-dīpikā : vraja-** iti \| **vyaktiḥ** śarīram \|
**vṛjina-hantrī** duḥkha-śamanī \| **tvat-spṛhātmano** yāsāṁ tās tathā
\| **svajana-hṛd-rujāṁ** hṛdaya-rogāṇāṁ **niṣūdanam** śamakaṁ yat
āliṅganādi tad \| **manāg** alpam api **tyaja** muñca dehīty arthaḥ \|
**svajana**-viśeṣaṇena tvad-adhīnaṁ hṛdaya-roga-śamanam ity uktam \|
atrādya-pādayor da-la-dvaye ādir va-kāraḥ \| kramād va-kāra-ja-kārau \|
antya-pādayor ja-kāro dvitīyaḥ \| saṁyojayatīty ata ārabhya
etat-paryantam ekādaśākṣarāyā jāteḥ ṣaṭ-śatottara-catuḥṣaṣṭhi bhedaḥ
\|\|18\|\| \[mu.pha. 12.38\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** asmāsu nirapekṣatā te
mocitā ity anyā āhuḥ---**vraja-vanaukasām** iti \| idānīm asmākaṁ
vrajaukastvaṁ vanaukastvaṁ ca \| ato\'smākaṁ **vṛjina-hantṛtā**
samucitaiva te, ataḥ **svajana-hṛd-rujāṁ** yat, tat **tyaja** ity
anvayaḥ \| **tvat-spṛhātmanāṁ no** yan **nisūdanaṁ** hiṁsakaṁ **manāg**
api **tyaja** ity arthaḥ \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato'dhunedaṁ vidhehīti
sarvānte phalitaṁ niścityāhuḥ---**vraja** iti \| **vrajaukasāṁ
vanaukasāṁ** cety arthaḥ \| **te vyaktiḥ** avatāraṁ prākaṭyaṁ vā \|
ato'ntardhānam ayuktam iti bhāvaḥ \| **aṅga** iti prema-sambodhane \| na
kevalaṁ **vṛjina-hantrī**, **viśva-maṅgalam** aśeṣa-maṅgala-rūpā cety
arthaḥ \| **alam** atiśayenety asyobhayato'py anvayaḥ \| tato vṛjinasya
apunar-udbhavatvādikaṁ maṅgalasya ca
bhakti-premādi-sampatti-pūrvaka-pratikṣaṇam
abhinava-sukha-paramparādi-rūpatvam ūhyam \| **svajanānāṁ** yā
**hṛd-rujaḥ** kāmāḥ, tāsāṁ **ni**tarāṁ **sūdanaṁ** svajanatvāt tava
viditam eveti bhāvaḥ \| ruk-śabda-prayogaḥ premārti-bhareṇa \|

nanu yad bhaktā mayi prema-bhaktiṁ sadā sandarśanaṁ tad-arthaṁ
śrī-vaikuṇṭhādikam api vāñchantīti jānāmy eva \| tatrāhuḥ---**tvayi**
tvat-prāpty-artham eva **spṛhā** \| kiṁ vā, **tava** yā **spṛhā**
riraṁsā, tasyām eva **ātmā** mano yāsāṁ, tāsāṁ **naḥ** \| īdṛśīr asmān
prati yad deyaṁ syāt, tad eveti bhāvaḥ \| **manāg** iti
parama-daurlabhyena yācaka-rītyā vā \| vastutas tu **hṛd-rujām** iti
bahutvena **ni**-śabdena ca tathā tad-viṣayaka-kāmānām anivartyatvena
sadā navīnavat tayā vardhiṣṇutvenaiva nirantara-vividha-prema-ratir
abhipretā \| anyat tair vyākhyātam \| yad vā, he **svajana** !
**tvat-spṛhātmanāṁ no** yā **hṛd-rujaḥ,** tāsām iti \| anyat samānam iti
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ bhavataiva
nija-hṛc-chayodayasya vyañjanayā asmāsu te te nānā-bhāvā janyante
hantāsya hṛcchaya-tāpa evam evaṁ śāntaḥ syād iti bhāvanayā
tvad-bhāva-bhāvitatvena tat-tad-vāsanodayāt \| yato'smākaṁ tvayi snehaḥ
svabhāvajatvād balavattara iti dyotayantyas
tādṛśa-snehamayābhilāṣa-visphuṭa-hṛdayāḥ sa-dainyaṁ
nivedayanti---**vraja**- iti dvābhyām \| **vrajaukasāṁ vanaukasāṁ** cety
arthaḥ \| **vyaktiḥ** prākaṭyam\| ato'ntardhānam ayuktam iti bhāvaḥ \|
**aṅga** iti prema-sambodhane \| na kevalaṁ teṣāṁ **vṛjina-hantrī**
aśeṣasyāpi maṅgala-rūpā vṛjina-hantrī \| yad vā, teṣām eva sarva-sukhadā
ca \| **alam** atiśayenety asya ubhayato'py anvayaḥ \| ato **naḥ**
sambandhe duḥkha-śamakaṁ kim api dehi \|

nanu vrajaukastvena bhavatīnām api tat-tad-utpātaja-duḥkha-śānty-ādikaṁ
bhaviṣyaty eva kim anyat prārthayadhve, tatrāhuḥ---**tvayi**
tvat-prāpty-artham eva yā **spṛhā,** tasyām eva **ātmā** mano yāsāṁ,
tāsāṁ **naḥ** \|

nanu **vraja-vanaukasām** api mat-spṛhāḥ, tataḥ ko viśeṣaḥ ?
tatrāhuḥ---**svajana** iti \| teṣv api **svajana**-viśeṣo'smad-vidhaḥ,
tasya **hṛd-rujāṁ** yan **niṣūdanam** iti \| **manāg** iti
parama-daurlabhyena, yācaka-rītyā vā \| vastutas tu **hṛd-rujām** iti
bahutvena **ni**-śabdena ca tathā tad-viṣayaka-kāmānām anivartyatvena
pratyuta sadā nava-navatayā vardhiṣṇutvenaiva nirantaraṁ tad-vaividhyam
abhipretam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu kās tā hṛd-rujaḥ ? kiṁ vā,
tan-niṣūdanam ity apekṣāyām āhuḥ---**vraja**- ity-ādi \| yat **ta**
ity-ādi ca \| vibhramā eva rujaḥ, tac ca staneṣu śanais tan-nidhānam eva
tan-**nisūdanam** \| ata evaitad eva muhuḥ prārthitam iti bhāvaḥ
\|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmād idaṁ te nocitam ity
āhuḥ---**vraja-vanaukasām** ity-ādi \| he **aṅga** ! **te** tava
**vyaktiḥ** prakāśo **vraja-vanaukasāṁ vṛjina-hantrī** duḥkha-nāśikā \|
**alam** atyarthaṁ **viśva-maṅgalam** \| ato vrajaukastvena
viśvāntargatatvena cāsmākaṁ tava prakāśo **vṛjina-hantā** eva \| tasmāt
**tvat-spṛhātmanāṁ** yan nisūdanaṁ mārakam adarśanam, tat manāk ca tyaja
muñca \| tan na kurv ity arthaḥ \| he svajana-bandho ! no\'smākaṁ
kīdṛśīnām ? hṛd-rujāṁ hṛdi ruk yāsām \| yad vā, **no**\'smākaṁ
**hṛd-rujāṁ** **yan nisūdanaṁ** nāśakaṁ darśanam, tat **manāk** ca
**tyaja** vitara dehīti yāvat \| tyajir atra dānārthaḥ \| **svajanānāṁ
hṛd-rujām** iti samāse ekaṁ vā padam \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ smaryamāṇair etaiḥ punaḥ
punaḥ hṛd-roga eva vardhate \| ataḥ kāpaṭyaṁ vihāyaivaṁ kurv iti
sa-dainyaṁ hṛd-rogopaśamanaṁ prārthayante---**vraja**- iti \| **te**
tava **vyaktiḥ** prākaṭyaṁ **vraja-vanaukasām** aviśeṣeṇa **vṛjinaṁ
hanti** duḥkha-nirasana-samarthā \| **aṅga** iti prabodhanāya
sambodhanaṁ \| tan-madhye asmākam eva duḥkhaṁ nānyeṣām iti hetuṁ
pṛcchāmeti \| **alam** atiśayena **viśva-maṅgala**-rūpā ca udarke
sukha-paramparā-sampādikā maṅgalam iti \| **svajanānāṁ hṛd-rogāṇāṁ**
hṛdaya-pīḍānāṁ **yan niṣūdanaṁ** sa-mūla-nirasanam \| gūḍham
asmad-dhṛdaya-śritasya tavaiva viditaṁ nānyasya \| tac ca **manāk** īṣat
**no**'smākaṁ **tyaja** \| vitara **tvat-spṛhātmanāṁ**
tvat-prāpty-artha-spṛhā \| yad vā, tvat-spṛhā tvad-bhāvecchā ātmani
citte yāsām \| yad vā, tvayi yā spṛhā sukhaṁ ciraṁ tiṣṭhatv iti \|
vāñchā kāmaneti yāvat, sā ātmani manasi yāsāṁ, tāsām \|

ayam abhiprāyaḥ---hṛdaya-tāpe sati tatra-sthe tvayy api tāpaḥ sambhavet
\| atas tava tāpa-nirvāṇārtham auṣadha-prārthanā, na tu sva-tāpaṁ
nivāraṇārtham iti \| tvayā tyaktānāṁ na maraṇam iti tātparyam \|
**manāg** atiyācaka-rītyā stokam eva prārthayate, na tu tad-alpam iti \|
tad uktaṁ gīta-govinde---sva-hṛdaya-marmaṇi varma karoti
sajala-nalinī-dala-jālaṁ \[gī.go. 4.3\] itivat \| etāvat paryantaṁ
sva-tāpa-nivāraṇārthaṁ sarvaṁ prārthitam \| idānīṁ sva-tāpānusandhānaṁ
vihāya śrī-kṛṣṇasya go-cāraṇārthaṁ vṛndāṭavī-praveśena caraṇāravinde
vyathāṁ parikalpya taru-cchāyāntargataṁ yat tam apaśyantyaḥ \| tad yathā
janitā svasmin vyathāṁ nivedayantyo virahārti-vihvalāḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, kula-vadhūnāṁ
niraparādhānām asmākaṁ tvayaiva saṁmohya rātrau vanam ānītānām
autkaṇṭhyāgninā kevalaṁ prāṇa-dāhanam eva na tavābhipretam, kintu
svāṅga-saṅga-dānena prāṇa-pālanam apīty atra hetum āhuḥ---**te vyaktir**
abhivyaktiḥ **vraja-vanaukasāṁ** sarveṣām evāviśeṣeṇa **viśva-maṅgalaṁ**
sarvāṇi maṅgalāni yatra, tad yathā syāt, tathā **vṛjina-hantrī**
duḥkha-nirasinī, atas **tvat-spṛhātmanāṁ** tvat-kartṛkā yā spṛhā
asmad-darśanotthā, tasyām eva **ātmā** tat sampūrayituṁ kāmaṁ **mano**
yāsāṁ, tāsāṁ **naḥ** **manāk** īṣat kim api **tyaja** muñca, kārpaṇyam
akurvan dehīty arthaḥ \| tad eva kim ? tatrāhuḥ---**svajana-hṛd-rujāṁ**
yuṣmaj-jana-kuca-rogāṇāṁ **yan niṣūdanam** upaśamakam auṣadhaṁ
kara-kamalam ity arthaḥ \| tad eva yadi asmābhiḥ kuceṣv arpayituṁ
prāpyate, tadā tenaiva tvat-spṛhāṁ pūrayitvā sva-prāṇāḥ pālyanta iti
bhāvaḥ \|\|18\|\|

**\...**

\|\| 10.31.19 \|\|

yat te sujāta-caraṇāmbu-ruhaṁ staneṣu

bhītāḥ śanaiḥ priya dadhīmahi karkaśeṣu \|

tenāṭavīm aṭasi[^112] tad vyathate na kiṁ svit

kūrpādibhir bhramati dhīr bhavad-āyuṣāṁ naḥ \|\|

**śrīdhara-svāmī (bhāvārtha-dīpikā) :** atiprema-dharṣitā rudatya
āhuḥ---**yad** iti \| he **priya** ! **yat te** tava sukumāraṁ padābjaṁ
kaṭhineṣu **kuceṣu** saṁmardana-śaṅkitāḥ **śanair dadhīmahi**[^113]
dhārayema vayam \| tvaṁ tu **tena āṭavīm aṭasi** \| \"nayasi\" iti pāṭhe
paśūn vā kāñcid anyāṁ vā ātmānam eva vā nayasi prāpayasi \| **tat**
tataḥ, **tat** padāmbujaṁ vā **kūrpādibhiḥ** sūkṣma-pāṣāṇādibhiḥ **kiṁ
svin na vyathate** ? kathaṁ nu nāma na vyatheta ? iti **bhavān**[^114]
eva **āyur** jīvanaṁ yāsāṁ, tāsāṁ **no dhīr bhramati** muhyatīti
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *dharṣitāḥ* ākulāḥ \|
*saṁmardaḥ* saṅgharṣaḥ \| ***tena*** padābjena \| paśavas tu pālam
anugacchanty evāta āhuḥ---anyāṁ śrī-rādhikāto'py alakṣitām \| kāścid iti
gopībhyo'py anyāṁ vā \| rādhikāto'pi priyām \| kadācid
gavādy-anveṣaṇārtham ātmānam apīti vā \| tataḥ vana-prāpte hetoḥ \| yad
vā, hetu-vācaka-yat-pādasya pūrvam anukter āha---*tat-padāmbujam* iti \|
kūrpaṁ syāt sūkṣma-pāṣāṇe iti dharaṇiḥ \| bhavad-āyuṣṭvād varyaṁ
jīvenety arthaḥ \|\|19\|\|

---------------------------------------------------------------------------------------------------------------------

**kaivalya-dīpikā : yad** iti \| **yat te sujātam** iti komalam \|
**bhītāḥ** **karkaśa**-stana-sparśāt māsya saukumāryam abhāṅkṣīd iti
bhayam \| tena **caraṇāmburuheṇa** \| **aṭavīm** araṇyam \| **yad** yadā
nayasi \[**aṭasi**\] gacchasi \| nayopagatāv iti ya-kārānto'py asti,
yat-tadoḥ nitya-sambandhāt \| tadāsmākaṁ **buddhir bhramati** \| kim iti
**kūrpādibhiḥ** sūkṣmopalādibhiḥ **kiṁ svin na vyathate** ? kiṁ svid iti
vitarke \| **bhavān āyur** yāsāṁ tās tathā \|\|19\|\| \[mu.pha. 12.39\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** astv asmākaṁ
duḥkha-kathā \| tayā eva prayojanaṁ nāsti \| kim araṇya-ruditaiḥ ? na,
kintu bhavad-duḥkham anusmṛtya yan muhyāmaḥ, tad eva khaṇḍayety
upasaṁharantya evāhuḥ---**yat te** ity-ādi \| tava hṛdayam eva kaṭhinam,
na tu śrī-racanādikam aṅgam \| atas tena sukomalena **caraṇena**
**aṭavīm aṭasi**, **tat kiṁ na vyathata** eva ? iti **no**\'smākaṁ
**dhīr bhramati** \| bhavān āyur yāsāṁ nityāyuṣām atas tāvatāpi
duḥkhenāpi deho na patatīti bhāvaḥ \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etāvat paryantaṁ nijeṣṭam
eva bahudhā prārthitam \| upasaṁhāre ca śrī-bhagavato vanāṭanam
anusandhāya tena ca śrī-pādābjayor vyathāṁ sambhāvya nija-prārthitam apy
anādṛtya prema-bhara-pradharṣitāḥ kevalaṁ tat-sukham eva prārthayāṇā
rudatya āhuḥ---**yad** iti \| amburuha-rūpakeṇa tato'pi
parama-komalatva-vivakṣayā \| **bhītā** ity atra **śanair** ity atra ca
hetuḥ---**karkaśeṣv** iti \| śleṣeṇaivaṁ nija-nitya-nava-yauvanaṁ, tena
duḥkhādhikyaṁ ca niveditam \| **dadhīmahi** ity atra hetuḥ---he
**priya** iti \| priyatvena teṣv eva tasya dhāraṇa-yogyatvāt \| evaṁ
pūrvokta-nalina-sundaratvam api svānubhavena dṛḍhīkṛtam \|

**tenāṭavīm aṭasi**, adhunā niśi vane bhramasīty arthaḥ \| yadyapi
premodreka-vaivaśyāt pūrvoktānanusandhānena paunaruktye'pi naiva
doṣa-prasaṅgaḥ, kintu guṇa eva, tathāpi calasi \[10.31.11\] iti pūrvaṁ
divā-bhramaṇam uktam \| adhunā ca **aṭavīm** **aṭasi** ity anena rātrāv
iti bhedaḥ kalpyaḥ, dine go-cāraṇāya tṛṇa-maya-pradeśa evaṁ
paribhramaṇāt **kūrpādibhiḥ** sambandho na syād ity uktam eva \| rātrau
cādhunā sambhaved ity uktaṁ kūrpādibhir iti **ādi**-śabdāt karkarādayaḥ
\| yadyapi śrī-vṛndā-devy-ādi-prayatnena śrī-vṛndāvana-svabhāvena ca
teṣām api tatra sattā-śaṅkā nāsti, tathāpi \"aniṣṭā-śaṅkīni
bandhu-hṛdayāni bhavanti\" \[abhijñāna-śakuntalā-nāṭaka?\]
ity-ādi-nyāyena tāsāṁ sā sañjāyetaiva \| ataḥ svayam evoktaṁ **kiṁ
svid** iti \|

**bhramati** muhyatīty atra hetuḥ---**bhavad-āyuṣām** iti \| atas tair
vyathā sāsmaj-jīvana evotpadyate tad adhunā prāṇān dhārayituṁ kathañcid
api na śaknuma iti bhāvaḥ \| evam adhunā mūrcchayā pūrvato'py
adhika-vyathā sūcitā \| \"nayasi\" iti pāṭhe gacchasīty evārthaḥ \| naya
paya gatāv iti dhātoḥ \| sarvānte vacanam idaṁ śrī-rādhā-devyāḥ svajana-
\[10.31.18\] ity-ādinā smāritāyā iva jñeyam \| tatra ca **hṛd-rujāṁ
niṣūdanam** iti tena pādābjenāṭavy-aṭanam eva hṛd-rujaḥ \| tato nivṛttir
eva tan-niṣūdanam ity arthaḥ \| tathāpi sandarśane paryavasyaty eva \|
**naḥ** iti bahutvaṁ nija-sakhī-vargābhiprāyeṇa \| kiṁ vā,
nija-bhāvānusāreṇa sarvāsām api samprahāt \| evaṁ śrī-caraṇāravindasya
parama-komalatvena vana-paribhramaṇe vyathāśaṅkya tad uddiśya
vāra-dvayam uktam \| ataḥ staneṣu tasya dhāraṇam api vāra-dvayaṁ
prārthitam \| sāraṅgāṇāṁ padāmbujam \[bhā.pu. 1.11.26\][^115]
ity-ādi-nyāyenaiva tātkālika-dainyena bhaktyā tasminn evāsakteḥ \| tathā
śrī-mukhasya ca muhur varṇanaṁ tenaiva viśeṣatāṁ mohitatvāt \| evam
anyac cohyaṁ sahṛdayais tad-eka-rasikair ity eṣā dik \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu kās tā hṛd-rujaḥ ? kiṁ
vā tan-niṣūdanam ? ity apekṣāyāṁ rudatya ivoddiśanti---**yad** iti \|
**amburuha**-rūpakeṇa siddhe'pi sukomalatve **sujāta**- iti viśeṣaṇaṁ
tato'pi parama-komalatva-vivakṣayā \| **śanair** ity atra hetuḥ \|
**bhītā** iti tatra ca hetuḥ---**karkaśeṣv** iti \| **staneṣu
dadhīmahi** ity atra---he **priya** iti \| priyatvena hṛdy eva \|
tatrāpi staneṣv eva dhāraṇasya yogyatvāt **tena aṭavīm aṭasi** \| adhunā
niśi vane bhramasīty arthaḥ \| sa eva caraṇasyaiva dhāraṇe punaḥ punas
tad-ullekhe ca hetur uktaḥ, aniṣṭāśaṅkayā tatraiva
vardhita-snehātiśayatvāt \| pūrvaṁ go-cāraṇāya tṛṇa-maya-pradeśa eva
paribhramaṇāt prāyikatvena **śila**- ity-ādy-uktam \| samprati tu
**karkaśa**-prāyatvena dṛśyamāne pulinoparitana-yamunā-taṭe bhramaṇāt
**kūrpādibhir** iti \| yadyapi tadānīṁ śrī-vṛndāvanasya svabhāvena ca
teṣām api tatra tatrāśaṅkā nāsti, tathāpi aniṣṭāśaṅkīni bandhu-hṛdayāṇi
bhavanti \[abhijñāna-śakuntalā?\] ity-ādi-nyāyena śaṅkā tāsāṁ sā
sañjāyetaiva **bhramati** muhyati \| atra hetuḥ---**bhavad-āyuṣām** iti
\| ittham evopakrāntaṁ **tvayi dhṛtāsava** iti madhye cābhyastaṁ calasi
yad vrajād \[bhā.pu. 10.31.11\] iti \| atas tair yā vyathā sāsmaj-jīvana
evotpadyate, tad adhunā prāṇān dhārayituṁ kathañcid api na śaknuma iti
bhāvaḥ \| tad eva tādṛśāśaṅkā eva **hṛd-rujaḥ tan-niṣūdanaṁ** ca svayam
eva parama-priyatamāṅge sa-lālana-sukha-nivāsanam eveti drutam eva
samāgaccheti bhāvaḥ \| \"nayasi\" iti pāṭhe gacchasīty evārthaḥ \| naya
paya gatāv iti dhātoḥ \|

tad eva tāsāṁ sarvasyāpi bhāvasya premaikamayatve sthite
śrī-bhagavato'py evam eva jñeyam \| hantemā mayi premaikamayya
ity-ādibhyaḥ \| parama-sukhamayātma-dānam eva samañjasaṁ \| tac ca
yogyatvād evam evam ity ālocya tādṛśa-prema-vilāsamaya-tat-tad-icchā
jāyate iti evam anyad apy ūhyaṁ sahṛdayais tad-eka-rasikair iti
\|\|19\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** \[vipralambhe pralāpaḥ\] tatra
viṣa-jalāpyayād \[bhā.pu. 10.31.3\] ity-ādikaṁ sarvasyaiva gokulasya
sva-rakṣaṇīyatā-dṛṣṭyāpy asmān adhunā rakṣety abhiprāyam \| vṛṣātmajād
vatsāt mayātmajāt vyomāsurād ity arthaḥ \| punaś ca
tat-tad-alaukika-karma lakṣyīkṛtya na khalu gopikā-nandano bhavān
\[bhā.pu. 10.31.4\] ity-ādi-dvaye yācaka-rītyā dainyena tatra
parameśvarattvāropa iyaṁ stutiḥ \| tato viśvasyāpi
sva-rakṣaṇīyatā-dṛṣṭyāpy asmān adhunā rakṣeti pūrvavat \| tatrāpi
sātvatānāṁ vaiṣṇavānāṁ śrīman-nandādīnāṁ kule'vatīrṇatvāt \| tatrāpi
bālye'smat-sakhitvāpter vaiśiṣṭyam eva yujyate ity arthaḥ \|
vṛṣṇi-dhurya \[bhā.pu. 10.31.5\] iti teṣām api yadu-vaṁśotpannatvāt \|
tathā ca skānde mathurā-māhātmye---

> govardhanaś ca bhagavān yatra govardhano dhṛtaḥ \|
>
> rakṣitā yādavāḥ sarve indra-vṛṣṭi-nivāraṇāt \|\| iti \|

tatraivānyatra api śrī-govinda-kuṇḍa-prastāve---yatrābhiṣikto bhagavān
maghonā yadu-vairiṇā iti\|

athavā viṣa-jalāpyayād \[bhā.pu. 10.31.3\] ity-ādinā stutvā punaḥ
sa-praṇayerṣyam āhuḥ, na khalv \[bhā.pu. 10.31.4\] ity ardhena \| evaṁ
duravasthāpannānām asmākam upekṣayā bhavān khalu niścayena gopikāyāḥ
sarveṣāṁ vraja-vāsinām asmākaṁ rakṣā-kāriṇyāḥ śrī-vrajeśvaryā
**nandano** nāsti, kintu kasyāpi sukhena duḥkhena cāspṛṣṭatvād
**akhila-dehinām antarātma-dṛk** śuddha-jīva-draṣṭā paramātmāsti \|

evam api nūnaṁ brāhmaṇārthi-tattvenānāsaktatayaiva
sarva-rakṣāvatīrṇatvān nāsmān upekṣitum arhati iti punaḥ sa-dainyam
āhuḥ---vikhanasā \[bhā.pu. 10.31.4\] ity ardhena \| pūrvavat
tad-abhiprāyeṇaiva viracitābhayaṁ \[bhā.pu. 10.31.5\] ity-ādikam apy
uktam \| praṇata-dehināṁ \[bhā.pu. 10.31.7\] iti \| **śrī-niketanam**
api **praṇata-dehi**-prabhṛtīnāṁ **pāpa-karṣaṇādi**-rūpam \| tata eva
parama-karuṇāmayatvenāvagatam asmākaṁ **kuceṣv** api
**hṛc-chaya-kartanāya** kartum ucitam ity arthaḥ \| hṛc-chaya-nidānaṁ
tad-anurūpaṁ pratīkārāntaraṁ cāhuḥ---madhurayā \[bhā.pu. 10.31.8\] iti
\|

nūnaṁ yat saurabhya-digdhatayaiva tava gīr madhurā mano mohayati, tad
evādhara-sīdhu bhaved, atrauṣadham ity arthaḥ \| aho tavādhara-sīdhu
tādṛśa-puṇya-hīnābhiḥ kathaṁ sulabhaṁ syāt ? yataḥ sā madhurā gīr apy
astu dūre \| guru-goṣṭhī-niyama-bandanakatvam āpannābhir asmābhiḥ
prasaṅgāntareṇāpi jana-paramparā-prakhyāyamānam api tava caritāmṛtam api
durlabham ity āha---tava kathāmṛtaṁ \[bhā.pu. 10.31.9\] iti \| tad ye
**gṛṇanti te**'pi asmabhyaṁ **bhūridā** jātāḥ \|

kutaḥ punar yuṣmākaṁ mayy etāvān anurāgaḥ ? tatrāhuḥ---prahasitaṁ
\[bhā.pu. 10.31.10\] ity-ādi\| kathaṁ mama prahasitādīnām etādṛśatvam ?
tatrāhuḥ---he kuhaka \[bhā.pu. 10.31.10\] iti\| tādṛśī kāpi kuhanā yā
tvayi vidyate, tāṁ tvam eva vetsīty arthaḥ \| evam anyāny api yojanīyāni
\| parama-prakarṣeṇāhuḥ---**yat te sujāta** iti\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha prathama-vaktrya
evopasaṁharanti---**yat ta** ity-ādi \| he **priya** ! **te** tava **yat
sujāta-caraṇāmburuhaṁ karkaśeṣu** kaṭhineṣu **staneṣu** **bhītāḥ**
satyaḥ **śanair dadhīmahi** bibhṛmaḥ \| tena caraṇāmburuheṇa **aṭavīm
aṭasi**, tat **kiṁ na vyathate** ? api tu vyathate \| kaiḥ ? kūrpādibhiḥ
\| ato **bhavān** eva **āyur** yāsām, tāsaṁ **no** **dhīś** cittaṁ
**bhramati**, anavasthito bhavati \| ataḥ param aṭavy-aṭaṇād virama,
prādurbhūyatām iti vākyārthena upasaṁhāraḥ \|

samavetā jaguḥ kṛṣṇaṁ \[bhā.pu. 10.30.45\] iti pūrvādhyāyānte jagur iti
kriyayā jayati \[bhā.pu. 10.31.1\] iti padyair gānam eva tāsām, na tu
tat-tad-uditaṁ kavinā padyair nibaddham \| tena rāga-tāla-svara-sahitam
eva gānam idam \| tatra ca kauśalam avāntaraṁ boddhavyam \| pratipadyaṁ
prathama-pādasya dvitīyo varṇaḥ, sa eva pādāntarasya ca dvitīyaḥ \|
jala-ruhānanaṁ cāru darśaya \[bhā.pu. 10.31.6\] ity atra dvitīya eva
bhavitum arhati ja-kāraḥ \| sa prathamo\'bhūt, jaḍa udīkṣitaṁ \[bhā.pu.
10.31.15\] ity atra ṭa-kāra-sthāne ḍa-kāras tad-vargyatvād iti
skhalita-doṣo nāṅgīkāryaḥ \| idaṁ tu vaicitryaṁ gānasya \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatas tad-anantaraṁ svam eva
prārthyamānā rudantyaḥ āhuḥ---**yat te** iti \| he **priya** !
prīti-viṣaya ! **te** tava **yat sujātaṁ** sukomalaṁ **caraṇāmburuhaṁ**
stanānāṁ karkaśa-anusandhānena **bhītāḥ śanair** iti hasta-lāghavena
**karkaśeṣu** nava-yauvanonnateṣu **staneṣu dadhīmahi** dhārayema,
**tena** pādābjena **aṭavīṁ** vṛndāvana-bhū-pradeśam **aṭasi** \|
**tat** padābjaṁ **kūrpādibhiḥ** sūkṣma-pāṣāṇa-kaṇikādibhiḥ
**tṛṇāṅkuraiś** ca \| **kiṁ svid** iti \| kathaṁ vā na vyathate, api tu
vyathata eveti niścitya sambhāvyeti vā **no**'smākaṁ **dhīr**
**bhramati** muhyati \| paṭhāntare \"nayati\" iti \| paśūn anyān kāṁścid
iti vā serṣyaṁ vacanaṁ **bhavad-āyuṣāṁ** bhavān evāyuḥ jīvitaṁ yāsāṁ,
tāsāṁ **naḥ** jīvana-pīḍāyāṁ sarvā pīḍā bhavatīti tātparyam \| yadyapi
vṛndāvana-pradeśasya sukha-rūpatvaṁ yenākṛṣṭaḥ kṛṣṇaḥ pāda-trāṇam
antareṇa sākṣāt spṛśati, tathāpi buddhi-viklavatvād evam uktam \|
aniṣṭāśaṅkāni bandhu-hṛdayāni bhavantīti nyāyāt \| yadyapi kvāpi kvāpi
padyāni punar-uktāni anusandhānābhāvena tathādunedaṁ padyaṁ tathaivoktam
iti \| yathā hi---

> calasi yad bhavān cārayan paśūn
>
> nalina-sundaraṁ nātha te padam \|
>
> śilā-tṛṇāṅkuraiḥ sīdatīti naḥ
>
> kalilatāṁ manaḥ kānta gacchati \|\| \[bhā.pu. 10.31.11\] iti padye \|

ayam arthaḥ---pūrvam uktam eva, tathāpi śrī-kṛṣṇa-darśanena
uttarasyāprāptau punar api vaiśiṣṭyena dainya-pralapana-rodana-prakāras
tv ayam eva paunaḥpunyam iti \| ayam abhiprāyaḥ---**tvac-caraṇābjam**
asmaj-jīvitaṁ prāṇā ity arthaḥ \| tvac-caraṇābja-pīḍā
asmat-prāṇa-pīḍaivety arthaḥ \| tvac-caraṇābja-sukhenaivātma-sukham iti
tātparyam \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, bho rasikāḥ ! yat
prārthayadhve, tan me caraṇa-kamalaṁ samprati vana-bhramaṇa-sukhe
nimajjati, ato yuṣmat-kuceṣu sthātuṁ nāvakāśaṁ labhate \| tatra
sa-rodanam āhuḥ---**yat te** iti \| **tava sujātam** atisukumāraṁ yac
**caraṇāmburuhaṁ staneṣu dadhīmahi**, tenāpi **bhītā** eva vayam,
**tena** caraṇāmburuheṇa **aṭavīm** **aṭasi** iti kākūktyā hanta hanta
kīdṛśam anartham asama-sāhasaṁ karoṣi ? iti bhāvaḥ \|

nanu, kathaṁ bhītāḥ stha ? tatra viśiṁṣanti---**karkaśeṣu** iti \|
stanānāṁ kaṭhoratvam eva bhaya-hetur ity arthaḥ \| **kim** iti tarhi
dhaddhve ? tatrāhuḥ---he **priya** iti \| tvaṁ teṣv eva caraṇārpaṇe
prīṇāsīti tvat-sukham ālakṣyaiveti bhāvaḥ \| kiṁ ca, tadānīṁ caraṇena
stana-pīḍane tvat-sukhe sākṣād-dṛṣṭe'pi caraṇa-saukumārya-dṛṣṭyaiva
vyathā avaśyaṁ sambhaved eveti śaṅkayāsmākaṁ khedo jāyate eveti \| ata
āhuḥ---**śanair dadhīmahi iti** \| tat-saukhye'py ārti-śaṅkayā
khinnatvaṁ \[u.nī. 14.161\] iti mahābhāva-lakṣaṇam idaṁ tena
tvat-saṁyoge'py asmākaṁ duḥkhaṁ vidhātrā lalāṭe likhitam eveti dhvaniḥ
\| \"kiṁ kartavyaṁ tapo'smābhir vidhiṁ prati stanānāṁ komalatve
prārthyamāne tava sukhaṁ na syāt, karkaśatve ca tvac-caraṇānāṁ vyathety
ubhayathaiva saṅkaṭam asmākam ity anudhvaniḥ \| bhavatv asmākam evaṁ
saṁyoga-viyogayoḥ kaṣṭam \| tvaṁ tu svairitve'pi kiṁ kaṣṭaṁ sahase yat
**tenāṭavīm aṭasi** ? kiṁ caraṇāmburuham etad aṭavy-aṭana-yogyam ?\" ity
upālambho vyañjitaḥ \|

nanu, yadā yan me manasy āyāti, tadā tad ahaṁ karomy atra bhavatīnāṁ kim
? ity ata āhuḥ---**tac-caraṇaṁ na vyathate kiṁ svit** ? api tu vyathata
eva \| kintu tvam evāsmāsv iva svāṅgeṣv api nirdaya eva \| kiṁ vā, etā
mad-duḥkhenāpi duḥkhinyo bhavanti \| tasmād etā duḥkhayituṁ pravṛttena
mayā sva-duḥkham api kartavyaṁ soḍhavyaṁ cety āśayena tāṁ vyathām api
sahase \|

kiṁ vā, asmad-duḥkha-darśana eva tava mahā-sukham, atas tāṁ vyathām api
tvaṁ sukham eva manyase\|

kiṁ vā, saṁsargajā doṣa-guṇā bhavanti iti nyāyena yat pūrvaṁ te hṛdayaṁ
kusuma-sukumāram āsīt, tad evāsmat-kaṭhora-stana-saṅgena samprati
kaṭhoram abhūt, yathā tathaiva tvac-caraṇam api stana-saṅgenaiva
kaṭhoram abhūt, ataḥ **kūrpādibhir** api **na vyathate** \|

kiṁ vā, tvac-caraṇa-sparśa-māhātmyāt kūrpādayo'pi komalā eva bhavanti \|

kiṁ vā, dharaṇyaivātikāruṇyāt tvan-mādhuryāsvāda-lobhād vā
tvac-caraṇa-vinyāsa-sthale sva-jihvā utthāpyate \|

kiṁ vā, tvam asmatto'pi prema-sindhur daiva-vaśād asmad-viraha-santapto
bhramann unmāda-daśāṁ prāptaḥ sva-caraṇa-vyathām api nānusandhatse, ity
evaṁ nānā kāraṇāni parāmṛśantīnām asmākaṁ **dhīr bhramati** \| na tu
kvāpi niścayaṁ labhate iti bhāvaḥ \|

yat te sujāta-caraṇāmbu-ruhaṁ staneṣu

bhītāḥ śanaiḥ priya dadhīmahi karkaśeṣu \|

tenāṭavīm aṭasi[^116] tad vyathate na kiṁ svit

kūrpādibhir bhramati dhīr bhavad-āyuṣāṁ naḥ \|\|

nanv etat kiyat sva-duḥkhaṁ vyañjayatha ? ahaṁ tu tad-duḥkhaṁ duḥkhaṁ na
manye, yena prāṇās tiṣṭhantīti ced, ata āhur---**bhavad-āyuṣām** iti,
bhavati tvayy evāyūṁṣi yāsāṁ tāsām \| kalyāṇavati tvayi sthite tv
etāvadbhir api kaṣṭair asmad-āyuṣāṁ na nāśa ity arthaḥ \|

ayaṁ bhāvaḥ---\"bhavān ivāsmān duḥkhayituṁ pravṛtto vidhir etad
vicārayati sma yad āsām āyūṁṣi sampraty āsv eva sthāpayiṣyāmi, tadā
mad-dattair atisantāpair dagdhāyuṣa imāḥ sadyo mariṣyanti \| tato'haṁ
punaḥ kābhyo duḥkhaṁ dāsyāmi ? tasmād āsām āyūṁṣi mat-sadharmaṇi
mad-bandhau kṛṣṇe nidhāya yatheṣṭam imā amriyamāṇā apāram eva duḥkhaṁ
bhojayāmīti, ataeva vayaṁ na mriyāmahe \|\"

yad vā, evaṁ **dhīr** eva tad-aniścayād **bhramati** \| prāṇās tv
asmākaṁ niścayena dehān nirgacchanty eveti tvaṁ samprati paśyeti bhāvaḥ
\|

nanv āyuṣi sthite kathaṁ nāśaḥ ? tatrāhuḥ---**bhavad-āyuṣāṁ**
tvat-samarpitāyuṣāṁ svāyūṁṣi tubhyam asmābhiḥ samprati dattāni, taiś
ciraṁ tvaṁ vraje kheleti bhāvaḥ \|\|19\|\|

iti sārārtha-darśinyāṁ harṣiṇyāṁ bhakta-cetasām \|

ekatriṁśo'tra daśame saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ daśama-skandhe

gopikā-gīta-kathanaṁ nāma

ekatriṁśo\'dhyāyaḥ

\|\| 10.31 \|\|

**\...**

(10.32)

## atha dvātriṁśo'dhyāyaḥ {#atha-dvātriṁśodhyāyaḥ .unnumbered}

### bhagavataḥ prādurbhāvaḥ, gopīnām āśvāsanaṁ ca \| {#bhagavataḥ-prādurbhāvaḥ-gopīnām-āśvāsanaṁ-ca .unnumbered}

\|\| 10.32.1 \|\|

śrī-śuka uvāca

iti gopyaḥ pragāyantyaḥ pralapantyaś ca citradhā \|

ruruduḥ susvaraṁ rājan kṛṣṇa-darśana-lālasāḥ \|\|

**śrīdhara-svāmī (bhāvārtha-dīpikā) :**

dvātriṁśe virahālāpa-viklinna-hṛdayo hariḥ \|

tatrāvirbhūya gopīs tāḥ sāntvayāmāsa mānayan \|\|i\|\|

sva-premāmṛta-kallola-vihvalī-kṛta-cetasaḥ \|

sad ayaṁ nandayan gopīr udgato nanda-nandanaḥ \|\|ii\|\|

iti gopya iti \| ity evaṁ prabhṛti \| citradhā anekadhā susvaram uccaiḥ
kṛṣṇadarśane lālasātispṛhā yāsāṁ tāḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā gopīnām
upāsanayātmānaṁ prakāśitavāṁs tathā sādhana-sāmagryā jñāninām apīty
arthaḥ darśayitum agrimādhyāyārambha iti \| viklinna-hṛdayaḥ
dravad-dhṛdayaḥ \| tatra gopī-samāje \| tāḥ viratāḥ \| sāntvayāmāsa
prema-vākyaḥ prīṇayāmāsa (i) \| sva-premāmṛta-kallolair
nijānurāgāmbu-mahad-ūrmibhir vihvalīkṛtaṁ vivaśaṁ ceto yāsāṁ tās tathā
tāḥ \| athormiṣu mahatsūllolau ity amaraḥ \|udgata āhir babhūva (ii) \|

pūrvaṁ tv anavakāśatayā dūre sthitāḥ paścād asāvadhānānāṁ mūrcchitānāṁ
kaṇṭheṣu mūrtimantaḥ svarāḥ sapta praviṣṭā ity āha---susvaram iti
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha gānāntaraṁ pralāpo
jātaḥ, paścād rodanam api jātam ity āha itīty ādi \| prakarṣeṇa
rāgādi-saṁvalitatayā gāyantyaś citradhā pralapantya unmattā iva śūnyaṁ
lapantyaḥ susvaraṁ yathā syāt tathā ruruduḥ \| sausvaryaṁ svābhāvikam,
na tu buddhi-pūrvakam \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti-śabdaḥ prakāra-vacanas
tasmād evaṁ prabhṛtīty evārthaḥ \| prakarṣeṇa premodrekād uccair
gāyantyaḥ kadācit prakarṣeṇa lapantyaś ca \| kiṁ vā, viraha-vyākulatayā
kiñcid anarthakaṁ jalpantyuḥ citradhety asya pūrveṇa pareṇāpy anvayaḥ \|
susvaraṁ karuṇa-dīrgha-svareṇety arthaḥ \| he rājann iti tad-darśane
lālasayā tad-yuktam evety ārti-sambodhanam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha gānāntaraṁ pralāpo
jātaḥ paścād rodanam api jātam ity āha---itīty ādi \| prakarṣeṇa
rāgādi-saṁvalitatayā gāyantyaś citradhā pralapantya unmattā iva śūnyaṁ
lapantyaḥ susvaraṁ yathā syāt tathā ruruduḥ \| sausvaryaṁ svābhāvikam,
na tu buddhi-pūrvakam \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ
daśamy-avasthāntara-vartinīnām anarthakaṁ kiñcit pralapantīnāṁ
rodana-prakāraṁ śrī-śukaḥ kathayati iti \| evaṁ tad-ādi-prakāreṇa
pūṛvoktena pragāyantya uccair gāyantyaḥ kadācin madhye pralapantyaḥ
anarthakam ananvitaṁ vacaḥ kathayantya evaṁ prakāro mayā kathitaḥ \|
tato'pi citradheti ubhayatra sambadhyate \| evam api yadā na
prādurbhāvitas tadā susvaraṁ karuṇotpādaka-svara-sahitaṁ yathā bhavati
tathā ruruduḥ---he rājann iti sambodhanaṁ tāsāṁ
virahārti-bharādhikye'vadhānaṁ kurv iti \| sarvadhādhane vaiphalyaṁ jāte
rodanam evāvaśiṣṭaṁ kṛṣṇākarṣaṇakam iti vicārya tad eva cakrur iti \|
tatra hetuḥ kṛṣṇa-darśana-lālasāḥ kṛṣṇa-darśane lālasātyautsukyaṁ yāsāṁ
tāḥ na tu paty-ādi-śuśrūṣaṇe deha-rakṣaṇādau ceti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvātriṁśe harir āyātaḥ svāṅgabhāvāḥ śukoktibhiḥ \|

pūjitaḥ pratipūjyaitāḥ premoktyā ṛṇitām adhāt \|\|i\|\|

citradhā āścaryatānatālādi-prakāreṇa pragāyantya ativaivaśyodrekāt
pralapantyaś ca \| susvaraṁ ruruduḥ \|\|1\|\|

**\...**

\|\| 10.32.2 \|\|

tāsām āvirabhūc chauriḥ smayamāna-mukhāmbujaḥ \|

pītāmbara-dharaḥ sragvī sākṣān manmatha-manmathaḥ \|\|

**śrīdhara-svāmī (bhāvārtha-dīpikā) : sākṣān manmatha-manmatho**
jagan-mohanasya kāmasyāpi manasy udbhūtaḥ kāmaḥ **sākṣāt** tasyāpi
mohaka ity arthaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** gopīnāṁ madhye \|
śūra-vaṁśe jātaḥ karkaśas tāsāṁ bahu-duḥkha-darśanād apy etāvantaṁ kālam
anāvirbhūya ity āha---**śaurir** iti \| kāma-jayitvād vā śaurir
**āvirāsīd** iti \| tad evāha---**sākṣān-manmatha-** iti \| mano
mathnāti kṣobhayatīti manmathaḥ \| pṛṣodarāditvāt sādhuḥ \| śarīraṁ vinā
kevala-manasa eva manthakatvena manmathatvam \| tad uktam---

> apūrveyaṁ dhanur-vidyā manmathasya mahātmanaḥ \|
>
> śarīram akṣataṁ kṛtvā bhinatty antargataṁ manaḥ \|\| iti \|

*ity artha* iti---manojaye jitaṁ sarvam ity-ukteḥ kāmasya
mano-vaśīkaraṇa-śīlatvena taj-jetṛtvam upacayate, manojetā ca sarva-jayī
kāmas tasyāpi manaso mohakatvena bhagavato manmatha-manmathatvam \|
koṭi-manmatha-lāvaṇyavad bhagavato rūpa-darśanena kāmo'pi mohito'bhūd
ity āśayaḥ \| kiṁ ca, tāsāṁ galad-aśru-dhārā-mārjanārtham \|

yad vā, aparādha-kṣamāpaṇārthaṁ hasta-bandhanāya pītāmbara-dhara iti \|
yad vā, aparādha-kṣamāpaṇārthaṁ tṛṇavad-ante hastena vastrāñcalaṁ
gṛhītvā vastram iva gale mālāṁ ca baddhvety arthaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : pītāmbara-dhara**
ity-ādi \| dūrāgamanāt premṇā bhāva-viśeṣeṇa vā ślathat-**pītāmbaraṁ**
vāma-kareṇa dadhad ity arthaḥ \| athavā, tatra sthita eva dūrād āgata
iva tvarā-nāṭyena pītāmbaraṁ pītottarīyaka-deśo dharāyāṁ yasya
sraṁsamāna-pītottarīya ity arthaḥ \| **sragvī** lola-vana-mālaḥ \|
madayatīti mathnātīti math madanas taṁ mathnātīti **manmatho** rudraḥ,
tasyāpi mado madās taṁ mathnātīti tathā manmathasyāpi manmatha iti
\|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha tāsāṁ
tathāvidha-rodana-śravaṇānantaraṁ soḍhum aśaktas tadaiva prādurabhūd ity
āha---**tāsām** ity-ādi \| **śaurir** ity atra śūra-śabdo na rūḍhaḥ, api
tu yaugika eva \| śūra-putro'pi nātaḥ param antardhāna-līlāyāṁ
samartho'bhūt, api tu tāsāṁ **sākṣād āvirbhūtaḥ** \| ata eva
**smayamāna-mukhāmbujaḥ** \| ataḥ paraṁ mama dhairyaṁ na vartata iti
smayamānatvam\| **pītāmbara-dhara** iti bhāva-viśeṣāt
skhalat-pītāmbaraṁ vāma-kareṇa bibhrad ity arthaḥ \| athavā,
pītottarīyaika-deśaṁ dhṛtvā smitaṁ saṁvṛṇvan \| athavā,
skhalad-uttarīyatayā pītāmbaraṁ pītāmbaraika-deśo dharāyāṁ yasya \|
anyathā pītāmbaram ity anenaiva siddhiḥ \| **sragvī** amlāna-vanamālaḥ
\| **manmathasya manmatho** mano mathnātīti tathā, tasyāpi tathā \|
athavā, madayatīti mathnātīti vā mad math vā madanaḥ, taṁ mathnātīti
manmatho rudraḥ, tasyāpi madaṁ garvaṁ mathnātīti mohanī-rūpeṇa garvaṁ
hṛtavān iti tathā\| tathābhūto'pi svayaṁ tāsāṁ saundaryākṛṣṭa ity
arthaḥ \| athavā, **sākṣān-manmatho** mūrta-manmathasyāpi manmathaḥ
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāsāṁ tathā rudatīnām adhunā
mad-duḥkha-sambhāvanayā dainya-viśeṣeṇāsāṁ rodanāt prāṇā gata-prāyā iti
\| tena vitarkyamānānām ity arthaḥ \| evam ātmānapekṣayā
tad-ekāpekṣayaiva dainya-viśeṣeṇa tat-prāptir iti darśitam \| **śauriḥ**
śūra-vaṁśāvirbhūtatvena prasiddho'pi tāsām eva **āvirabhūt** sarvato'py
apūrvād āvirbhāvād ity arthaḥ\| tathā ca
vakṣyate---trailokya-lakṣmy-eka-padaṁ vapur dadhat \[bhā.pu. 10.32.14\],
tatrātiśuśubhe tābhir bhagavān devakī-sutaḥ \[bhā.pu. 10.33.7\] iti,

> gopyas tapaḥ kim acaran yad amuṣya rūpaṁ
>
> lāvaṇya-sāram asamordhvam ananya-siddham \|
>
> dṛgbhiḥ pibanty anusavābhinavaṁ durāpaṁ \[bhā.pu. 10.44.14\] ity-ādau
> ca \|

tathaiva śrī-gopīṣu viśeṣoktiḥ \| etāḥ paraṁ \[bhā.pu. 10.47.58\]
ity-ādau, vāñchanti yad bhava-bhiyo munayo vayaṁ ca \[bhā.pu. 10.47.58\]
iti śrīmad-uddhava-siddhāntānusāreṇa sarvādhika-premavatīṣu tāsu yuktam
eva ca tādṛśatvam \| prapadyamānasya yathāśnataḥ syuḥ \[bhā.pu.
11.2.42\] ity-ādi-nyāyena tathaiva
darśayati---**sākṣān-manmatha-manmatha** iti \|

nānā-vāsudevādi-caturvyūheṣu ye sākṣān-manmathāḥ svayaṁ kāmadevāḥ, na tu
tadīya-śakty-aṁśāveśi-prākṛta-manmathavad asākṣād-rūpāḥ, teṣām api
manmathaḥ manmathatva-prakāśakaḥ cakṣuṣaś cakṣuḥ \[bṛ.ā.u. 4.4.18\]
ity-ādivat \| yeṣāṁ rūpa-guṇa-viśeṣāṇām aṁśena tat-prakāśako'sau, tān
akhilān eva prakāśayann ity arthaḥ \| ata evāsya
mahā-manmathatvenaikākṣarādi-mantrā dhyānāni ca santi \| kintu tasmin
dhyāne'nyākāratvaṁ manmathatva-vyañjanārtham eva jñeyam \|
manmatha-padasya yaugika-vṛttyā teṣām api kṣobhakādi-rūpaḥ sann iti
dhvanitam \| evaṁ tādṛśa-rūpasyādi-rase paramālambanatā
bhakty-antarāgamyatā ca darśitā \|

tad evaṁ svarūpāvirbhāvasyāpūrvatām uktvā vilāsa-veśayor apy
āha---**smaya-** ity-ādi viśeṣaṇa-trayeṇa \| tatra **smayamāna-** iti
vartamāna-prayogeṇa tātkālikatva-vivakṣayā sahaja-smitād
vailakṣaṇya-pratīteḥ \| tathā **pītāmbara** ity anenaiva vivakṣite
siddhe dhāraṇa-prayogo'tirikta eveti tena tadānīm
anya-viśiṣṭa-dhāraṇa-bodhanāt \| tathā **sragvī** ity atrāpi praśaṁsāyāṁ
matv-arthīya-vidhānāt \|

kiṁ ca, smitenātmanaḥ suprasannatvaṁ tyāgasya ca parihāsamayatvam \|
pītāmbara-dhāraṇena mūrdha-paryantāvṛtatayā svasya tāsāṁ parityāgataḥ
saṅkucita-cittatvam \| sragvitvena kevala-tat-saṅgitayā tāṁ vinā svasya
saṅgāntarārocakatvaṁ ca jñāpitam \| tathā ca, śrotṛ-hṛdaye tat-praveśāya
tātkālika-śobhā-varṇanam idam iti \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 154) :** athoddīpaneṣu tadīya-dravyāṇi
ca
pariṣkārāstra-vāditra-sthāna-cihna-parivāra-bhakta-tulasī-nirmālyādīni
\| tatra pariṣkārā vastrālaṅkāra-puṣpādayaḥ \| te ca tadīyās
tat-svarūpa-bhūtatvenaiva bhagavat-sandarbhe darśitāḥ \| tathāpi
bhūṣaṇa-bhūṣaṇāṅgam \[bhā.pu. 3.2.11\] iti nyāyena
tat-saundarya-saurabhyādi-pariṣkriyamāṇatayaiva taṁ pariṣkurvanti na
kevala-sva-guṇena \| sa ca tat-tad-rūpān tān sva-śakti-vilāsān prāpya
svīya-tat-tad-guṇān viśeṣataḥ prakāśayatīti tasya tat-tad-apekṣāpi
sidhyati \| ata eva **pītāmbara-dharaḥ sragvī sākṣān
manmatha-manmathaḥ** ity-ādau abhivyaktāsamordhva-saundaryasyāpi
pariṣkāratvena varṇitayoḥ srak-pītāmbarayor api tādṛśatvaṁ gamyate \|

īdṛśāny eva vāsāṁsi nityaṁ giri-vanecarāḥ \[bhā.pu. 10.41.35\] iti
rajaka-vākyaṁ tv āsura-dṛṣṭyā, śrī-viṣṇu-purāṇe laukika-dṛṣṭyāpi
suvarṇāñjana-cūrṇābhyāṁ tau tadā bhūṣitāmbarau \[vi.pu. 5.9.5\] ity
uttamāgamatvāvagamāt \| tathā mūle ca śyāmaṁ hiraṇya-paridhim \[bhā.pu.
10.23.22\] ity-ādi \| āstāṁ tad api
kāliya-varuṇa-govindābhiṣeka-kartṛ-mahendrādy-upahṛtāsaṅkhya-vastrādīnāṁ
tad-dine cāvaśyaṁ vicitra-parihitānāṁ tenānyathā pratīyamānatvam eva
jāyate \| tataḥ kaṁsāhṛta-vāsasāṁ svīkāraś ca
tadīya-svarūpa-śaktyaika-prādurbhāva-rūpāṇāṁ narakāhṛta-kanyānām iveti
jñeyam \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 275) :** atha **ujjvalaḥ** \|
atrālambanaḥ kāntatvena sphuran kānta-bhāva-viṣayaḥ śrī-kṛṣṇaḥ \|
tad-ādhārāḥ sajātīya-bhāvās tadīya-parama-vallabhāś ca \| tatra
śrī-kṛṣṇo yathā---**tāsām āvirabhūc chauriḥ** iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : śauriḥ** śūra-vaṁśāvirbhūtatvena
prasiddho'pi tāsām evāvirabhūt \| sarvato'py apūrvād āvirbhāvād ity
arthaḥ \| **sākṣān-manmathaḥ** nānā-caturvyūha-sthāḥ pradyumnāḥ, teṣāṁ
**manmathaḥ** \| cakṣuṣaś cakṣuḥ \[bṛ.ā.u. 4.4.18\] itivan
manmathatva-prakāśaka ity arthaḥ \|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāsāṁ
tathā-vidha-rodana-śravaṇānantaraṁ soḍhum aśaktas tadaiva prādurabhūd
ity āha---**tāsām** ity-ādi \| **śaurir** ity atra śūra-śabdo na rūḍhaḥ,
api tu yaugika eva \| śūra-putro'pi nātaḥ param antardhāna-līlāyāṁ
samartho'bhūt, api tu tāsāṁ **sākṣād āvirbhūtaḥ**, ata eva
**smayamāna-mukhāmbujaḥ** \| ataḥ paraṁ mama dhairyaṁ na vartata iti
smayamānatvam \| **pītāmbara-dhara** iti bhāva-viśeṣāt ślathan
pītāmbaraṁ vāma-kareṇa bibhrad ity arthaḥ \| athavā pītottarīyaika-deśaṁ
dhṛtvā smitaṁ saṁvṛṇvan \| athavā, ślathad-uttarīyatayā pītāmbaraṁ
pītāmbaraika-deśo dharāyāṁ yasya, anyathā pītāmbaram ity anenaiva
siddhiḥ \| **sragvī** amlāna-vana-mālaḥ \| **manmathasya manmatho** mano
mathnātīti yathā tasyāpi tathā \| athavā, madayatīti mathnātīti vā manda
math vā madanaḥ na mathnātīti manmatho rudras tasyāpi madaṁ garvaṁ
mathnātīti mohinī rūpeṇa garvaṁ hatavān iti tathā \| bhūto'pi svayaṁ
tāsāṁ saundaryākṛṣṭa ity arthaḥ \| athavā, sākṣān-manmatho
mūrta-manmathas tasyāpi manmathaḥ \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā rodanam eva
kṛṣṇa-prāpti-sādhanaṁ jātam ity āhuḥ---**tāsām** iti \| yas tu
viraha-jvālāvalīḍha-manāḥ, tena ruruduḥ, **tāsāṁ** paramārtānāṁ
daśamy-avasthā-nikaṭa-vartinīnāṁ madhye **śauriḥ,** sarveṣāṁ
duḥkha-nirasana-nija-guṇa-prakāśanārthaṁ śūra-vaṁśe'vatīrṇa ity arthaḥ,
**āvirabhūd** dṛśyo'bhavad iti \| tāsāṁ śoka-nivṛtty-arthaṁ **smayamānaṁ
mukhāmbujaṁ** yasya, sva-doṣācchādanārtham eva smitaṁ svasyaiva
sāparādhatvād iti \| romāñcādi-gūhanārthaṁ **pītāmbara-dharaḥ** \|
pītāmbareṇa sarvam aṅgam ācchādyāvirbhūtaḥ \| **sragvī** tad-virahe
svasyāpi tāpa-nirvāpakaṁ śaitya-hetuṁ mālā-dhāraṇam uktam \|

yad vā, idānīṁ manasi āvirbhāve na raso na ca kīrtir iti
vicāryāvirbhūtaḥ \| **pītāmbara** iti varṇa-sādṛśyena
tad-varṇa-sadṛktvena pītāmbara-dhāraṇam uktaḥ \| **sragvī** anena
mālā-dhāraṇena kīrti-rakṣaṇaṁ sūcitam \| tāsām alaṅkaraṇārtham \| yad
vā, srajo vṛndāvana-bhava-mālya-gumphitāḥ santi yasyeti īrṣyayālabdhum
udyatānāṁ vāk-stambhaṁ kārayituṁ jagan-mohana-rūpam āviścakāreti \|

evaṁ gati-vilāsa-mādhurya-prakāśanena **sākṣān-manmatha-manmathaḥ** \|
sa tu manmathaḥ prākṛtaḥ prākṛtān eva kṣobhayati, na tv aprākṛtān
kṛṣṇa-priyān \| ayaṁ tu sākṣān mūrtaḥ, jagan-mohakasya manmathasyāpi
mohaka ity arthaḥ \| kāmasya cen moho jātaḥ, tarhi tāsāṁ mohane ko
vismayaḥ ? iti \| etāsāṁ mohane prākṛta-kāmasyāsāmarthyāt \| ayam eva
mohaka ity arthaḥ \|

ayam āśayaḥ---yāvat-paryantaṁ kṛṣṇo rāsa-vilāsaṁ kṛtavān,
tāvat-paryantaṁ kāmasyāpi nirodho jātaḥ \| svarūpe nimagnatvān niṣkriyo
jāta iti \| tad-avacchinne kāle sarve janāḥ mat-pravaṇa-cittatvaṁ na
svārthe sādhayantv iti vicārya kāmaṁ mohitavān iti \| kṛṣṇa-svarūpe
sthito'yaṁ kāmas tu cinmayātmakaḥ gopī-jana-sevyaḥ \| etāḥ paraṁ
tanubhṛtaḥ \[bhā.pu. 10.47.58\] ity-ādinā tu tāsu uddhavādi-namaskāryā
sudṛṣṭam \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śaurir** iti
śrī-gopī-jana-pakṣasya śrī-śukadevasya kṛṣṇaṁ praty asūyoktiḥ \|
kuṭilāntaḥkaraṇa-kṣatriya-jāty-udbhavatvād eva kṛṣṇaḥ premavatībhya
ābhya etāvad duḥkhaṁ dattvā sva-śauryaṁ prakaṭīcakāra \| yadi
saralāntaḥkaraṇa-gopa-jāti-jāto'bhaviṣyat tadā naivam abhaviṣyad ity
artha-vyañjikā \| ata eva **tāsāṁ** duḥkhe'pi praphulla-mukhaḥ \|
vastutas tu **smayamānaṁ** tāsām ānandanārtham eva praphullīkṛtaṁ
**mukhāmbujam** eva \| hṛd-ambujaṁ tu santaptam eva yasya saḥ \|
**pītāmbaraṁ** skandhābhyāṁ puro lambitīkṛtya hastābhyāṁ dharatīti saḥ
\| aparādhaṁ kṣamayitum iti bhāvaḥ \| **sragvī** iti preyasyaiva
paridhāpitāṁ srajaṁ tāṁ darśayitum iti bhāvaḥ \| **sākṣān-manmatho** yaḥ
samaṣṭi-kāmaḥ, tasyāpi mano mathnātīti saḥ \| jagan-mohanam api
kandarpaṁ mohayitum āyāntaṁ strī-bhāvaṁ prāpayya tathā mohayāmāsa yathā
so'pi kṛṣṇa-saundaryaṁ dṛṣṭvā kandarpa-śara-pīḍito mumohety arthaḥ \|
tena kṛṣṇas tat-preyasyaś ca svarūpa-bhūta-kandarpasya tasya
tatrānadhikārād eveti jñeyam \| tadānīṁ sākṣān-manmatha-manmathatvena
mahā-mohana-svīya-mādhuryāviṣkaraṇaṁ tāsāṁ tādṛśasyāpi viraha-duḥkhasya
vismāraṇārtham iti spaṣṭīkartum \|\|2\|\|

**\...**

\|\| 10.32.3-4 \|\|

taṁ vilokyāgataṁ preṣṭhaṁ prīty-utphulla-dṛśo'balāḥ \|

uttasthur yugapat sarvās tanvaḥ prāṇam ivāgatam \|\|

kācit karāmbujaṁ śaurer jagṛhe'ñjalinā mudā \|

kācid dadhāra tad-bāhum aṁse candana-rūṣitam[^117] \|\|

**śrīdhara-svāmī (bhāvārtha-dīpikā) : tanvaḥ** kara-caraṇādayaḥ
\|\|3-4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** kṛṣṇam \|
avayavāvayavinor abhedopacārāt **tanū**-śabdo'trāvayava-paraḥ, śarīrāṇi
vā \| **prāṇa**-śabda ekatvaṁ sāmānyābhiprāyam \|\|3-4\|\|

\[*ataḥ paraṁ viśvanāthaḥ*.\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āgatam** iti \| tāsām
abhiprāyānusāreṇa \| yad vā, tāsāṁ madhye prādurbhūtam \| kiṁ vā, ādau
dūre prādurbhūyāgamana-krameṇa nijāntikaṁ prāptaṁ santam ity arthaḥ \|
tathā śrī-viṣṇu-purāṇe---tato dadṛśur āyāntaṁ vikāsi-mukha-paṅkajaṁ
\[vi.pu. 5.13.43\] iti \| ata eva **vi**śeṣeṇa **lokayitvā** dṛṣṭveti
rodana-vaivaśyena īṣad-darśane'py adarśanāt \| kiṁ vā, dṛṣṭe'pi
paramārtyā viśvāsābhāvāt samyak nirīkṣyaivety arthaḥ \| ataḥ **prītyā**
praharṣeṇa **uccaiḥ phullo** vikasitā **dṛśo** netrāṇi yāsāṁ,
tathābhūtāḥ satyaḥ \| **abalā** viraha-kṣāmatayotthātum asamarthā api
sarvā **yugapad utthitaḥ** \| tatra hetuḥ---**preṣṭham** iti \|

nanu tathāpy antya-daśā-prāptānām iva tāsāṁ sadya ekadā tathotthānaṁ
kathaṁ sambhavet ? ity āśaṅkya etad eva dṛṣṭāntena sādhayati---**tanva**
iti \| tad-eka-preṣṭhatvena maraṇe jīvane ca tad-eka-hetutvād iti bhāvaḥ
\| yad vā, ādau **prīty-utphulla-dṛśo** babhūvuḥ \| paścād
**utthasthuḥ**, yathā tanūnām apy ādau spandanādi paścāt sva-sva-kṛtye
pravṛttir iti \| **āgatam** iti punar-uktyâ utthāne āgamanaika-hetutā
bodhitā \|\|3\|\|

adhunā tad-āgamanāt sarvāsām eva viraha-tāpāpagamaṁ paramotsavādikaṁ ca
ṣaḍbhir vadann ādau pṛthaktvena tāsu mukhyānāṁ prasiddhānām aṣṭānāṁ
prema-ceṣṭitāny āha---**kācid** iti pañcabhiḥ \| **karāmbujam** ekam
anyenāmbara-dhāraṇāt tathā vyavahārasya śobhanatvāt \| ambuja-rūpakeṇa
sahajārūṇyādi-saundaryaṁ tāpa-hāritvaṁ ca dhvanitam \| **añjalinā** iti
bhakti-viśeṣāt \| **mudā** iti viraha-duḥkha-nivṛtteḥ \| idaṁ cāgre'pi
sarvatrānuvartyam \| tasya taṁ vā saundaryādinānirvacanīyaṁ bāhum \|
**śaurer** ity anuvartata eva \| evam agre'pi \| **candanena rūṣitaṁ**
bhakti-ccheda-liptam iti saundaryaṁ tāpāpahāritvaṁ coktam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āgatam** ādau samutkaṇṭhayā
sadya eva dūre prādurbhūya āgamana-krameṇa nijāntikaṁ prāptaṁ santam \|
tathā ca viṣṇu-purāṇe---tato dadṛśur āyāntaṁ vikāsi-mukha-paṅkajaṁ
\[vi.pu. 5.13.43\] iti \| ata eva **vi**śeṣeṇa **lokayitvā** dṛṣṭveti
rodana-vaivaśyena īṣad-darśane'py aniścayāt \| kiṁ vā, dṛṣṭe'pi
paramartyā viśvāsābhāvāt samyak nirīkṣyaivety arthaḥ \| **abalā**
viraha-kṣāmatayotthātum asamarthā api sarvā **yugapad utthitaḥ** \|
tatra hetuḥ---**preṣṭham** iti \| tad-eka-preṣṭhatvena maraṇe jīvane ca
tad-eka-hetutvāt \| etad eva dṛṣṭāntena sādhayati---**tanva** iti \|
**āgatam** iti punar uktiḥ utthāne āgamanaika-hetutā spaṣṭārthaṁ kṛtā \|
vilāsākhyo'nubhāvo'yam---

> gati-sthānāsanādīnāṁ mukha-netrādi-karmaṇām \|
>
> tātkālikaṁ tu vaiśiṣṭyaṁ vilāsaḥ priya-saṅgajam \|\| \[u.nī. 11.31\]
> iti \|\|3\|\|

pūrvaṁ viraha-dainyena tulya-vacanaiḥ sarvāsām eva tulyatā prāptir
darśitā\| adhunā prāpta-nijālambanatvena sva-svabhāvam anusarantīnāṁ
mukhyānāṁ ceṣṭita-bhedair bhāva-bhedān āha---**kācid** iti pañcabhiḥ \|
**karāmbujaṁ** dakṣiṇaṁ **jagṛhe** vana-bhramaṇa-śrāntatayā mattasya
tasya karāvalambanāya tathā vyavahārasyaucityāt sparśotsukyāc ca \|
karasya dakṣiṇatvaṁ ca nija-skandhe tad-bāhu-dhāriṇyā dvitīyāyāḥ
kānta-samāna-sthitatvena vāma-bhāgāvasthānaucityāt, dakṣiṇasyaiva tathā
grahaṇaucityāc ca \| karasya dakṣiṇaṁ ca nija-skandhe tad-bāhu-dhāriṇyā,
dvitīyāyāḥ kānta-samāna-sthitatvena vāma-bhāgāvasthānaucityāt,
dakṣiṇasyaiva tathā grahaṇaucityāt \| evam uttarottaraṁ jñeyam \|

**añjalinā** iti nirdeśād iyaṁ mṛduḥ sakhya-prāya-dāsyā kānta-parādhīnā
dakṣiṇā ca \| **candanena rūṣitaṁ** bhakti-ccheda-liptam iti iyam ākṛṣya
dhāraṇāt prakharā vyakta-sakhyā kiñcit parādhīna-kāntā dakṣiṇā ca \|
tāmbūlam atra pratikuñjaṁ mālādi-sāhityena śrī-vṛndā-devyā sthāpitam \|
yogamāyaiyaiva vā siddham \| **śaurer** iti prakaraṇa-labdham \|\|4\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 326) :** \[vilāsa-māmakaḥ
anubhāvaḥ---\]

> gati-sthānāsanādīnāṁ mukha-netrādi-karmaṇām \|
>
> tātkālikaṁ tu vaiśiṣṭyaṁ vilāsaḥ priya-saṅgajam \|\| \[u.nī. 11.31\]

sa yathā---**taṁ vilokyāgataṁ preṣṭham** iti spaṣṭam \|\| (326)

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) :** eṣa cāsu bahu-bhedo vartate \|
ekatra bhāve khalu mithunasya mitha ādara-viśeṣaḥ \| tatra preyasīnāṁ
tvadīyatvābhimānātiśayena kāntaṁ prati
pāratantrya-vinaya-stuti-dākṣiṇya-prācuryam \| anyatra madīyatvātiśayaḥ,
yatra paratantra-kāntatayāntar-marmajñatā-narma-kauṭilyābhāsa-prācuryam
\| etad yugalasya ca bhedasya
bahv-aṁśa-svalpāṁśa-tat-sāṅkarya-bhedenāparāsu ca bahuvidha iti \| ete
ca bhāvā yathoktāḥ---**kācit karāmbujam** iti ṣaḍbhiḥ \|

atrādara-viśeṣa-maya-prāg-ukta-bhāvā **kācit karāmbujam** ity atra
prathamoktā \| iyaṁ ca sarvāgra-sthitatvād ādau varṇyate \| tato
jyeṣṭheti gamyate \| tataś ca sarvādau tayaiva milanaṁ kṛṣṇasya \| tathā
tasyām eva śrī-kṛṣṇasyāpy ādarātiśayo'vagamyate \| evaṁ tathāñjalinā
kara-grahaṇāt tasyā api tasminn ādaro vyaktaḥ \| tat-pāratantryādikam
api \| madhya-sthitatvaṁ cāsyāḥ \| tataḥ sādhv evedaṁ prathamodāharaṇam
\|\|4\|\|

saṅkara-bhāvā ca---**kācid dadhāra** ity-ādinoktā \| tad bāhor aṁse
dhāraṇena pūrvasyā dākṣiṇyāṁśena sāmyāt \| uttarasyā eṣā khalu śyāmalety
abhiyukta-prasiddhiḥ \| atrāṣṭamī ca viṣṇu-purāṇoktā yathā---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

asyā nātisphuṭa-bhāvatvāt tāṭasthyam \| eṣā ca bhadrety
abhiyukta-prasiddhiḥ \| teṣāṁ bhāvānāṁ paramānandaika-rūpatvaṁ
darśayati---**sarvā** \[bhā.pu. 10.32.9\] iti \|\|4\|\|

(*itaḥ paraṁ 10.29.6 śloko draṣṭavyaḥ.*)

---------------------------------------------------------------------------------------------------------------------

**jīva-gosvāmī (prīti-sandarbhaḥ 393) :** etad-anantaraṁ
sambhogodāharaṇaṁ ca darśitam---**taṁ vilokyāgataṁ preṣṭhaṁ**
ity-ādibhiḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kācid ity-ādi ṣaṭkam \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatra prādurbhūte sati yad
abhūt tad āha---**tam** ity-ādi \| **āgatam** āvirbhūtam, na tu kutaścid
āyātaṁ, tatraivāntardhāya sthitatvāt \| **abalā** api utthānāsamarthā
aty**uttasthuḥ** \| **yugapad** iti darśanasya paurvāparyābhāvād
ekasyaiva pratyekaṁ purato bhāsamānatvāt \| etena pūrvam upaviṣṭā eva
jagur iti mantavyam \| tatra dṛṣṭāntaḥ---**tanvaḥ** **prāṇam ivāgatam**
\| prāṇayatīti prāṇa ātmā, taṁ prāpya tanvaḥ śarīrāṇīva ātmanaḥ ekatvād
eka-vacanam \| tanūnāṁ bahutve tathā \|\|3\|\|

atha tasminn āvirbhūte tam ālokya, yā yathā cakrus tad āha---**kācid**
ity-ādi bahubhiḥ \| **kācit karāmbujam** iti sādara-praṇayinī, kecid
enāṁ candrāvalīm āhuḥ\| kācid dadhāra tad-bāhuṁ \[bhā.pu. 10.32.4\] iti
sakhya-pradhāna-praṇayavatī \|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** prathamaṁ tāsāṁ tatra gocare
kiñcid dūre diśi āvirbhūyāyāntaṁ sa-sambhramāḥ jātā ity āha---**taṁ
vilokya** iti \| tathoktaṁ parāśareṇa---tato dadṛśur āyāntaṁ
vikāsi-mukha-paṅkajaṁ \[vi.pu. 5.13.43\] iti \| tad-arthaṁ sarvam
anveṣitaṁ gānaṁ rodanam api prāpti-sādhanaṁ jñātvā **tam** **āgataṁ**
dūrād eva **vilokya** samyaktvena dṛṣṭvā paricitya virahāgni-tāpa-pradam
api **preṣṭhaṁ** jīvana-hetutvāt \| **abalāḥ**
virahārti-janita-deha-sāmarthyā api tad-viśvāsābhāvāt sakṛd ātmānaṁ
darśayitvā punar apy adṛśyo bhaviṣyatīti śaṅkayā **sarvāḥ** puṇyata
ekadaiva **uttasthuḥ** sa-sambhramaṁ samutthitā iti \| karśanānantaram
eva prāptā **utphullā** vikasitā **dṛśo** yāsāṁ tāḥ \| tatra dṛṣṭāntam
āha---**tanvā** kara-caraṇādayaḥ āgataṁ prāṇaṁ dṛṣṭvā yathottiṣṭhanti
sa-cetanā bhavanti, tadvad iti \|\|3\|\|

evaṁ tāvat sarvāsām eva viraha-tāpa-nivṛttau satyāṁ tāsāṁ
yūtha-mukhyānāṁ tat-tad-bhāvodayena pūrva-cintitāni virahālāpaiḥ
mukha-nirgatāni śṛṅga-grāhikā-nyāyena pṛthak-kṛtāni ceṣṭitāni abhinayena
darśayati---**kācid** iti pañcabhiḥ \| **kācid** iti śrī-kṛṣṇa-priyātvān
nāmānuktiḥ \| yayāntardhi-samaye **karāmbuja**-sparśanam eva cintitaṁ,
sā kāpi **śaurer** iti śukoktiḥ \| **kācit karāmbujam** iti
śaitya-hetutvaṁ vyañjitam **añjalinā** saṁhata-hasta-dvayena
gaurava-pūrvakaṁ sva-vinaya-jñāpanaṁ ca **mudā** hṛdayollāse nija-gṛhe
punar apy antardhāna-śaṅkayeti gūḍhābhiprāyā, bahu-pradeśa-caṅkramaṇena
saṁvalana-śaṅkayā vā sparśa-janitānanda-prāptīcchayā vā
karāmbuja-grahaṇam iti \| **kācit** gauravaṁ parityajya **tad-bāhuṁ
svāṁse dadhāra** yato'py antaragā bhaviṣyāmīty āśayā sadāliṅgitā syām
ity āśayā vā ekaṁ bāhuṁ sva-skandhe dhṛtavatī \| anena
pītāmbara-dhāraṇāt \| **mudā** iti pūrva-kleśa-nivṛttiḥ sūcitā\|
kīdṛśaṁ bāhuṁ ? **candana-bhūṣitaṁ** candanena bhakti-ccheda-racanayā
kayācil liptaṁ viraha-tāpa-taptāṁse sthāpanaṁ tat-tāpa-nivṛtty-artham
eva \| tatra hetutvena viśeṣaṇaṁ **candana-bhūṣitam** iti \| \"rūṣitam\"
iti pāṭhe sa evārthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tanvaḥ** kara-caraṇādayaḥ
\| **āgatam** iti punar-uktiḥ tāsāṁ mūrcchitānām utthānaṁ
tad-āgamanaika-hetukam iti spaṣṭīkartum \|\|3\|\|

sarva-gopīṣu mukhyānāṁ kāsāñcit sva-svabhāvocita-prema-ceṣṭitāny
āhuḥ---**kācid** iti pañcabhiḥ \| **karāmbujaṁ** dakṣiṇam evety
uttarārdha-vyākhyāyāṁ vyaktībhāvitvāt \| **jagṛhe** vinaya-maya-maitryāt
sparśautsukyāc ceti bhāvaḥ \| iyam ādara-maya-saṁsparśāt
tadīyatāmaya-ghṛta-snehavatī kānta-parādhīnā dakṣiṇā ca prāthamyāt
sarva-jyeṣṭhā \| **candanena rūṣitaṁ** bhakti-cchedena liptaṁ **bāhuṁ**
vāmam eva sva-kānta-vāma-bhāga eva sthitaucityāt \| iyam ādara-gandhinā
sva-kartṛkāliṅganena kiñcid
ghṛta-sneha-miśra-madhu-snehavatī-vyakta-sakhyā kiñcit svādhīna-kāntā
dakṣiṇā ca \|\|4\|\|

**\...**

\|\| 10.32.5 \|\|

kācid añjalināgṛhṇāt tanvī tāmbūla-carvitam \|

ekā tad-aṅghri-kamalaṁ santaptā[^118] stanayor[^119] adhāt \|\|

**śrīdhara-svāmī (bhāvārtha-dīpikā) : añjalinā** saṁhata-hasta-dvayena
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāmbūlasya carvitaṁ**
bhakṣitocchiṣṭaṁ thūtkṛtya tyaktaṁ tajjalaṁ vā \| **santapta-stanayos**
tāpāpanodanārtham adhād dadhāra \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tad-aṅghri-kamalam** iti
\| upaviśya sthitavata eva praṇaya-vaśāc caraṇayor ekam uttolya
**stanayor adhāt** \| paścād evopaveśo vakṣyate \|\|5-9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : añjalinā** iti pūrvavat \|
kiṁ vā, bahula-lābhāśayā sadā carvyamāṇaṁ **tāmbūlaṁ** pravartate,
parama-rasamayatvāt patana-śaṅkayā vā \| yatas **tanvī** viraheṇātikṛśā
\| ata eva **tāmbūla-carvitaṁ** parama-rasamayatvāt tāmbūlaṁ purā
śrī-bhagavataiva nāgara-śekhareṇa svayam ānītam \| kiṁ vā,
śrī-vṛndā-devy-ādy-arpitaṁ jñeyam \| **aṅghri-kamalam** ekaṁ **stanayor
nyadhād** ity etasyās tad-artham upaveśo jñeyaḥ \| śrī-bhagavad-upaveśaś
cāgre---tatropaviṣṭaḥ \[bhā.pu. 10.32.14\] iti vakṣyate, tasya tayor
nidhāne hetuḥ---**santapta**- iti \| anyathā viraha-tāpa-kāma-jvarayor
anupagamaḥ \| \"hṛdaye\" iti pāṭhe'pi sa evārthaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : añjalināgṛhṇād** iti pūrvavat
\| atrautsukyaṁ tv adharāmṛtārtham \| iyaṁ mṛdur dāsya-prāya-sakhyā
kānta-parādhīnā dakṣiṇā ca **aṅghri-kamalaṁ** dakṣiṇam eva **stanayor
nyadhāt**\| vāma-bhujena priyāvalambanena
vāma-caraṇa-nyastāṅga-bhāvatā-prāpteḥ\| samprati sthita eva cāyam
upaveśasyāgrato vakṣyamāṇatvāt \| ata upaviṣṭayaiva tayā caraṇa-dhāraṇam
\| tasya tayor nidhāne hetuḥ---**santapta**- iti
viraha-maya-raty-ākhyena bhāveneti śeṣaḥ \| \"hṛdaya\" iti pāṭhe sa
evārthaḥ \| iyaṁ prakharā dāsya-prāya-sakhyā kāntādhīnā dakṣiṇā ca
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : kācid añjalinā** iti
kumārikāṇāṁ mukhyā \| **ekā tad**-**aṅghri-kamalam** iti
sa-dainya-praṇayavatī \| sā tu kācid dadhāra tad-bāhuṁ \[bhā.pu.
10.32.4\] iti bāhuṁ svāṁse dadhatyāḥ kasyāścit skandhe kṛtāvarjanatayā
śithilaika-pādasya tasya sthitiḥ \| ata eva śithilaṁ caraṇaṁ svayam
upaviśya **stanayoḥ** kṛtavatī, na tu tadā bhagavān upaviṣṭaḥ \|\|5\|\|

kācid añjalināgṛhṇāt tanvī tāmbūla-carvitam \|

ekā tad-aṅghri-kamalaṁ santaptā[^120] stanayor[^121] adhāt \|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) :** atra candrāvalyāḥ sadṛśa-bhāvā
**kācid** **añjalinā** ity-ādinā varṇitā \| **ekā tad-aṅghri-kamalam**
ity-ādinā ca \| ete tat-sakhyau padmā-śaivye ity abhiyukta-siddhiḥ
\|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhara-sīdhunāpy āpayasva na
\[bhā.pu. 10.31.8\] iti yathā prārthitaṁ sā añjalinā
saṁhata-hasta-dvayena tāmbūla-carvitam adharāmṛtam iva sahitam evāgṛhṇāt
\| kīdṛśī vipralambhe'dharāmṛta-pānāntareṇa kṛśāṅgī jātā ? ekā kācit
yayā prārthitaṁ caraṇa-paṅkajaṁ śantamaṁ ca te ramaṇaṁ naḥ staneṣv
arpayādhihan \[bhā.pu. 10.31.13\] iti, sā sva-manorthaṁ saphalīkartuṁ
santapta-stanayoḥ virha-tāpa-taptayos tad-aṅghri-kamalam adhāt
nyastavatī tāsāṁ sammarde tatropaviśyeti ārthiko'yam arthaḥ \| anyathā
tad-aṅghri-kamala-sthāpanam aśakyaṁ syād iti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** añjalināgṛhṇād itīyaṁ
dāsya-prāya-maitryā kāntādhīnā dakṣiṇā ca \| aṅghri-kamalaṁ dakṣiṇam eva
sva-hastābhyāṁ gṛhītvā bhūmāv upaviṣṭā stanayor nyadāt \| tataś ca
vāma-bhujena kāntāyāḥ skandham ālambya vāma-caraṇena bhuvam avaṣṭabhya
kṛṣṇas tasthāv iti jñeyam \| iyaṁ maitrya-prāya-dāsyā kāntādhīnā dakṣiṇā
ceti \| ata ime tadīyatā-maya-ghṛta-snehavatyā prathamāyāḥ sakhyau
\|\|5\|\|

**\...**

\|\| 10.32.6 \|\|

ekā bhrū-kuṭim ābadhya prema-saṁrambha-vihvalā \|

ghnantīvaikṣat kaṭākṣepaiḥ sandaṣṭa-daśana-cchadā \|\|

**śrīdhara-svāmī (bhāvārtha-dīpikā) : bhrukuṭiṁ** bhruvam **ābaddhya**
kuṭilīkṛtya **prema-saṁrambheṇa** praṇaya-kopāveśena **vihvalā** vivaśā
**daṣṭādharoṣṭhā** **kaṭāḥ** kaṭākṣāḥ, tair ye **ākṣepāḥ** paribhavāḥ,
tais **tāḍayantīvaikṣat** \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nāmaika-deśa-grahaṇena
bhīma-padena bhīmasenavat **kaṭa**-padena kaṭākṣa-graho jñeyaḥ \|
**ghnantīva** iti---\"are śaṭha ! mām api tyaktavān" ity āśayaḥ \|
rādhikeyam iti pratīyata iti \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prema-saṁrambheṇaiva
bhrukuṭim ā samyak baddhā paścāt prema-saṁrambha-vihvalā babhūveti śeṣaḥ
\| aikṣateti pareṇāvānvyaḥ \| tathā ca śrī-viṣṇu-purāṇe---

> kācid bhrū-bhaṅguraṁ kṛtvā lalāṭa-phalakaṁ harim \|
>
> vilokya netra-bhṛṅgābhyāṁ papau tan-mukha-paṅkajam \|\| \[vi.pu.
> 5.13.44\] iti \|

anyā ca kaṭākṣa-bāṇa-kṣepair ghnantīvaikṣata \| atrāpi prema-saṁrambha
eva kāraṇaṁ jñeyam \| nirdaṣṭa-daśana-cchadety ukteḥ \| premety
anuvṛtter vā \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prema-saṁrambha-vihvalā** satī
**bhrukuṭim ābadhya** **nirdaṣṭa-daśana-cchadā** bhūtvā **kaṭākṣepair**
**ghnatīvaikṣata** ity anvayaḥ \| kaṭākṣepaiḥ kaṭākṣa-vikṣepaiḥ \|
sandaṣṭeti kvacit pāṭhaḥ \| śārim iti prakaraṇāt \| ghnatīveti tasyāpi
kṣobhaṁ vyajya tābhir gṛhītatvenaiva dākṣiṇya-mātreṇaiva ca sa tatra
sthita iti vyajyate \| tathā vāmyena dūra-sthitāyā api tasyāḥ
prema-saṁrambheṇety anena tad-īkṣaṇe parama-sukhaṁ darśitam \| yathā
śrī-viṣṇu-purāṇe---

> kācid bhrū-bhaṅguraṁ kṛtvā lalāṭa-phalakaṁ harim \|
>
> vilokya netra-bhṛṅgābhyāṁ papau tan-mukha-paṅkajam \|\| \[vi.pu.
> 5.13.44\] iti \|

atra bibbokākhyānubhāvo darśitaḥ \| yathoktaṁ---iṣṭe'pi garva-mānābhyāṁ
bibbokaḥ syād anādaraḥ iti \| tathā lalitākhyo'pi, yathoktaṁ---

> vinyāsa-bhaṅgi-raṅgānāṁ bhrū-vilāsa-manoharāḥ \|
>
> sukumārā bhaved yatra lalitaṁ tad udīritam \|\| \[u.nī. 11.56\]

iyaṁ prakharā susakhyātyanta-svādhīnā vāmā kāntā ca \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **ekā bhru-kuṭim ābadhya**
iti praṇaya-krodhavatī, kecid enāṁ śrī-rādhām āhuḥ \|\|6\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367)** \[*caturtha-ślokasya vyākhyātaḥ
paraṁ*\] **:** atha madīyatvātiśayamaya-dvitīyodāharaṇam \| **ekā
bhrū-kuṭim ābadhya** ity-ādi \| eṣā khalu madhyato varṇanayā
madhya-sthitety avagamyate \| madhya-sthitatvaṁ cāsyāḥ
parama-durlabhatāṁ vyanakti \| tato bhāva-viśeṣa-dhāritā cāsyā gamyate
\| tasya sākṣāt-pratyāyakaṁ ca
madīyatvātiśayādi-bodhaka-bhrū-bhaṅgy-ādikam evāsti \| iyaṁ ca
śrī-rādhaiva jñeyā \|

īdṛśa eva bhāvo'syāḥ kārttika-prasaṅge
vrata-ratnākara-dhṛta-bhaviṣya-vacane dṛśyate---

> tasmin dine ca bhagavān rātrau rādhā-gṛhaṁ yayau \|
>
> sā ca kruddhā tam udare kāñcī-dāmnā babandha ha \|\|
>
> kṛṣṇas tu sarvam āvedya nija-geha-mahotsavam \|
>
> priyāṁ prasādayāmāsa tataḥ sā tam avocayat \|\| iti \|

tataḥ siddhe ca tasyā bhāvasya tādṛśatve yathā rādhā priyā ity-ādi
pādmādi-vacanānusāreṇa anayārādhito nūnaṁ \[bhā.pu. 10.30.28\]
ity-ādy-anusāreṇa ca tan-māhātmyāt tādṛśa-bhāva-māhātmyam eva sphuṭam
upalabhyate \| dvārakāyām etad-anugata-bhāvatvenaiva śrī-satyabhāmāpi
sarvataḥ praśastā \| tatra bhāva-sādṛśyaṁ sarvataḥ praśastatvaṁ ca yathā
śrī-viṣṇu-purāṇe---

> yadi te tad-vacaḥ satyaṁ satyātyarthaṁ priyeti me \|
>
> mad-geha-nisphuṭārthāya tadāyaṁ nīyatāṁ taruḥ \|\| \[vi.pu. 5.30.33\]
> iti \|

pādma-kārttika-māhātmye śrī-kṛṣṇa-vākyaṁ ca yathā---na me tvattaḥ
priyatamā ity-ādi \| śrī-hari-vaṁśe vaiśampāyana-vacanaṁ ca
tan-nirdhārakam---saubhāgye cādhikābhavad iti \|

atha yā ca pūrva-bhāvopalakṣitā sāpi tad-bhāva-virodhi-bhāvatvena
tat-pratipakṣa-nāyikā syāt\| candrāvaly eva seti ca prasiddham \|
tathoktaṁ śrī-bilvamaṅgalena---

> rādhā-mohana-mandirād upāgataś candrāvalīm ūcivān
>
> rādhe kṣemamayeti tasya vacanaṁ śrutvāha candrāvalī \|
>
> kaṁsa kṣemamaye vimugdha-hṛdaye kaṁsaḥ kva dṛṣṭas tvayā
>
> rādhā kveti vilajjito nata-mukha-smero hariḥ pātu vaḥ \|\| iti
> \|[^122]

atra candrāvalyāḥ sadṛśa-bhāvā kācid añjalinety ādinā varṇitā \| ekā
tad-aṅghri-kamalam ity-ādinā ca \| ete tat-sakhyau padmā-śaivye ity
abhiyukta-siddhiḥ \| śrī-rādhāyāḥ sadṛśa-bhāvā ca \|
aparinimiṣad-dṛgbhyām ity-ādinā varṇitā \| taṁ kācid \[bhā.pu. 10.32.8\]
ity-ādinā ca \| madīyo'sau svayam eva mām anubhaviṣyatīti svayaṁ
grāha-sparśādy-abhāvena vāmya-sparśāt\|

tataś caite tat-sakhyau \| ete ca prāyas tat-sa-nāmatvāt \|
tad-anugatatayā pāṭhāc cānurādhā-viśākhe bhavetām \| ye khalu viśākhā
dhyāna-niṣṭhikā iti, rādhānurādhā iti bhaviṣyottara-paṭhite
tatrānurādhaiva lalitety abhiyukta-prasiddhiḥ \| saṅkara-bhāvā ca kācid
dadhāra \[bhā.pu. 10.32.4\] ity-ādinoktā \| tad bāhor aṁse dhāraṇena
pūrvasyā dākṣiṇyāṁśena sāmyāt \| uttarasyā eṣā khalu śyāmalety
abhiyukta-prasiddhiḥ \| atrāṣṭamī ca viṣṇu-purāṇoktā yathā---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

asyā nātisphuṭa-bhāvatvāt tāṭasthyam \| eṣā ca bhadrety
abhiyukta-prasiddhiḥ \| teṣāṁ bhāvānāṁ paramānandaika-rūpatvaṁ
darśayati---sarvā \[bhā.pu. 10.32.9\] iti \|\|4-9\|\|

**nārāyaṇa-bhaṭṭaḥ (śrī-rasikāhlādinī) :** yad uktam, pati-sutānvaya-
\[bhā.pu. 10.31.16\] iti praṇaya-kopa-viśeṣavatī sā ekā yūtha-mukhyā
dūre sthitā kauṭilyena bhrū-kuṭiṁ bhrū-latām ābadhya vakrīkṛtya
bhrū-kuṭi-bandhanena citta-kauṭilyaṁ lakṣitam \| prema-saṁrambhaiḥ
prakopaḥ sarvendriya-stambha-hetunā tena vihvalāta eva
sandaṣṭa-daśana-cchadā samyak daṣṭo daśana-cchado adharoṣṭho yayā sā \|
lobha-niyamanārthaṁ pūrvaṁ pratiśruta-vilāsāvitaraṇa-dṛśaḥ \|
svabhāva-niyamanārthaṁ prema saṁrambhaḥ kaṭākṣe netre prātās tair ye
ākṣepāḥ paribhavāḥ \| yad vā, ā samantāt kṣipyante iti ākṣepā bāṇās taiḥ
ghnantīva aikṣat svātantrya-nirākaraṇa-pūrvaka-svāntatā-sampādanārthaṁ
kaṭākṣair hananaṁ sūcitam iti \| tad uktaṁ viṣṇu-purāṇe---

> kācid bhrū-bhaguraṁ kṛtvā lalāṭa-phalakaṁ harim \|
>
> vilokya netra-bhṛṅgābhyāṁ papau tan-mukha-paṅkajam \|\| \[vi.pu.
> 5.13.44\] iti \|

yathā cintitam, kuṭila-kuntalaṁ śrīmukhaṁ ca te jaḍa udīkṣitāṁ
pakṣma-kṛd dṛśāṁ \[bhā.pu. 10.31.15\] mukha-darśanam eva prārthitam
\|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhrūkuṭim ābadhya evaṁ
kuṭilīkṛtya sajyaṁ dhanuḥ śara-saṁsaktaṁ pratānyevety arthaḥ \|
prema-saṁrambheṇa praṇaya-kopāveśena vihvalā vivaśā kaṭāḥ kaṭākṣāḥ śarās
teṣāṁ kṣepair nikṣepaiḥ kṛṣṇaṁ lakṣya-bhūtaṁ ghnatīva bhoḥ
kuhaka-śiromaṇe ! sva-prema-hālāhalaṁ tvayā mayi prayujya samyaktayā
saphalīkṛtaṁ dehān niḥsṛta-prāyān prāṇān dagdhuṁ kiṁ punar api
pratyāsīdasi tvaṁ sādhv eva paricito'bhūr iti vyañjayantī aikṣata \|
nirdaṣṭa-daśana-cchadety añjalinā dhṛtasya svādharasya daśaḥ
kopānubhāvaḥ \| iyaṁ madīyatā-maya-madhu-snehottha-māna-kauṭilyavatī
\|\|6\|\|

**\...**

\|\| 10.32.7 \|\|

aparānimiṣad-dṛgbhyāṁ juṣāṇā tan-mukhāmbujam \|

āpītam api nātṛpyat santas tac-caraṇaṁ yathā \|\|

**śrīdhara-svāmī (bhāvārtha-dīpikā) :** animiṣantībhyām animīlantībhyāṁ
dṛgbhyām āpītam api samyag dṛṣṭam api punaḥ punar juṣāṇā nātṛpyat
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aparā gopī \| santaḥ
sarvadā tat-parāḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** juṣāṇā sevamānā prītyā
vīkṣamāṇety arthaḥ \| āpītam api dṛśoś caṣakatvaṁ dhvanitaṁ
parama-prītyā samyag-dṛṣṭam apīty arthaḥ \| santaḥ
prīti-bhakty-eka-niṣṭhā iti madhura-premṇaḥ prīti-bhakter vā
tṛpty-abhāvāṁśa-mātre sāmyam abhipretaṁ kintu sāraṅgāṇāṁ padāmbujam
ity-ādi teṣāṁ śrī-padāmbuje bhaktiḥ \| āsāṁ ca preyasīnām
adharāmṛtādi-lobhena prāyaḥ śrī-mukha eva prītir iti prema-viśeṣaḥ
sūcita eva \| ata eva teṣāṁ śrī-pādābjayoḥ komalatvādeḥ sākṣād
ananubhavād abjādi-rūpa-prayogaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** juṣāṇā āsvādayantī āpītaṁ
samyag āsvāditaṁ mādhuryam api iti dṛśo rasanātvaṁ
mukhasyāmbujatā-rūpakeṇa tat saundaryasya madhutvaṁ ca rūpitam \|
dṛśottaṁ rasanātva-rūpakeṇa tu tan-mādhuryāsaktir darśitā \| śāntā
dāsya-bhakti-niṣṭhā iti sākṣād-darśane'pi tṛpty-abhāva-mātre dṛṣṭāntaḥ
\| vaiśiṣṭyaṁ tu tat-tad-bhāva-mādhurī-vyañjaka-śrī-mukhālambanatayā
vidyata eva \| iyaṁ san-mukha-datta-dṛṣṭitvāt prakharā svayam evāsau māṁ
milṣyatīti sva-sthāna eva sthitatvāt susakhyā svādhīna-kāntā vāmā ca
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** aparānimiṣad-dṛgbhyām iti
darśanānanda-nispandā svabhāva-saralā \|\|7\|\|

śrī-rādhāyāḥ sadṛśa-bhāvā ca **aparinimiṣad-dṛgbhyām** ity-ādinā varṇitā
\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** sā aparā yūtha-mukhyā
animiṣa-dṛgbhyāṁ tan-mukhāmbujaṁ juṣāṇā āsvādayantī dṛśoḥ
pāna-karaṇatvam uktam, lakṣaṇayā mukhāmbuje lāvaṇya-rūpa-makarandasya
peyatvaṁ sūcitam iva dravasyānta-praveśanaṁ pānam iti pāna-lakṣaṇam \|
atra ca netra-dvāreṇa mukhāmbuja-lāvaṇyasya hṛdaye praveśanam eva pānam
iti \| āpītam api samyak dṛṣṭam api parama-prītyā punaḥ punaḥ sevamānān
nātṛpyat alam iti \| nāmanyateti anena viṣaya-saundaryaṁ pravṛtti-hetuḥ,
na tu prayojanābhāvaḥ pratibandhako\'stīti \| tatra dṛṣṭāntaḥ santas
tac-caraṇaṁ yatheti \| sāraṅgānāṁ padāmbujam \[bhā.pu. 1.11.26\] iti te
yathā padāmbujam ity uktam \| te yathā padāmbujaṁ sadā sevamāna api alam
iti \| na manyante tṛpty-abhāve dṛṣṭāntaḥ \|

nanu sarvāṁśena santo hi prāptavyam asti \| caraṇāmbuje sarveṣāṁ
sāhityam asti \| adharāmṛte na kasyāpy aṁśo\'sti \| ata etasya sarvato
vaiśiṣṭyaṁ sūcitam iti \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** animiṣantībhyām
ānanda-jāḍya-vaśād animīlayantībhyāṁ dṛgbhyāṁ bhrarībhyām iva tasya
mukhāmbujam \| yad vā, tat-prasiddham \| pūrvasyāḥ
kaṭākṣa-śara-jarjaritatvāt sabhaya-cakirta-vyākulam anutaptam \| āpītaṁ
samyag-āsvādita-mādhuryam api punaḥ punar juṣāṇā āsvādayantīti
mukhāmbujasya svabhāvenaiva mādhuryam apāram \| tatrāpi svābhīṣṭena
sva-yūtheśvarī-kaṭākṣa-śara-prahāreṇa
saṅkoca-trapā-viṣāda-dainyādi-sañcāri-miśraṇād bahu-vidham
ativardhamānaṁ tadānīm abhūd atas tatra tṛṣṇādhikyān nātṛpyat \|
sampūrṇāṁśena dṛṣṭāntād darśanād ekāṁśena dṛṣṭāntam āha---santa iti \|
atra kaṭākṣa-śara-prahārṇyām eva kṛṣṇasya tadānīṁ sampūrṇā dṛṣṭiḥ
sampūrṇaṁ manaś ca na tv anyasyāṁ kasyām apy ekāṁśenāpi \| yata eva
svasmiṁs tasyānavadhānam ālakṣya lajjānudgamāt dṛgbhyām iti
sampūrṇābhyām eva netrābhyāṁ svacchandenaiva mukham apaśyad ataḥ
sarvataḥ saubhāgyavatī kaṭākṣa-śara-varṣiṇy eva jñeyā \|\|7\|\|

**\...**

\|\| 10.32.8 \|\|

taṁ kācin netra-randhreṇa hṛdi-kṛtya nimīlya ca \|

pulakāṅgy upaguhyāste yogīvānanda-samplutā \|\|

**śrīdhara-svāmī (bhāvārtha-dīpikā) : hṛdi-kṛtya** hṛdayaṁ nītvety
arthaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** śrī-kṛṣṇam \|
**hṛdi-kṛtya** kārāgāre'parādhinām iva \| *ity artha* iti---hṛdaya-deśe
prāpaṇam eva hṛdi-karaṇa-padārthaḥ, sarvadā sataḥ karaṇāsabhavād iti
tātparyam \| **ānanda-samplutā** paramānanda-pūrṇā \| puṁstva-pāṭhe tu
yogi-viśeṣaṇam \| atra kecid aṣṭa-sakhī-ceṣṭitaṁ kalpayanti---kācit
karāmbujaṁ śaureḥ \[10.32.4\] ity ārabhya yogīvānanda-samplutā ity antam
\| tatra saṅkhyā-pūrty-arthaṁ---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad uvāca ha \|\| \[vi.pu. 5.13.44\]
> ity adhikaṁ ślokaṁ ca paṭhati \|

sakhyaś ca---(1) candrāvalī, (2) śyāmalā, (3) śyāmā, (4) viśākhā, (5)
rādhikā, (6) lalitā, (7) padmā, (8) bhadrā ity ākhyāḥ \|
lalitā-viśākhā-campakalatā-citrā-tuṅgavidyendulekhā-raṅgadevī-sudevya
itthaṁ kecit sakhy-aṣṭakaṁ rādhābhinnaṁ vadanti \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kācit**
parama-lajjādi-guṇa-namrā sākṣāc ciraṁ muhur draṣṭum apy akṣamā, ata eva
**netrayo randhreṇa** dvāreṇa **hṛdi-kṛtyeti** manasi sarvāṅga-sphūrtyā
tat-tad-aśeṣa-saundaryānubhavārtham iveti **nimīlya** netre ekasminn
evāṅge netrayor lagnayor anyeṣāṁ manasāpi darśanāsambhavāt \| kiṁ vā,
netra-dvāreṇa tasya niḥsaraṇa-bhayād iva \| vastutas tu
tat-tat-prema-samplutatva-svabhāvenaiva \| ata eva **upaguhya** hṛdi tam
āliṅgya, **ca**-kārāt \"kṛṣṇa kṛṣṇa\" iti kīrtayantīḥ \| tathā ca
vaiṣṇave---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

kācit bhrukuṭim \[bhā.pu. 10.32.6\][^123] ity atra yady ekaiva gopī
vyākhyātā, tadātra parāśarokteyam aṣṭamī jñeyā \|
ānanda-rase'tyanta-nimagnā satī āste, kṣaṇam āsīd ity arthaḥ \| **yogī**
dhyāna-yogena bhagavati cittaikāgryaṁ gataḥ \| tathā ca vaiṣṇave---

> kācid ālokya govindaṁ nimīlita-vilocanā \|
>
> tasyaiva rūpaṁ dhyāyantī yogārūḍheva sā babhau \|\| \[vi.pu. 5.13.46\]
> iti \|

bahir-vṛtty-abhāva-mātre dṛṣṭāntaḥ \| tatra ca **netra-randhreṇa** iti
tasmād apy asyā viśeṣaḥ sūcitaḥ \| dhyāne darśanād api sākṣāt
sandarśane'tyantānandāt \| tac ca śrī-bhāgavatāmṛtottara-khaṇḍe vivṛtam
eva \| tatrāpi **kācid** iti strītvena bhāva-viśeṣāt \| ata evāliṅganāc
ca sākṣāt sandarśanavadbhyaḥ pārṣadādibhyaḥ śrī-gopa-vargādibhyaś
cānanda-viśeṣaḥ sūcita eveti dik\|

> naumi candrāvalīṁ bhadrāṁ padmāṁ śaivyām anukramāt \|
>
> śyāmāṁ viśākhāṁ lalitāṁ rādhām ity aṣṭau tat-priyāḥ \|\|

tat-tan-nāmāgrahaṇa-kāraṇaṁ pūrvaṁ likhitam eva \| yadyapy āsāṁ premṇi
tāratamya-bāhulyaṁ na ghaṭate, pratyekaṁ sarvāsāṁ tasmin
parama-kāṣṭhāpatteḥ \| ata eva karāmbuja-grahaṇādiṣu tāsāṁ
sva-svabhāvānusāreṇa tadānīntanecchānusāreṇaiva vā pravṛttiḥ, tathāpi
mukta-guṇa-pūjyānāṁ śrī-vaikuṇṭha-pārṣada-varāṇām iva tāsām api
kathañcit tāratamya-kalpanayā tatrāpi mukhyatvena prasiddhānām aṣṭānāṁ
tāsv api śrī-rādhā-devyāḥ suprasiddhatvena sarvato vaiśiṣṭyena
śraiṣṭhyam \| tataś ca tad-bhāvānāṁ tat-tac-ceṣṭitānām atyūhyam \| ata
evāṣṭau tathā tathā pṛthag uktā iti dik \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : taṁ netra-randhreṇa hṛdi
kṛtya** iti tasyā hṛdaye tasya svacchopādhau bimbasyaiva paramāsaktiḥ
sūcitā \| tataḥ sākṣād bhāvāl lajjayā netre **nimīlya**
bhāva-pāravaśyena **pulakāṅgī** satī **upaguhya** āliṅganam anukṛtya
**āste** ciraṁ tathaivāsīd ity arthaḥ \| **yogīva** iti antaḥ sphūrtau
dṛṣṭāntaḥ \| yad vā, yogīti kriyā-viśeṣaṇaṁ yoge yathā syāt tad ivety
arthaḥ \| iyaṁ lajjayā mṛdvī, pūrvasmād dhetoḥ susakhyā svādhīna-kāntā
vāmā ca \| evaṁ saptoktā \| aṣṭamī tu śrī-viṣṇu-purāṇe---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

prakharā saralā ceyam \|

atredaṁ vivecanīyaṁ---raty-ākhyo bhāvas tāvad ubhaya-vidhaḥ---eka ātmani
tadīyatā-bhāvanā-mayatvena kānta-parādhīnā dākṣiṇyādi-mayaḥ \| anyaḥ
kānte madīyatā-bhāvanā-mayatvena parādhīna-kāntatva-vāmatvādi-mayaḥ \|
tad evaṁ bhāva-dvaya-miśrita-tāratamyenānye'pi vividhā bhāvā vibhāvyante
\| tad etan-nānā-bhāvavatīnāṁ madhye sajātīya-bhāvānāṁ sakhyaṁ syāt
rocakatvāt, vijātīya-bhāvānāṁ pratipakṣatā syāt, arocakatvād eva
sajātīya-bhāvānāṁ sauhṛdyaṁ syāt, yat kiñcid rocakatvena
hitāśaṁsana-mātrāt \| atimiśratvena atisūkṣmatvena vā
nātisphuṭa-sajātīyādi-bheda-bhāvānāṁ taṭasthyaṁ syāt,
avadhāna-hetv-abhāvāt \|
śrī-kṛṣṇa-viṣayaka-nija-nija-bhāva-mātrābhiruci-matīnāṁ tāsāṁ
sakhyādy-udayasya tad-eka-mūlatvam evocitam iti \| tatra
tadīyatā-madīyatā-mayayor mukhyayor bhāvayor uttaraḥ śreyān,
mamatādhikyena hi gambhīra-prema-pravāhādhikyaṁ bhavati \| tata eva
tad-vivarta-rūpa-vāmyāpara-paryāya-kauṭilyābhāso jāyate---aher iva gatiḥ
premṇaḥ svabhāva-kuṭilā bhavet \[u.nī. 15.102\] iti bharata-nyāyāt \|
ata eva kānto'pi tad-vaśaḥ syāt, tathā ca rudraḥ---

> vāmatā durlabhatvaṁ ca strīṇāṁ yā ca nivāraṇā \|
>
> tad eva pañca-bāṇasya manye paramam āyudham \|\| \[u.nī. 1.20\]

yathā śrī-hari-vaṁśe śrī-satyabhāmāyāṁ dṛśyate---

> rūpa-yauvana-sampannā sva-saubhāgyena garvitā \|
>
> abhimānavatī devī śrutvaiverṣyā-vaśaṁ gatā \|\| \[ha.vaṁ. 2.65.50\]
>
> kuṭumbasyeśvarī sāsīd rukmiṇī bhīṣmakātmajā \|
>
> satyabhāmottamā strīṇāṁ saubhāgye cādhikābhavad \|\| iti ca \|

ata evārdhenārdhena prathama-catasṛṇāṁ varṇanam, uttara-tisṛṇāṁ tv
ekenaikeneti kaver ādaro'pi dṛśyate \| āsu tisṛsu ca ekā bhrū-kuṭim
ābadhya \[bhā.pu. 10.32.6\] ity anena yā varṇitā, saiva śreṣṭhā
bhāva-vaiśiṣṭyena na prathamatvena copanyāsāt
tādṛśa-sarva-vilakṣaṇa-bhāvaś ca tasyā eva sva-parityāge syāt, yasyāḥ
sarva-parityāgena sva-saṅge nītāyāḥ saubhāgya-dānena sarva-vailakṣaṇyaṁ
śrī-bhagavān svayam āviṣkṛtavān, tasmāt saiva sā bhavet \|

atha prathama-catasṛṇāṁ prathamaiva jyeṣṭhā śreṣṭhā ca agre sthitatvāt,
sarvā atikramya prathamata eva kānta-sparśāt dakṣiṇāsu
sumadhura-ceṣṭatvāt \| eṣā cottara-varga-pravarāyā vijātīya-bhāveti
prātipakṣikī jñeyā \|

athānayor varga-vicāraḥ tatrottara-prathamāyāḥ sakhyau tad-anantare dve
prathama-prathamāyās tv eka-vyavahita-tṛtīyādike dve bhāva-sāmyāt, na
tat-tad-anugatatayā vāma-dakṣiṇayoḥ sthiteś ca\| yā tu prathama-dvitīyā
sā khalu prathama-gaṇāntaḥ praviśya sthitāpi kiñcid vyavahitatvāt
tad-atikrami-caritatvāc ca na prathamāyāḥ sakhī parādhīna-kāntaṁ
manyatayā kiñcit sādṛśyenottarāyās tu suhṛd iti jñeyam \|

atha yā viṣṇu-purāṇoktā sā tu nātivispaṣṭa-bhāvatva-varga-dvayāpraveśāc
chrī-śukenāvarṇanāc ca taṭasthaiva jñeyā \|

atha tāsāṁ nāma-vicāraḥ \| tatra bhaviṣyottare malla-dvādaśī-prasaṅge
śrī-kṛṣṇa-yudhiṣṭhira-saṁvāde tan-nāmāni, yathā---

> gopī-nāmāni rājendra prādhānyena nibodha me \|
>
> gopālī pālikā dhanyā viśākhā dhyānaniṣṭhikā \|
>
> rādhānurādhā somābhā tārakā daśamī tathā \|\| iti \|

\"viśākhānyā dhaniṣṭhikā\" iti pāṭhaḥ kvacit \| *daśamī* ity api
nāmaikaṁ, tac cānvartham iti sarvānte paṭhitam \| yad vā, tatheti daśamy
api *tārakā*-nāmny evety arthaḥ \| *gopālī* ceyaṁ nūnaṁ
pādmokta-gāyatrī-carī bhavet, tathā skānda-prahlāda-saṁhitāyāṁ
dvārakā-māhātmye māyā-saraḥ-prastāve punar uddhavāgamane priya-prāptivat
priya-dūta-prāptāv api sva-svabhāvābhivyaktes tad-bhāvokti-sahitāny
evāṣṭau nāmāni nirdiṣṭāni, kintv atyanta-duḥkha-mayoktitvān
naitādṛśa-rasāvasare dṛśyāni \| kadācid vicārāvasare tv apekṣyāṇīty
ananya-gatikatvenaiva likhyante, yathā---

> tac chrutvā vacanaṁ tasya lalitā krodha-mūrcchitā \|
>
> uddhavaṁ sāśru-nayanā sovāca rudatī tadā \|\|
>
> śrī-lalitovāca---
>
> asatyo bhinna-maryādaḥ śaṭhaḥ krūra-jana-priyaḥ \|
>
> mā kṛthāḥ purato'smākaṁ kathās tasyākṛtātmanaḥ \|\|
>
> dhik dhik pāpa-samācāro dhig asau niṣṭhurāśayaḥ \|
>
> hitvā yaḥ strī-janān mūḍho gato dvāravatīṁ prati \|\|
>
> śrī-śyāmalovāca---
>
> kiṁ tasya manda-bhāgyasya svalpa-puṇyasya duḥkhadāḥ \|
>
> mā kurudhvaṁ kathāḥ sakhyaḥ kathāḥ kathayatāparāḥ \|\|
>
> śrī-dhanyovāca---
>
> kenāyaṁ hi samānīto dūto duṣṭa-janasya ca \|
>
> yātuṁ tena pathā pāpo yena nāyāti vai punaḥ \|\|
>
> śrī-viśākhovāca---
>
> na śīlaṁ na kulaṁ yasya jñāyate janma karma ca \|
>
> hīnasya puruṣārtheṣu tena saṅgo nirarthakaḥ \|\|
>
> śrī-rādhovāca---
>
> pūtanā-ghātane yasya nāsti pāpa-kṛtaṁ bhayam \|
>
> tasya strī-hanane sādhvyaḥ śaṅkā kāpi na vidyate \|\|
>
> śrī-śaivyovāca---
>
> satyaṁ brūhi mahābhāga kiṁ karoti yadūttamaḥ \|
>
> saṁvṛto nāgara-strībhiḥ kathāsmākaṁ karoti kim \|\|
>
> śrī-padmovāca---
>
> kadoddhava mahā-bāhuḥ nāgarī-jana-vallabhaḥ \|
>
> sameṣyatīha dāśārhaḥ padma-patrāyatekṣaṇaḥ \|\|
>
> śrī-bhadrovāca---
>
> hā kṛṣṇa gopa-pravara hā gopī-jana-vallabha \|
>
> samuddhara mahābāho gopīḥ saṁsāra-sāgarāt \|\| iti \|

eke tu candrāvalīm evāṣṭānāṁ madhye manyante, na tu dhanyām, tasyā
loke'tiprasiddheḥ \| tatra daśa-saṅkhyākaṁ mataṁ nātraikārthyaṁ
samarthayati, saṅkhyā-vaiṣamyāt \| aṣṭa-saṅkhyākayor api matayor
dhanyā-pakṣo na saṅghaṭayituṁ śakyate, tatra tat-sahitatvena
śrī-lalitādīnāṁ pañcānāṁ vāma-prakhara-prāyatvāt \| atra tv ekā
bhrūkuṭim abadhya \[bhā.pu. 10.32.6\] iti tisṛṇām eveti
candrāvalī-pakṣas tu saṅgamyeta, tasyā dakṣiṇā-vargāgrimātvena
sthāpayiṣyamāṇatvād vāma-dakṣiṇayor dvayor api vargayos
trisaṅkhyakatvena ṣaṭtve dvābhyāṁ śyāmalā-bhadrābhyāṁ cānyābhyām
aṣṭatā-paryāptau sughaṭatā syād iti \|

tad evaṁ sthite yā punar uttara-varga-prathamā ekā bhrūkuṭi ity-ādi
varṇitā parama-bhāva-saubhāgyopari-kāṣṭhāpannatvāc chrī-rādhaiva \|

> yathā rādhā priyā viṣṇos tasyāḥ kuṇḍaṁ priyaṁ tathā \|
>
> sarva-gopīṣu saivaikā viṣṇor atyanta-vallabhā \|\| iti pādmokteḥ \|

rādhā vṛndāvane vane iti matsya-skandādibhyaḥ \|

> devī kṛṣṇamayī proktā rādhikā para-devatā \|
>
> varābhaya-karā dhyeyā sevitā sarva-devataiḥ \|
>
> sarva-lakṣmī-mayī sarva-kāntiḥ sammohinī parā \|\| iti bṛhad-gautamīye
> ca \|
>
> rādhayā mādhavo devo mādhavenaiva rādhikā \|
>
> vibhrājante janeṣv ā iti ṛk-pariśiṣṭe \|

varṇitā ca sā tathaiva śrī-jayadeva-sahacareṇa
mahārāja-lakṣmaṇa-sena-mantri-vareṇomāpati-dhareṇa---

> bhrūvallī-calanaiḥ kayāpi nayanonmeṣaiḥ kayāpi smita-
>
> jyotsnā-vicchuritaiḥ kayāpi nibhṛtaṁ sambhāvitasyādhvani \|
>
> garvād bheda-kṛtāvahela-vinaya-śrībhāji rādhānane
>
> sātaṅkānunayaṁ jayanti patitāḥ kaṁsadviṣaḥ dṛṣṭayaḥ \|\|[^124] iti \|

vivṛtaṁ ca tan-mad-anuja-varaiḥ śrī-rūpa-mahā-bhāgavatair
ujjvala-nīlamaṇeḥ sthāyi-bhāva-vivaraṇe \| ato gāndharvā iti yā
śrī-gopāla-tāpinyāṁ prasiddhā, sāpi mukhyatva-liṅgeneyam eva[^125] iti
manyante \| asyāḥ prahlāda-saṁhitāyāṁ pūrva-pūrvāpekṣayā
vacana-kauśalyān madhyātvam \| atra ca kopāvasare'pi
līlā-viśeṣa-mātra-vyañjita-prāgalbhatayā bāhu-dhāriṇyādy-apekṣayā
madhyātvam iti ca samānam \|

atha yā aparānimiṣat \[bhā.pu. 10.32.7\] ity-ādinā tat-sakhī varṇitā, sā
śrī-lalitety avagamyate, vāmya-prākharyābhyāṁ sāmyāt \| samprati
nātivāmyādikaṁ tu
nija-vara-sakhī-niśāta-dṛk-pāta-ghāta-jāta-tat-kṣobha-darśanenātisantoṣāt
\| eṣā ca rādhānurādhā iti yā bhaviṣyottara-paṭhitā tad-apara-paryāyaiva
vā \| tatra ca pāṭhasya nāmnoś ca yugmatā-mayatvāvagater atrāpi
sama-vargatā prāpta-sakhī-vṛnda-prathamokter mukhyatā prāpti-sāmyāt \|

atha taṁ kācin netra-randhreṇa \[bhā.pu. 10.32.8\] ity-ādi varṇitā
tat-sakhī tu prāyaḥ śrī-viśākhaiva, vāmya-mārdavābhyāṁ sāmyāt \|
prahlāda-saṁhitāyām api na śīlam ity-ādikaṁ tad-vākyaṁ tādṛśam eva \|

atha yā prathama-vargasya prathamā sā śrī-candrāvaly eva \| yataḥ
śrī-rādhayā saha pratiyogitayaitihyam asyā eva virājate \| tathā ca
śrī-bilvamaṅgala-caraṇāḥ---

> rādhā-mohana-mandirād upagataś candrāvalīm ūcivān
>
> rādhe kṣemam iheti tasya vacanaṁ śrutvāha candrāvalī \|
>
> kaṁsa kṣemam aye vimugdha-hṛdaye kaṁsaḥ kva dṛṣṭas tvayā
>
> rādhā kveti vilajjito nata-mukhaḥ smero hariḥ pātu vaḥ \|\|[^126] iti
> \|

artha-sāmya-prāyād iyaṁ bhaviṣyottara-khyātā somābhaiva vā syāt \|

atha yā tasyā dvitīyā kācid dadhāra \[bhā.pu. 10.32.4\] ity-ādinā
śrī-rādhā-suhṛd-varṇitā sā śyāmalā bhavet \| prahlāda-saṁhitāyāṁ
lalitādi-gaṇe praviśya hitopadeśa-dānena tasyāḥ sauhṛdya-lakṣaṇāvagateḥ
\| sakhīnāṁ sama-duḥkha-pralāpitā bhavati kiñcid vyantaritadhyaiva (sic)
tu hitopadeśa-dātṛtā dṛśyata iti \| iyam eva śrī-madhvācāryair
bhāgavata-tātparya-darśitā līlākhyā bhavet \|

atha kācid añjalinā \[bhā.pu. 10.32.5\] iti ekā tad-aṅghri \[bhā.pu.
10.32.5\] iti varṇite ye candrāvalī-sakhyau \| tathā viṣṇu-purāne yās
taṭasthā varṇitāḥ tāḥ krameṇa śaivyā-padmā-bhadrā syuḥ sevakavad
dainyena sañjigamiṣayā nātisphuṭa-bhāva-viśeṣatvena ca sāmyād iti \|

mahānubhāva-sammatyā yukti-prāyaṁ vyalekhi yat \|

tatra kṛṣṇas tadīyāś ca mamānanya-gater gatiḥ \|\|

tā mad-varṇya-raho-līlā-nāmnā saṅkocam āpnuyuḥ \|

muninaivaṁ hnutāhvānāḥ kṣamantāṁ mama cāpalam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : taṁ kācin netra-randhreṇa**
ity-ādi mugdhāpi gabhīra-premavatī \|\|8\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) : taṁ kācid** \[bhā.pu. 10.32.8\]
ity-ādinā ca \| madīyo'sau svayam eva mām anubhaviṣyatīti svayaṁ
grāha-sparśādy-abhāvena vāmya-sparśāt\| tataś caite tat-sakhyau \| ete
ca prāyas tat-sa-nāmatvāt \| tad-anugatatayā pāṭhāc cānurādhā-viśākhe
bhavetām \| ye khalu viśākhā dhyāna-niṣṭhikā iti, rādhānurādhā iti
bhaviṣyottara-paṭhite tatrānurādhaiva lalitety abhiyukta-prasiddhiḥ
\|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yathā na khalu gopikā-nandano
bhavān \[bhā.pu. 10.31.4\] ity upakṣiptaṁ sā **kācit** pūrvasyās tu
darśana-mātram evāpekṣitam, asyās tu tāvat viśeṣodayād vaiśiṣṭyaṁ \|
tasyās tu animiṣa-dṛgbhyām iti liṅgāt sāralyaṁ mugdhatvāt kācid dūre
sthitā dhyāna-vikṣepaka-gopī-saṅga-tyāgeneti \|
sarvāṅga-lāvaṇya-grahaṇāsaktiḥ nirūpitā yasyāḥ śrī-kṛṣṇasyādarśane
sarva-viveka-śūnyatvam āsīt \| **taṁ** kṛṣṇaṁ sarvāṅga-lāvaṇya-vibhāgena
**hṛdi kṛtya** sva-manasi sthirīkṛtya \| tatra nayana-dvāram
āha---**netra-randhreṇa** iti \| punar netre **nimīlya** bahir
niḥsāraṇa-śaṅkayā nimīlanaṁ \| vastutas tu prema-vivarte nānusandhānaṁ
na coddeśaḥ, tathāpi tasyā anurāgautkaṇṭhyaṁ vidagdhatvaṁ sūcitam \|
anena sarvendriya-vartānāṁ svānta eva nirodha uktaḥ \| kṛṣṇe hṛdi
praviṣṭe sati svānta eva sthitānāṁ sarvendriyāṇāṁ viṣayāṇām anubhavo
jātaḥ \| atas tam **upaguhya** hṛdy evāliṅganam **āste** sma, tūṣṇīm
**ānanda**-samudre nimagnā jātā \| yataḥ **pulakāṅgī** hṛdy āliṅgane
jāte na kasyā api gocarateti bhāvaḥ \| anyābhir anupalakṣitā
paramānandam anubhūtavatīti \|

nanu sākṣāt sparśam antareṇa katham ānandāvāptiḥ ? tatra tasyā anubhava
eva pramāṇaṁ \| tatra bahir-dṛṣṭyābhāve\'pi antaḥ-sukha-pūrṇatve
dṛṣṭāntaḥ---**yogī** ca \| yogī yathā dhyāna-yogenaivāntar-ānanda-pūrṇo
bhavati, bahiḥ saṁvedanābhāvāt, tatheyam apy ānanda-sambhūtā
bahiḥ-saṁvedana-rahitā cāsīt, kāryānusandhānābhāvāt, na hy antaḥ-pūrṇe
ānande kañcana kāmo nāmāvaśiṣyata iti \|\|8\|\|

---------------------------------------------------------------------------------------------------------------------

taṁ kācin netra-randhreṇa hṛdi-kṛtya nimīlya ca \|

pulakāṅgy upaguhyāste yogīvānanda-samplutā \|\|

**viśvanātha-cakravartī (sārārtha-darśiṇī) : hṛdi kṛtya** hṛdayaṁ
nītveti bhāgyān milito\'yaṁ cañcalaḥ kāntaḥ punar māpasaratv iti ca
buddhyeti bhāvaḥ \| **nimīlya** **ca** iti punar **netra-randhreṇa** eva
niḥsared iti śaṅkayeti bhāvaḥ \| **pulakāṅgī** iti
nirvighna-sambhoga-prāpti-buddhyā \| **upaguhyāste** iti
sva-kartṛkopagūhanaṁ mahā-virahottara-kāla-prāptyā tṛṣṇādhikyena
dhairyāpagamāt, tatra dṛṣṭa-lokābhāvāl lajjānutpatteś ca \| tisra
evaitāḥ kāntā-pārśvaṁ pratyupagamanād vā, \"mā asmān evāyam āgamya
milatu, na tu vayam imaṁ gatvā kadācid api milāma\" iti
madīyatāmaya-madhu-snehavattvāt susakhyāḥ sva-vaśīkṛta-kāntā jñeyāḥ \|
tatra tisṛṣu madhye prathamā sarva-gopī-janādhikā yūtheśvarī,
dvitīyā-tṛtīye tasyāḥ sakhyau \| evaṁ saptānām āsāṁ
śrī-vaiṣṇava-toṣaṇī-dṛṣṭyaiva candrāvalī śyāmalā śaivyā padmā śrī-rādhā
lalitā viśākhā iti krameṇa nāmāny avagatāni \| aṣṭamī tu---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]

iti viṣṇu-purāṇa-dṛṣṭyā bhadrā-nāmnī jñeyā \|
śrī-vaiṣṇava-toṣaṇī-dhṛta-skānda-prahlāda-saṁhitā
dvārakā-māhātmya-vikhyātābhikhyā etā aṣṭāv eva triśata-koṭi-gopīṣu
mukhyā jñeyāḥ\| āsu tāratamya-jijñāsā ced ujjvala-nīlamaṇir draṣṭavyaḥ
\| sarva-mukhyā tu śrī-rādhaiva---

> yathā rādhā priyā viṣṇos tasyāḥ kuṇḍaṁ priyaṁ tathā \|
>
> sarva-gopīṣu saivaikā viṣṇor atyanta-vallabhā \|\| iti pādmokteḥ \|
>
> devī kṛṣṇamayī proktā rādhikā para-devatā \|
>
> sarva-lakṣmī-mayī sarva-kāntiḥ sammohinī parā \|\| iti
> bṛhad-gautamīyokteḥ \|
>
> rādhayā mādhavo devo mādhavenaiva rādhikā \|
>
> vibhrājante janeṣv ā iti ṛk-pariśiṣṭokteś ca jñeyā \|\|8\|\|

**\...**

\|\| 10.32.9 \|\|

sarvās tāḥ keśavāloka-paramotsava-nirvṛtāḥ \|

jahur virahajaṁ tāpaṁ prājñaṁ prāpya yathā janāḥ \|\|

**śrīdhara-svāmī (bhāvārtha-dīpikā) : prājñam** īśvaraṁ **prāpya**
**yathā** mumukṣavo **janāḥ** \| yad vā, **prājñaṁ** brahma-jñānaṁ
prāpya yathā saṁsāriṇaḥ \| yad vā, **prājñaṁ** sauṣuptaṁ[^127]
**prāpya** yathā viśva-taijasāvasthā jīvāḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tā** yūthī-bhūtāḥ \|
mumukṣūṇām upāsanayā īśvara-sākṣāt-kāreṇaiva
saṁsāra-tāpa-hāniḥ---mumukṣavo ghora-rūpān hitvā bhūta-patīn atha
\[bhā.pu. 1.2.26\] ity-ādy-ukteḥ \| jñānād eva tu kaivalyam iti śruter
jñānasyaiva saṁsṛti-nāśakatvād vedānta-matena pūrvoktārthe'svārasyād
arthāntaram āha---*yad vā* iti \| *brahma-jñaṁ* jñāninam \|
jñāny-anavarata-saṅgena
tad-upaviṣṭātma-tattva-sākṣātkāreṇājñāna-nivṛttyā
paramānanda-svarūpāvāpteḥ saṁsāra-tāpa-hāniḥ sphuṭaiveti
sarvānubhūtārtha-parityāgenānanubhūtārtha-kathanam anyāyyam iva matvā
punar arthāntaram āha---*yad vā* iti \| suṣuptaṁ
suṣupty-avasthā-sākṣiṇam \| *viśva-taijasāvasthā* *jīvā*
jāgrat-svapna-sākṣiṇaḥ suṣuptau jāgrat-svapnobhaya-kālika-duḥkhānām
anubhavāt, andho'nandho duḥkhy aduḥkhī ity-ādi-śruteḥ \| kevala-sukham
eva tatrānubhūyate sukham aham asvāpsam iti tad-utthita-smṛteḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ tā eva
nistāpā hṛṣṭāś ca babhūvuḥ, kiṁ tv anyāḥ sarvā apīty āha---**sarvā** iti
\| keśāḥ sundarā vartante'syeti **keśavaḥ**, asty-arthe vaḥ, tasya
tadīyaika-keśasyāpīty arthaḥ \| **ālokaḥ** īṣad-darśanaṁ \| tad eva
**parama utsavaḥ** sarvārtha-samuccayaḥ cittollāso vā, tena **nirvṛtaḥ**
\| tatrānurūpo dṛṣṭāntaḥ---**pra**karṣeṇa **ā** samyak jānātīti
**prājñaḥ** śrī-kṛṣṇaḥ, tad-bhakty-ādi-māhātmya-tattvābhijño
mahā-bhāgavatottamaḥ, taṁ kutrāpi gataṁ punaḥ **prāpya** prakarṣeṇa
labdhvā prītyā bahudhā saṁgamya **tad-virahajaṁ tāpam** \|
a-kāra-praśleṣeṇa **ajanāḥ**, asya viṣṇor **janā** vaiṣṇavā yathā
**jahati**, tadvad iti \| asya ca suprasiddhatvena
tathā---rāma-rāvaṇayor yuddham ity-ādi nyāyena tad-eka-yogyatvena ca
dṛṣṭāntatvam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv anyāsāṁ kā vārtā ?
tatrāha---**sarvā** iti \| tāsāṁ tat saubhagam idaṁ vīkṣya mānaṁ ca
keśavaḥ \[bhā.pu. 10.29.48\] ity atrevātra ca **keśava**-śabdaḥ
parama-tejo-nidhānatā-paraḥ \| tataś ca tadānīṁ yathā tasyāntardhāne
tāsāṁ tejo'ntardhāpanaṁ, tathā samprati āvirbhāvena tad-āvirbhāvaḥ
sañjāta iti bhāvaḥ \| tasya **āloka** eva paramānanda-pradatvāt
**paramotsavaḥ,** tena **nirvṛtāḥ** prāpta-duḥkha-nivartaka-sukhāḥ \|

tatrānurūpo dṛṣṭāntaḥ---**prājñam** iti \| suṣuptāv avidyayā iva punaḥ
parityāga-śaṅkāyā nigūḍha-sthiteḥ \| yad vā, prājñaḥ parama-bhāgavataḥ,
taṁ **prāpya** **janā** **yathā** iti \| evam apy ārambha eva dṛṣṭāntena
samyak-siddhau pūrvasmād eva hetoḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **prājñaṁ** suṣupti-sākṣiṇam iva
suṣuptāv avidyāvat punaḥ parityāga-śaṅkāyā nigūḍha-sthiteḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ
sva-sva-prakṛty-anuṣāreṇa vividha-bhāva-bhāvuka-subhagam-bhāvukāḥ
**sarvā** eva tam ālokya **viraha-santāpaṁ jahur** ity āha---**sarvā**
ity-ādi\| **yathā janāḥ prājñaṁ** bhagavad-bhaktaṁ **prāpya**
bhagavad-**viraha-tāpaṁ jahati,** tathā ity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) :** teṣāṁ bhāvānāṁ
paramānandaika-rūpatvaṁ darśayati---**sarvā** iti \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ata evopasaṁhāre etasyā
vaiśiṣṭyaṁ coktam, na kevalam etāsāṁ yūtha-mukhyānām eva
manoratha-pūrtir jātā, kintu sarvāsām api ity āha---**sarvā** iti \|
evaṁ yūtha-mukhyānām abhīṣṭa-prāptau satyāṁ sarvāsām
athānandāvāpti-prakāraṁ darśayati \| yās tu virahajenāgninā mūrcchitā
ivāsan, tāḥ \| **keśavaḥ** praśasta-keśavān \| yad vā, kasya sukhasya
sparśaḥ kāmas taṁ vaśayatīti, sākṣān-manmatha-manmatha \[bhā.pu.
10.32.2\] ity uktatvāt \| upakrame tūktam eva---tāsāṁ tat saubhaga-madaṁ
vīkṣya mānaṁ ca keśavaḥ \[bhā.pu. 10.29.48\] ity uktam eva \| tāsāṁ
mada-māna-nivṛttau satyāṁ svata evāvirbhūta iti \| tasya
**keśavasyālokas** tat-kartṛko vā, tena **paramotsavaḥ** paramānandaḥ,
tena **nirvṛtāḥ** satyo **virahajaṁ tāpaṁ jahuḥ** vismṛtavatyaḥ ity
arthaḥ \| **prājñam** īśvaraṁ brahmajñaṁ vā sauṣuptaṁ vāta ācāryair evaṁ
vyākṛtatvāt \| yad vā, **prājñaṁ** rasajñaṁ **prāpya** rasa-jijñāsavo
**janāḥ yathā tāpaṁ jahāti,** tadvad iti \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prājñaṁ** parama-bhāgavataṁ
**janāḥ** saṁsāra-taptāḥ \| gṛheṣu taptā nirviṇṇā yathācyuta-janāgamaḥ
\[bhā.pu. 10.20.20\] iti prāvṛḍ-varṇanokteḥ \|\|9\|\|

**\...**

\|\| 10.32.10 \|\|

tābhir vidhūta-śokābhir bhagavān acyuto vibhuḥ \|

vyarocatādhikaṁ tāta puruṣaḥ śaktibhir yathā \|\|

**śrīdhara-svāmī (bhāvārtha-dīpikā) : puruṣaḥ** paramātmā **śaktibhiḥ**
sattvādibhir yathā \| yad vā, upāsakaḥ **puruṣo** jñāna-bala-vīryādibhiḥ
\| yad vā, **puruṣo**'nuśāyī prakṛty-ādy-upādhibhir vṛto yathā'**dhikaṁ
virocate,** tadvat \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tābhiḥ** pūrvam uddiṣṭābhiḥ
\| bhagavad-darśanāt tyakta-kleśābhiḥ \| **acyuto**'spṛṣṭa-śokaḥ \|
pūrvam evāham ihāsam iti \| tat puruṣasya puruṣatvam iti śruteḥ \|
**puruṣaḥ** *paramātmā* \| *sattvādayo* yadyapi māyā-kāryatvān
māyā-**śaktayaḥ**, tathāpi māyāyāḥ, mama māyā duratyayā \[gītā 7.14\]
ity-ādy-ukteḥ, sāpi tac-chaktiḥ \| atas tasyā api tasyaiva
stry-upakaraṇānāṁ strī-svāmivat \| etad-arthasya vijñeyatvena
durbodhatvād arthāntaram āha---

> jñeyo loke sa puruṣo bhajate yo hariṁ sadā \|
>
> tad-anyaḥ khura-śṛṅgādi-varjito dvipadaḥ paśuḥ \|\| ity-ukteḥ \|

***puruṣa** upāsakaḥ* bhagavad-bhaktaḥ \| bhakter *jñānādy*-utpādakatvaṁ
prathitam eva \| yad vā, harer bhaktādhīnatvena svātantryābhāvād
bhaktādhikyam atroktam \|

> prasiddham etal-loke'smin svāminaḥ sevako'dhikaḥ \|
>
> setuṁ kṛtvātarad rāmo vāyujo'bdhiṁ tu kūrdanāt \|\| ity abhiyuktokteḥ
> \|

nanu puruṣa-padaṁ jīva-param, kṣetrajña ātmā puruṣaḥ ity-ukteḥ \| tat
katham anya-paratayā vyākhyātam ? iti cet, \"tuṣyatu durjanaḥ\" iti
nyāyenāha---yad vā, ***puruṣo**'nuśāyī* iti \| anuśāyī jīvaḥ
bhagavan-nidānam anuśete pralayāvasthāyām iti nirukteḥ \| agre guṇebhyaḥ
jagad-ātmanīśvare nimīlitātman niśi supta-śaktiṣu \[bhā.pu.
1.10.21\][^128] ity-ukteḥ \| prakṛty-ādīty atrādinā
mahad-ahaṅkārādi-grahaḥ \| yathā prakṛtibhir guptaḥ pumān rājā ca
saptabhiḥ \[bhā.pu. 6.14.17\] ity-ādy-ukteḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ śrī-bhagavato\'pi
parama-nirvṛtyā bhagavattā-sārāvirbhāveṇādhika-śobhā jātety
āha---**tābhir** iti \| **vidhūto** nāśitaḥ **śoko** virahajo\'ntas-tāpo
yābhiḥ, **tābhiḥ** \| tad-viśeṣaś coktaḥ śrī-parāśareṇa---

> tataḥ kāñcit priyālāpaiḥ kāñcid bhrū-bhaṅga-vīkṣitaiḥ \|
>
> ninye'nunayam anyāś ca kara-sparśena mādhavaḥ \|\| \[vi.pu. 5.13.30\]
> iti \|

atas **tābhir** vṛtaḥ **bhagavān** sarvaiśvarya-sampūrṇo\'pi,
**acyutaḥ** kathañcit kadācit kasmāccid api śobhā-mayāc cyuti-rahito\'pi
adhikaṁ **yathā** syāt, tathā tābhir **vi**śeṣeṇa **arocata** aśobhata
\| **bhagavān** iti adhika-hetur vā, virocane
tenaivāśeṣa-nija-bhagavattā-sarvasva-prakaṭanād ity arthaḥ \| ata
evāśeṣa-śobhāyā parāṁ kāṣṭhāṁ prāptasyāpi tābhir
vṛtatvenādhika-virocanaṁ dṛṣṭāntena sādhayati---**puruṣa** iti \| jīvo
brahmatvena svataḥ śarva-śakti-yukto\'pīndriyādi-**śaktibhiḥ**
prakaṭitābhiḥ satībhir eva **yathā** **adhikaṁ virocate** \| anyathā
mūrcchitādi-tulyatā-prāptiḥ \| evaṁ mādhurya-kāruṇyādi-guṇa-prakaṭanena
nija-vallabhāvali-vṛtatvenaivādhikā tasyāpi śobhā syāt \| anyathā
bhakta-vṛnda-sevyamānatvenāpy
aśeṣa-śobhāmaya-bhagavattā-sārāpūrti-prasaktir iti dik \| ata
evāścaryeṇa tad-bodha-yogyatvena vā **tāta** iti sambodhanam \| yad vā,
tat-smaraṇāt prema-vaivaśyenaiva pūrvavat \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato mada-mānau parityajya
sarvā militvaiva tad-anugatā babhūvuḥ, tābhiḥ śrī-bhagavato\'pi
parama-śobhāvirbhāvo jāta ity āha---**tābhir** iti trikeṇa\|
**vidhūta**- ity atra kāraṇa-viśeṣaś coktaḥ śrī-parāśareṇa---

> tataḥ kāñcit priyālāpaiḥ kāñcid bhrū-bhaṅga-vīkṣitaiḥ \|
>
> ninye'nunayam anyāś ca kara-sparśena mādhavaḥ \|\| \[vi.pu. 5.13.30\]
> iti \|

**bhagavān** sarva-sampūrṇo\'pi **acyutaḥ**, tatra kathañcit
cyuti-rahito\'pi adhikaṁ pūrva-pūrvataḥ prakṛṣṭaṁ yathā syāt, tathā
**tābhir** **vi**śeṣeṇa **arocata** \| tādṛśasyāpi tābhis tādṛśatve
tad-āvirbhāva-viśeṣe eva dṛṣṭānta ity āha---**puruṣa** īśvaraḥ \| sa
**yathā** bhagavad-rūpeṇa **śaktibhir**
aiśvaryādi-maya-svarūpa-śaktibhir vṛta evādhikaṁ virocate, na tu
brahma-rūpeṇa tābhir āvṛta iti \| tathā so\'pi tābhiḥ
prema-viśeṣa-maya-svarūpa-śaktibhir vṛta evādhikaṁ vyarocatety arthaḥ \|
**tāta** iti sambodhanaṁ paramānukampāyām \| tāto\'nukampye pitari iti
nānārthāt \| \"paramānukampyatvād eva rahasyam idaṁ tvayi prakāśayāmi\"
iti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : puruṣo** bhagavat-tattvam, sa
**yathā** bhagavad-rūpeṇa **śaktibhir**
aiśvaryādimaya-svarūpa-**śaktibhir** vṛta eva **adhikaṁ virocate**, na
tu brahma-rūpeṇa **tābhir** āvṛta iti \| tathāsau **tābhiḥ**
prema-viśeṣa-maya-svarūpa-**śaktibhir** vṛta eva **adhikaṁ vyarocata**
ity arthaḥ\|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha **bhagavān** api
tathaitena pūrvaṁ tathā na vyarocatety āha---**tābhir vidhuta**- ity-ādi
\| **tābhir vyarocata** iti vākyārthaḥ \| **adhikaṁ** yathā bhavati,
tathā \| etena pūrvaṁ tathā vyarocata, ekākitvāt \| tatra
dṛṣṭāntaḥ---**puruṣaḥ śaktibhir yathā** supta-śaktiḥ puruṣa īśvaras
tathā na virocate, yathodriktābhiḥ śaktibhiḥ \| etena śaktīnāṁ suptatvam
udriktatvaṁ ceti \| na tu kadāpi nāśaḥ, nityatvāt \| **tāta** iti
sa-vismaya-harṣotkarṣe sambodhanam \|\|10\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ nivṛtta-tāpānāṁ tāsāṁ
sambandhena śrī-kṛṣṇasyāpi kānty-atiśayo jāta ity āha---**tābhir** iti
\| yābhir mada-mānau tyaktau, **tābhir** iti \| idānīṁ
śrī-kṛṣṇāvirbhāvena **vidhūta-śokābhiḥ** nirastākṛtārtatva-pratītir iti
\| akṛtārthatvam anyatvam eva śokaḥ, tasya nivṛttatvāt paramojjvalatvaṁ
jātam, ata eva ramaṇa-yogyābhis **tābhir** vṛto veṣṭitaḥ \| yad vā,
yābhiḥ kātyāyany-arcanena patitva-puraḥsaraṁ ramaṇaṁ yācitaṁ
vrata-prārthitaḥ san varaṁ prādāt---mayemā raṁsyatha kṣapāḥ \[bhā.pu.
10.22.29\] iti pratiśrutam, **tābhiḥ** kṛtvā **adhikaṁ**
nitya-siddhābhyo\'py adhiko **vyarocata** \| **bhagavān** api
aiśvarya-viśiṣṭo\'pi tad-ananyatāsv eva urīkṛtatvāt \| tābhir vṛta
aiśvaryād **adhikaṁ vyarocata**, yato\'**cyutaḥ** tāsv
anurāga-cyuti-rahitaḥ \|

yad vā, vipralambhāt pūrvaṁ yathā bāhu-prasāra- \[bhā.pu. 10.29.46\]
ity-ādi, reme[^129] tat-taralānandi \[bhā.pu. 10.29.46\] ity-ādinoktaṁ
ramaṇaṁ, tato\'py **adhikaṁ vyarocata** \| vipralambhena sthāyi-bhāvasya
puṣṭatvāt śobhā-bharaḥ sūcitaḥ \|

tatra dṛṣṭāntam āha---**puruṣaḥ** parameśvara īśvaraḥ dyotikābhiḥ
māyādy-ādibhiḥ **śaktibhis** tanu-kūlābhiḥ sarvopakārakatvaṁ na
prakāśate, tadvat \|\
\
yad vā, prākṛtaḥ **puruṣo** jīvaḥ kriyā-jñānādi-**śaktibhir** vṛtaḥ
śobhate \| svargādi-mokṣānta-puruṣārtha-prāpti-yogyo bhavati, tad-abhāve
na kiñcit, tadvat bhagavān sarva-kāma-pūrṇo\'pi vraja-sundarī-saṅgam
antareṇa tirodhāne madhura-rasa-parākāṣṭhāṁ na labdhavān \|
tad-rasa-darśanādhikṛto\'pi jano nirvṛtir nāma idānīṁ tābhir vṛtaṁ
dṛṣṭvā nirvṛto\'bhavat \| **tāta-** iti sambodhanaṁ svānubhavo mayā
kathyate, tatrāvadhānaṁ kurv iti\| yata ekākinaiva raso na prāpyate.
ato rasa-vṛddhy-arthaṁ tābhiḥ saṅgataḥ śuśubhe, sva-dṛṣṭy-abhiprāyeṇa
śrī-śukaḥ sa svānubhavaṁ kathayati \|\|10\|\|

---------------------------------------------------------------------------------------------------------------------

tābhir vidhūta-śokābhir bhagavān acyuto vibhuḥ \|

vyarocatādhikaṁ tāta puruṣaḥ śaktibhir yathā \|\|

**viśvanātha-cakravartī (sārārtha-darśiṇī) : śaktibhiḥ**
sarvendriya-śaktibhiḥ \| **puruṣo** **yathādhikaṁ virocate** \| tāsāṁ
vaikalye sati tu nātyantaṁ rocate, evam eva kṛṣṇo\'py āsāṁ khinnatve
khinno nādhikaṁ rocate \| āsāṁ **vidhūta-śokatvena** adhika-rucimattve
so\'py adhikaṁ rocate iti \| puruṣasya yathā svendriya-sukha eva sukhaṁ,
svendriya-duḥkhe duḥkham \| evam eva kṛṣṇasyāpi tāsāṁ sukha-duḥkhābhyām
eva sukha-duḥkhe iti gopī-viṣayaka-premavattvaṁ tāsāṁ
sva-svarūpa-bhūtatvaṁ ca jñāpitam \| skānde prabhāsa-khaṇḍe, yathā---

> ṣoḍaśaiva sahasrāṇi gopyas tatra samāgatāḥ \|
>
> haṁsa eva mataḥ kṛṣṇaḥ paramātmā janārdanaḥ \|\|
>
> tasyaitāḥ śaktayo devi ṣoḍaśaiva prakīrtitāḥ \|
>
> candra-rūpī mataḥ kṛṣṇaḥ kalā-rūpās tu tāḥ smṛtāḥ \|\|
>
> sampūrṇa-maṇḍalā tāsāṁ mālinī ṣoḍaśī kalā \|
>
> ṣoḍaśaiva kalāyās tu gopī-rūpā varānanāḥ \|
>
> ekaikaśas tāḥ sambhinnāḥ sahasreṇa pṛthak pṛthak \|\| iti \|

pramadā śata-koṭībhir ākulitā ity āgamoktes triṁśat-koṭyo gopyas tāsāṁ
madhye ṣoḍaśa-sahasrāṇi gopyo mukhyās tāsām api madhye sahasrāṇi
mukhyatarās tāsām eva madhye aṣṭāv etā mukhyatamāḥ \| aṣṭānām api madhye
dve rādhā-candrāvalyau atimukhyatame \| tayor api madhye śrī-rādhā
sarva-mukhyatameti bhakti-śāstra-nirṇayaḥ \|\|10\|\|

**\...**

\|\| 10.32.11-12 \|\|

tāḥ samādāya kālindyā nirviśya pulinaṁ vibhuḥ \|

vikasat-kunda-mandāra-surabhy-anila-ṣaṭ-padam \|\|

śarac-candrāṁśu-sandoha-dhvasta-doṣātamaḥ śivam \|

kṛṣṇāyā hasta-taralācita-komala-bālukam \|\|

**śrīdhara-svāmī (bhāvārtha-dīpikā) : vikasat-kunda-mandāraiḥ surabhir**
yo'**nilaḥ,** tasmāt **ṣaṭpadā** yasmiṁs tat \|\|11\|\|
**śarac-candrāṁśūnāṁ sandohaiḥ** samūhair **dhvastaṁ doṣātamo**
rātri-gataṁ tamo yasmiṁs tat \| ataḥ **śivaṁ** sukha-karam \|
**hasta**-rūpais **taralais** taraṅgair **ācitā** āstṛtā **komalā
bālukā** yasmin \| evaṁ-bhūtaṁ **pulinaṁ tāḥ samādāya nirviśya** tābhir
vṛto'dhikaṁ vyarocateti pūrveṇānvayaḥ\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : samādāya** samyag
hasta-dhāraṇādinādāya \| **ṣaṭpadā** bhramarāḥ \| kiraṇa-sandohasya
saṁmārjanītvaṁ dhvanitam \| ataḥ tamo-rahitatvāt \| yad vā,
kāma-jaya-sphoraṇārthaṁ **śiva**-padam \| **kṛṣṇāyāḥ** kālindyāḥ \|
ānu-taraṅgo lolaḥ syāt **taralaḥ** kurulas tathā iti gopālaḥ \|
**ācitaṁ** channa-siktayoḥ iti ca \| atas **taralair** aṇu-taraṅgaiḥ
**nirviśya** upaviśya tatra puline \| ābhiḥ gopāṅganābhiḥ \|\|11-12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vi-śabdoktasya rocane
vaiśiṣṭyasya upakaraṇāntaram api darśayati---**tā** iti dvābhyām \|
**samyak** pratyekaṁ sarvāsām eva hasta-dhāraṇādinā **ādāya**
rāsa-yogya-pulināntaraṁ gantuṁ pūrva-pulinato gṛhītvā **nirviśya**
praviśya madhyam adhiṣṭhāyety arthaḥ \| **vibhur** vyāpaka ity ekasyāpi
sarvāsāṁ yugapat samādānādi-samāveśārtham \|

pulinasya kāmoddīpana-sāmagryā rāsa-krīḍā-yogyatāṁ darśayaṁs tad
viśinaṣṭi---**vikasad** iti sārdhena \| vāyoḥ śaityaṁ pulina-sambandhāt
māndyaṁ ca ṣaṭpadāspadatvāt saurabhyaṁ ca vyaktam eva \| **śarad** iti
**candrāṁśūnāṁ** suprasannatā \| **sandoheti** candrasya pūrṇatā \|
**dhvasta-doṣā** iti rātritvāpagamane dinavat prakāśaś ca sūcitaḥ \|
**kṛṣṇāyāḥ** kṛṣṇasya sanāmatvena savarṇatvena ca sakhyaṁ prāptāyāḥ \|
ata eva **hasta**- iti \| kiṁ vā, vicitra-śobhādinā tasyāpi
cittākarṣikāyāḥ \| tad evāha---hasteti \| hastair ivāvacayanena
sthalī-vaiṣamya-kaṭhināṁśa-rāhityādikaṁ dhvanitam \| anyat tair
vyākhyātam \|

yad vā, **tāḥ samādāya** iti tābhiḥ saha tad eva **pulinaṁ nirviśya**
madhya-pradeśaṁ praviśyety arthaḥ \| viśeṣeṇa bhavatīti **vibhur**
babhūva iti śeṣaḥ \| nija-vaibhavaṁ prakaṭayāmāsety arthaḥ \| tac ca
tad-darśana- \[13-14\] iti dvābhyāṁ vakṣyate \| anyat samānam
\|\|11-12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vi-śabdoktasya rocane
vaiśiṣṭyasya upakaraṇāntaram api darśayati---**tā** iti dvābhyām \|
**samyak** pratyekaṁ sarvāsām eva hasta-dhāraṇādinā **ādāya**
rāsa-yogyaṁ pulināntaraṁ gantuṁ pūrva-pulinato gṛhītvā **nirviśya**
praviśya madhyam adhiṣṭhāyety arthaḥ \| **vibhur** vyāpaka ity ekasyāpi
sarvāsāṁ yugapat samādānādi-samāveśārtham \|

pulinasya bhāvoddīpana-sāmagryā rāsa-krīḍā-yogyatāṁ darśayaṁs tad
viśinaṣṭi---**vikasad** iti sārdhena \| vāyoḥ śaitya-saurabhye spaṣṭe \|
māndyaṁ ca ṣaṭpadāspadatvāt \|

**śarad** iti **candrāṁśūnāṁ** suprasannatā \| **sandoha**- iti
candrasya pūrṇatā **dhvastā**

**doṣā** iti dinavat prakāśaś ca sūcitaḥ \| **kṛṣṇāyāḥ** śrī-kṛṣṇasya
sa-nāmatvena sa-varṇatvena ca sakhyaṁ prāptāyāḥ \| ata eva **hasta-**
iti \| kiṁ vā, vicitra-śobhādinā tasyāpi cittākarṣakatvena tan-nāmnyāḥ
vṛndāvanaṁ govardhanam ity-ādiḥ \| **hasta-** iti hastair ivāvacayanena
sthalī-vaiṣamya-kaṭhināṁśa-rāhityādikaṁ dhvanitam \| anyat taiḥ \|

**tāḥ samādāya** iti tābhiḥ saha tad eva **pulinaṁ nirviśya**
madhya-pradeśaṁ praviśyety arthaḥ \| viśeṣeṇa bhavatīti **vibhur**
babhūva iti śeṣaḥ \| nija-vaibhavaṁ prakaṭayāmāsety arthaḥ \| tac ca
tad-darśana- ity-ādi-dvābhyāṁ vakṣyate \| anyat samānam \|\|11-12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ kṛtvā vyarocata ? ity
āha---**tāḥ samādāya** ity-ādi dvābhyām \| **tāḥ samādhāya**
**kālindyāḥ** **pulinaṁ nirviśya** \| ādi-dīpakam idam \| tad
viśinaṣṭi---**vikaśadbhiḥ kundair mandāraiś** ca **surabhayo**
ye'**nilāḥ,** tat-saṅginaḥ **ṣaṭ-padā** yatra kṛṣṇo'trāgatya
krīḍiṣyatīti kṛtvā **kṛṣṇāyā hastena taralaṁ** yathā syāt, tathā
**ācitāḥ** samyaṅ-mārjitāḥ **komalā bālukā** yatra \|\|11-12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vyarocata ity uktam \|
vaiśiṣṭyaṁ prastuta-ślokena nibadhnāti rāsa-krīḍārthaṁ yat-kṛtavāṁs tad
āha---**tā** iti \| yāsāṁ mada-māna-nivṛtty-artham antardhāṇena sthitaḥ
**tāḥ samādāya** hāsya-nakha-sparśa-bhāva-garbheṇa hasta-grahaṇādinā
samyaktayā gṛhītvā yatra puline gānaṁ kṛtaṁ tato\'pi viśālaṁ cikīrṣata
vyarocateti pūrveṇaivānvayaḥ \| **kālindyā** iti padena
śṛṅgāra-rasa-pravāha-bhara-sūcitaḥ \| **vibhur** iti
sarva-saṁnihitatvena sarvāsāṁ sammānanena ca sāmarthyam uktam \|

pulinasya śṛṅgāroddīpakatvena rāsa-vilāsa-yogyatayā
viśinaṣṭi---**vikasad** iti \| vikasanti **kunda-mandāra**-puṣpāṇi, taiḥ
**surabhir** yo\'**nilaḥ,** tena **ṣaṭpadā** yasmin \|
kālindī-sambandhena vāyoḥ śaityam uktam \| kunda-mandāra-sambandhena
saurabhyaṁ, vana-naikaṭyān māndyam \| anena paramoddīpaka-sāmagrī-sampat
sūciteti \|\|11\|\|

sarvāsyāḥ sāmagryāḥ kāmoddīpakatvaṁ nirūpayan ujjvalatām āha---**śarad**
iti \| śarat-kālīno yaś **candras** tasya **aṁśūnāṁ** kiraṇānāṁ
**sandohaḥ** samūhaḥ, tena **dhvastaṁ** **doṣā-tamaḥ**
rātri-sambandhi-tamo yasmin, anena śarada-rtau ujjvalatvaṁ
prasannatā-hetutvaṁ ca sūcitam \| candrasyāpi pūrṇatvam ujjvalatvaṁ
sūcitam \|

**kṛṣṇāyā** iti nāmataḥ varṇataś ca sāmyena tad-vilāsa-sāhāyyaṁ
sāhacaryaṁ ca sūcitam \| **hasta-** iti hastā iva **taralās** taraṅgāḥ,
tair **ācitā** nīcocca-rāhityena vistṛitā[^130] **komalā bālukā** yasmin
\| anena komalatayā sparśa-mātrataḥ pādayoḥ sukha-pradatvaṁ sūcitam
\|\|12\|\|

---------------------------------------------------------------------------------------------------------------------

tāḥ samādāya kālindyā nirviśya pulinaṁ vibhuḥ \|

vikasat-kunda-mandāra-surabhy-anila-ṣaṭ-padam \|\|

śarac-candrāṁśu-sandoha-dhvasta-doṣātamaḥ śivam \|

kṛṣṇāyā hasta-taralācita-komala-bālukam \|\|

**viśvanātha-cakravartī (sārārtha-darśiṇī) :** tataś ca **tāḥ**
**samyak** hāsya-hasta-grahādinā **ādāya** **nirviśya pulinaṁ** praviśya
ca vyarocateti pūrveṇaivānvayaḥ \| pulinaṁ viśinaṣṭi
sārdhena---**vikasadbhiḥ kundair** **mandāraiḥ** **surabhir**
yo\'**nilaḥ**, tasmāt **ṣaṭpadā** yasmiṁs tat \| vāyoḥ śaityaṁ
pulina-sambandhāt, māndyaṁ ṣaṭpadāspadatvāt \| **śarac-candrāṁśūnāṁ
sandohair dhvastaṁ doṣāyā** rātres **tamo** yatra tat \| **śivam** ata
eva sukhadaṁ **yamunāyā hasta**-rūpais **taralais** taraṅgair **ācitā**
āstṛtā **komalā bālukā** yasmiṁs tat \|\|11-12\|\|

**\...**

\|\| 10.32.13 \|\|

tad-darśanāhlāda-vidhūta-hṛd-rujo

manorathāntaṁ śrutayo yathā yayuḥ \|

svair uttarīyaiḥ kuca-kuṅkumāṅkitair

acīkḷpann āsanam ātma-bandhave \|\|

**śrīdhara-svāmī (bhāvārtha-dīpikā) :** tāś ca **manorathānām antaṁ
yayuḥ** pūrṇa-kāmā babhūvuḥ \| **śrutayo yathā** iti \| ayam
arthaḥ---yathā karma-kāṇḍe śrutayaḥ parameśvaram apaśyantyas
tat-tat-kāmānubandhair apūrṇā iva bhavanti, jñāna-kāṇḍe tu parameśvaraṁ
dṛṣṭvā tad-āhlāda-pūrṇāḥ kāmānubandhaṁ jahati, tadvad iti \| āpta-kāmā
api premṇā tam abhajann ity āha---**svair** iti \| **acīkḷpan**
racayāmāsuḥ \| **ātma-bandhave**'ntaryāmiṇe \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tā* yūthī-bhūtāḥ \|
*pūrṇa-kāmāḥ* prāptābhilaṣitārthāḥ \| dṛṣṭānta-siddham arthaṁ
sphuṭayati---*ayam arthaḥ* iti \| *karma-kāṇḍe* pūrva-mīmāṁsāyām \|
***śrutayaḥ*** tad-abhimāninyo devatāḥ \| *parameśvaraṁ* paramātmānam \|
varṣmo'smi samānānām \[pā.gṛ.sū. 1.3.8\][^131] ity-ādibhiḥ \| avantu naḥ
pitaraḥ \[ṛ.ve. 1.106.3\] ity-ādibhiś ca \| kevala-kāmānubandhi-karma
pratipādanena *apaśyantyo* varṇayantyaḥ *tat-tat-kāmānubandhaiḥ*
sarvācchādakatva-pitrādi-prīṇanādibhir *apūrṇā iva* \| itīva-śabdena
karmaṇo'py antaḥ-karaṇa-śuddhi-dvārā tad-darśanopayogitvam uktam \|
*jñāna-kāṇḍe* uttara-mīmāṁsā-rūpe \| *parameśvaraṁ*---sarvaṁ khalv idaṁ
brahma \[chā.u. 3.14.1\] iti, brahmāham asmi \[bṛ.ā.u. 1.4.10\] ity evaṁ
carācarātma-sahitam ātma-tattvaṁ dṛṣṭvānubhūya tad āhlāda-pūrṇāḥ
svātma-jñānānanda-pūrṇāḥ kāmānubandhaṁ tat-tat-karmaja-sukhehāṁ jahati,
brahmānande sarvānandānām antar-bhūtatvāt \| tasya mātrām upajīvanty
anye ity-ādi-śruteḥ \| tadvad iti prāptātmānandavat kāmānubandhaṁ hitvā
tad-darśanāhlādena śrī-kṛṣṇa-darśanānandena **vidhūtā** naṣṭā
**hṛd-rujo**'viṣayī-karaṇa-lakṣaṇā yāsāṁ, tās tathā \| *āpta-kāmā*
śrī-kṛṣṇa-darśanena pūrṇa-manorathā api \| *premṇā* anurāgeṇa \| *taṁ*
śrī-kṛṣṇam \| **uttarīyaiḥ** prāvaraṇa-vastraiḥ \|
**kuca-kuṅkumāṅkitair** anenaikaika-vastrā apy ānanda-vivaśāḥ satyas
tair eva **āsanaṁ** dadur iti dhvanitam \| **ātma-bandhava** iti
deha-bandhu-darśane'pīti kartavyatā-vismṛtir bhavati kim
utātma-bandhu-darśana ity āha \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato'tihṛṣṭānāṁ
prema-sevām āha---**tad** iti \| **tasya** krīḍa-viśeṣotsukasya vibhor
**darśanenāhlādaḥ,** tena **vi**śeṣato **dhūtā** nāśitā **hṛd-rujaḥ**
sarvādhayo yāsām, tathā-vidhena tena saha tatrāgamanena
rāsa-krīḍā-nirdhārāt \| vidhūta-śokābhir \[bhā.pu. 10.32.10\] iti pūrvaṁ
viraha-śoka-mātrasya nāśanam \| adhunā tv aśeṣa-hṛd-rujām iti bhedaḥ \|
ata eva **manorathāntaṁ yayuḥ** \|

yad vā, upamā-garbhitaṁ jñeyam \| **manorathāntam** iva **yayuḥ,**
rāsa-krīḍā-pratyāsatteḥ \| **yathā śrutayo**'pi tad-guṇādi-varṇanāt taṁ
prāptā iva bhavanti, na tu samyag labhante, sākṣād-aprāpteḥ\| sā
coktaiva śrī-brahma-stutau---adyāpi yat-pada-rajaḥ śruti-mṛgyam eva
\[bhā.pu. 10.14.34\] ity-ādinā \|

yad vā, **tasya** vibhor **darśanāhlādena vidhutā hṛd-rug**
virahārti-lakṣaṇā yāsāṁ, tathā-bhūtāḥ satyo **manorathasya** tu
krameṇaivāgamāt \| **śrutayo**'pi krameṇa īśvaraṁ dṛṣṭvā kāma-jālaṁ
tyajanti \|

yad vā, **manorathānām antaṁ** niṣṭhām, yasmāt paro manoratho nāsti \|
taṁ prāptāḥ krīḍa-viśeṣam aicchann ity arthaḥ \| **śrutayo**'pi īśvaraṁ
dṛṣṭvā tad-bhakti-viśeṣam icchanti \| ata eva **āsanam acīkḷpan**
vicitra-cāru-prakāreṇa racayāmāsuḥ \| kaiḥ ? **svaiḥ** svayaṁ parihitaiḥ
**uttarīyaiḥ** kuca-kañcukopari-vinyastaiḥ kañcukasya
sūkṣmatara-vastratvāt viraha-rodana-dhārāpātāc ca
**kuca-kuṅkumenāṅkitair** bhūṣitair ity arthaḥ \|

nanu aśeṣa-guṇavatībhiḥ kathaṁ lajjā tābhiḥ parihṛtā ? kathaṁ vā
prabhave kuca-kuṅkumāktair āsanaṁ dattam ? tatrāha---**ātma-** iti \|
ātmabhyo'pi **bandhuḥ** preyān, tasmai ātma-koṭi-preṣṭhāyety arthaḥ \|
ato'sya bhūmy-upaveśena parama-sva-duḥkhāpatteḥ sakhya-prema-viśeṣāc
cety arthaḥ \| tenaiva balād atyantāgrahādibhis tathā preraṇena
svātantryābhāvād ity arthaḥ \| āsana-kalpanaṁ punar antardhāna-śaṅkayā
tatraivāvṛtya rirakṣiṣayā \| kiṁ vā, svābhipreta-sukha-pipṛcchiṣayeti
dik \| anyat tair vyākhyātam \|

yad vā, **ātmano**'pi sakāśāt **bandhuḥ** priyaḥ, tasmai
parama-priyatamāya, prema-bhara-vaivaśyād ity arthaḥ \| evaṁ
sva-svottarīyeṇa tasya ca parama-sūkṣma-vastratayā sarvā api
vistīrṇoccāsanārtham ekatraiva \| kiṁ vā, sva-sva-vargādi-bhedena pṛthak
pṛthag eva kalpayāmāsur iti jñeyam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato'tihṛṣṭānāṁ prema-sevām
āha---**tad** iti \| **tasya** krīḍa-viśeṣotsukasya vibhor **darśanena**
ya **āhlādaḥ,** tena **vi**śeṣato **dhūtā** nāśitā **hṛd-rujaḥ** sarvāḥ
ādhayo yāsām \| tathā-vidhena tena saha tatrāgamanena
rāsa-krīḍādi-maya-cira-sthitir nirdhāritā, pūrva-śaṅkāpagamāt \| na
kevalaṁ parama-duḥkha-śāntir eva, api tu parama-sukha-prāptir api jātety
āha \| **manorathasya** vāñchitasya **antaṁ** parāṁ kāṣṭhāṁ **yayur**
iti \|

tatra dṛṣṭāntaḥ---**śrutayo yathā** iti \| śrutayo'pi
tādṛśa-līlā-viśiṣṭaṁ taṁ prakāśya nija-nija-nānā-tātparya-dauḥsthyaṁ
parityajanti \| parama-tātparya-paryavasānaṁ ca prāpnuvantīti \| tad
uktam ekādaśe svayaṁ śrī-bhagavataḥ---yasyāṁ na me pāvanam aṅga
karma[^132] \[bhā.pu. 11.11.20\] ity-ādi \| dvādaśe śrī-sūtena
sva-sukha-nibhṛta-cetās tad-vyudastānya-bhāva \[bhā.pu. 12.12.69\]
ity-ādi ca \| tatrāpy eṣā parama-prema-maya-rāsa-līleti \| śrutayo'py
atraiva kṛtārthā jātā ity asyā līlāyā mahimāpi darśitaḥ \| ataḥ
sahokti-nāmālaṅkāro'yaṁ vyañjitaḥ \|

tataś ca susthira-cittāḥ satyaḥ **āsanam acīkḷpan**
vicitra-cāru-prakāreṇa racayāmāsuḥ \| kaiḥ ? **svaiḥ** svayaṁ parihitaiḥ
**uttarīyaiḥ** sarvāṅgīṇa-vastrasyāntargataiḥ kuca-paṭṭikāṁ veti
vakṣyamāṇānusāreṇa hṛdayāvaraṇa-rūpaiḥ viraha-rodana-dhārā-pātāt
**kuca-kuṅkumenāṅkitair** ity arthaḥ \|

nanu kathaṁ lajjā-śaithilyam iva ābhir aṅgīkṛtaṁ ? svīya-yuktaiḥ
vastrair āsanaṁ dattaṁ ca ? tatrāha---**ātma-** iti **ātmano bandhave**
\| ātmīyatvena mitratvena ca bhāvād ity arthaḥ \| anyat taiḥ \|
**āsanaṁ** cedaṁ sarvāsāṁ sūkṣma-vastra-maya-vistīrṇam ekam eva vargaśaḥ
pṛthak pṛthag eva jñeyam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tad-darśana-** iti \| **tasya**
krīḍā viśeṣautsukyasya vibhor **darśanena** ity-ādiko vigrahaḥ \|
tathā-vidhena tena saha tatrāgamanena rāsa-krīḍādi-maya-cira-sthitir
nirdhāritā, pūrva-śaṅkāpagamāt \| parama-sukha-prāptir api jātety
āha---**manorathāntam** iti \| tatra dṛṣṭāntaḥ---**śrutayo yathā** iti
\| tal-līlānubhavenobhayatrāpi parama-kṛtārthatvād iti sahopameyaṁ
yathā-śabdena vyajyate \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatra gatvā uparirikṣuṁ
śrī-kṛṣṇam ālakṣya sarvā āsanaṁ kalpayāmāsur ity āha---**tad-darśana-**
ity-ādi \| \"tāḥ\" ity adhyāhāryam \| **ātma-bandhave** śrī-kṛṣṇāya
**āsanam acīkḷpan** \| kaiḥ ? **svair uttarīyaiḥ** \| pratyekam
evottarīyam ākṛṣya upary upari kṛtvā bahūccam āsanaṁ cakrur iti
bahu-vacana-mahimā \| kīdṛśaiḥ ? **kuca-kuṅkumāṅkitaiḥ** \| tena
āsanasya pūjāpi kathitā \| atyuccāsanatayā sarva-nirīkṣaṇaṁ sukaram ity
arthaḥ \|

kīdṛśyaḥ ? **tasya darśanāhlādena vidhuta-hṛd-rujaḥ** \|
vidhūta-hṛd-ruktve dṛṣṭāntaḥ---**manorathāntaṁ yathā śrutayo
yayuḥ**---śrutayo bhagavat-parā upaniṣado yathā
cira-kāla-kṛta-caraṇāravinda-prāpti-rūpasya manorathasya antaṁ pariṇāmaṁ
gopy-antara-rūpeṇa prāpuḥ \| tataś ca vidhūta-hṛd-rujo'pi yathā
babhūvuḥ, tathety arthaḥ \| **svair uttarīyair** āsana-kalpane sarvā eva
niruttarīyā babhūvur iti na mantavyam \| tadaiva yogamāyayā prāgvad
uttarīya-sampādanaṁ kṛtam iti \|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā tāsāṁ
prema-vijṛmbhitaṁ ceṣṭitam āha---**tad-darśana-** iti \|
īṣan-mada-mānasatve yenāntarhitaṁ, **tasya darśanāt** ya **āhlāda**
ānandaḥ, tena **vidhūtāḥ** sa-mūlaṁ nāśitāḥ **hṛd-rujo**
virahajārti-pīḍāḥ yāsāṁ tāḥ \|

yad vā, **tasya darśanaṁ** jñānaṁ vicāra iti yāvat---\"idaṁ
rāsopayogi-sthalam, atra vane evaṁ vihāraḥ kartavyaḥ, atra kālindyām
evaṁ jala-vihāraḥ kartavyaḥ\" iti tena nirdhāraṇena sa-mūlaṁ nāśitā
hṛdaya-pīḍā yāsāṁ tāḥ \| itaḥ param evāhito nābhaviṣyatīti niścintā ity
arthaḥ \|

**manorathāntaṁ** manorathānāṁ vāñchitānām antaṁ parāṁ kāṣṭhāṁ **yayuḥ**
prāpuḥ, bhāvino'rthasya niścayāt \| **yathā śrutayaḥ** karma-kāṇḍe
īśvaram apaśyantyas taptā bhavanti, jñāna-kāṇḍe ceśvaraṁ dṛṣṭvā
manorathāntaṁ prāpunuvanti pūrṇa-manorathā bhavanti, tadvad iti\| yad
vā, **śrutayo** nitya-vihāriṇaṁ tat-kadamba-madhyasthaṁ
kiśorākṛti-śrī-kṛṣṇaṁ dṛṣṭvā kāmitavatya tatas tāsāṁ varo dattaḥ---purā
sārasvate kalpe vraje gopyo bhaviṣyatha iti upaniṣad-rūpās tā eva
kumārikā jātāḥ \| etā yathā manorathāntaṁ manorathānām antam avasānaṁ
yayuḥ, paripūrṇa-kāmā babhūvuḥ, tathā anyā api sādi-nityāḥ sarvā api
manorathāntaṁ yayuḥ, asya rāsa-vilāsasyaitat prayuktatvāt \|

ata eva **svair uttarīyaiḥ** kucopari vinyastaiḥ sūkṣmaiḥ komalaiḥ tair
eva **āsanam acīkḷpan** \| āsana-racana-prayojanam āha jijñāsā yā kiñcit
pṛṣṭa-kāmā anveṣaṇa-janita-śrama-jalena kuca-kuṅkumasyāṅkitatvam \| ata
eva **kuca-kuṅkumāṅkitair** ity uktam \| yad vā,
virahārti-janita-ruditāśru-dhārā-siktatvāt uttarīyānāṁ
kuca-kuṅkumāṅkitatvam \| ata eva svīyātinivedanam api sūcitam \|

nanu gauravocita-prīti-viṣayatvena ced ayam ārādhyaḥ, tarhi svair
uttarīyair āsana-kalpanaṁ katham ? iti cet tatrāha---**ātma-bandhave**
\| ātmā ca bandhutvaṁ preṣṭhāvadhi-bhūta-prema-bandhana-hetuś ca tasmai
\| yad vā, ātmanaḥ cittaṁ badhnāti svasmin saṁyojayatīti tasmai \| yad
vā, ātmanaḥ kṣetrajñasya bandhave antaraṅgāya \| ata eva tasyāsanaḥ
kalpanam ucita eva \| yad vā, **kuca-kuṅkumāṅkitair** iti liṅgāt
kuca-kuṅkuma-cchadmanā svānurāga eva tasyāsanatvena kalpitavaty arthaḥ
\|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra tāsāṁ
sakhya-samucitāṁ prema-sevām āha---**tasya** kṛṣṇasya **darśanānandena**
khaṇḍita-sarva-mano-duḥkhā vraja-sundaryaḥ **svīyair uttarīyaiḥ
kuca-kañcukoparisthair** atisūkṣma-vastrair **ātma-bandhave** tasmai
**āsanaṁ** tathā **acīkḷpann** upajahrur **yathā śrutayo**
mahopaniṣado'pi **manorathānām antaṁ** parama-kāṣṭhāṁ **yayuḥ** \|
yato'dhiko'nyo manoratho na sambhavati, taṁ prāpuḥ \| \| yad dṛṣṭvā
\"vayam api vraje gopyo bhūtvā śrī-kṛṣṇena sahaivaṁ
sva-kuca-kuṅkuma-stimita-vastrārpaṇādinā kadā vilasāmaḥ ?\" ity
utkaṇṭhitā babhūvur ity arthaḥ \| ata eva **śrutayo**
gopītva-prāpty-arthaṁ tad-anugati-vyañjakaṁ tīvraṁ tapaś cakrur iti
bṛhad-vāmanīyā kathā[^133] \|

> striya uragendra-bhoga-bhuja-daṇḍa-viṣakta-dhiyo
>
> vayam api te samāḥ sama-dṛśo'ṅghri-saroja-sudhāḥ \|\| \[bhā.
> 10.87.23\] iti tāsām uktiś ca \|

tatra pūrva-kāla-gata-kṛṣṇāvatāra-darśinyaḥ śrutayo
labdha-carama-manorathā etasmin kalpe gopyo babhūvur eva \| etasmin kāle
tu labdha-manorathā etāḥ śrutayo'grima-kalpe gopyo bhaviṣyanti śrutīnām
ānantyād iti jñeyam \|\|13\|\|

**\...**

\|\| 10.32.14 \|\|

tatropaviṣṭo bhagavān sa īśvaro

yogeśvarāntar-hṛdi kalpitāsanaḥ \|

cakāsa gopī-pariṣad-gato'rcitas[^134]

trailokya-lakṣmy-eka-padaṁ vapur dadhat \|\|

**śrīdhara-svāmī (bhāvārtha-dīpikā) : gopī**-sabhā-**gatas** tābhiḥ
saṁmānitaḥ san **cakāsa** śuśubhe\| **trailokye** yā **lakṣmīḥ** śobhā,
tasyā **ekam** eva **padaṁ** sthānaṁ tad **vapur dadhad** darśayan
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** gopy-uttarīyāsane \|
yo **yogeśvarāṇāṁ** sanakādi-prabhṛtīnām **antar** **hṛdi**
hṛdaya-padma-karṇikāyāṁ vimalotkarṣiṇy-ādi-śaktibhiḥ **kalpitāsanaḥ**
**sa** eva **īśvaro** nandanandana-rūpeṇa *gopī-sabhā-gata* iti
samanvayaḥ \| **cakāsa** kāśṛ dīptau \| **arcitaḥ**
āsana-tāmbūla-narma-sasmitāpāṅgādibhiḥ *saṁmānitaḥ* \| dhātūnām
anekārthatvād darśane'pi dadhātir asti \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : yogeśvarāntar-hṛdi
kalpitāsana** ity-ādi \| tathā-bhūto'pi **tatra**
gopa-kuca-kuṅkumākta-paṭa eva **upaviṣṭo** rarājety arthaḥ \|
**yogeśvarāntar-hṛdaye upaviṣṭas** tathā na rājata iti yāvat \|
tatrotprekṣyate **vapur dadhat** vapur dadhānaṁ mūrtaṁ
**trailokya-lakṣmy-eka-padam** iva trailokya-lakṣmyā yad ekaṁ mukhyaṁ
padaṁ vyavasāyaḥ sa iva mūrtaḥ \| athavā trailokya-lakṣmy-eka-padaṁ
gopīnāṁ vapur dadhat āliṅgann iti bhāvāh \| **arcitaḥ**
praṇaya-parihāsa-vikasvara-vacaḥ-prasūnair iva tābhiḥ pūjita ity arthaḥ
\|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : īśvaraḥ**
parama-svatantro'pi **bhagavān** sarvaiśvarya-paripūrṇo'pi
rasika-śiromaṇiḥ premāmṛtārṇava-vardhanaḥ śrī-kṛṣṇa-candras tasminn
**āsana** **upaviṣṭaḥ** san **cakāsa** \| yad vā, **bhagavān** iti
tenaiva tasya bhagavattā-sāra-prakaṭanam ity abhipretam \| ity-ādinā iti
sarva-śaktimattvam \| pṛthaktvena **kalpitāsana**-samūhe tāsāṁ svasya ca
santoṣa-viśeṣārthaṁ tat-tad-alakṣitatvenaikasyāpi pṛthaktayaivopaveśāt
\| **yogeśvaraiḥ** siddha-samādhibhiḥ śrī-sanakādibhir api
**antar-hṛdi** ekāgratāṁ prāpite citte **kalpitaṁ** mānasa-pūjāyāṁ
tad-upaveśārthaṁ vicitra-ratnādinā prayatnena racitam \| kiṁ vā, āsanaṁ
kalpayāmīty evam arpitam āsanam eva yasyeti tasya sākṣāt tat-svīkāro'pi
nāstīti dhvanitam \|

tādṛśo'pi cakāsety atra hetv-antaraṁ **gopīnāṁ pariṣadaṁ** sabhāṁ
prāptaḥ \| bahula-maṇḍalākāreṇa upaviṣṭānāṁ tāsāṁ madhya-vartī sann ity
arthaḥ \| anenāpi pūrvavad aiśvaryam ūhyam \| kiṁ ca, **arcitas** tābhiḥ
sammānita āsana-kalpanenaiva \| kiṁ vā, tāmbūlādi-samarpaṇena narmādinā
kaṭākṣādinā vā \| ata eva **trailokya-** iti śrī-bhagavad-vapuṣaḥ
sarvadā trailokya-lakṣmī-padatve'pi, adhunā ataḥ sarva-kālād vaiśiṣṭyaṁ
sūcyate anena cakāsana-prakāro'pi darśitaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa prema-rasāmbudhi-vardhanaḥ
śrī-kṛṣṇa-candraḥ svayaṁ **bhagavān** aiśvaryādi-ṣaḍguṇa-sampanno'pi,
tathā **īśvaraḥ** nityam apūrvāpūrva-tat-prakāśana-samartho'pi **tatra**
tasminn **āsane upaviṣṭaḥ** san **cakāsa**, tatra
tatrāsambhava-śobhāvirbhāvavān babhūva \|

anyatra punar asau parama-durlabha evety āha---**yogeśvaraiḥ**
siddha-samādhibhiḥ śrī-rudrādibhir api **antar-hṛdi** ekāgra-citte
**kalpitaṁ** bhāvanā-mātreṇa sthāpitam **āsanaṁ** yasya tādṛśo'pi \|
aluk samāsaḥ \| arthāt tair eva kalpitam iti vā \| tasmāt tāsāṁ
sambandhasyaivaiṣa mahimeti bhāvaḥ \| tatra ca vaiśiṣṭyam āha---**gopī**
iti \| yad vā, tādṛśena **gopī-pariṣad-gatatvena** eva
**yogeśvarāntar-hṛdi-kalpitāsana** iti jñeyam \|

kiṁ ca, **arcitaḥ** āsana-tāmbūla-narma-sasmitāpāṅgādinā sammānitaḥ \|
kiṁ kurvaṁś cakāśa ? **trailokye** prākṛtādho-madhyordhva-loke
parama-vyomākhya-mahā-vaikuṇṭha-paryante yā **lakṣmīs**
tat-tad-ananta-svāvirbhāva-paryanta-vastūnāṁ nānā-śobhādi-sampattiḥ \|
tasyā **ekam** ananyat **padam** āśraya-bhūtaṁ **vapuḥ** prakāśaṁ
bibhrat, tāsām agre dhārayan prakaṭayann ity arthaḥ \| tathā ca
vakṣyate---gopyas tapaḥ kim acaran yad amuṣya \[bhā.pu. 10.44.14\]
ity-ādi \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tad-āsana-stho bhagavān
punar atyantaṁ vyarocatety āha---**tatra** ity-ādi \| **tatrāsane
upaviṣṭo bhagavān cakāsa** \| kīdṛśaḥ ? **gopī-pariṣad-gata** iti
hetumad-viśeṣaṇam \| **arcitas** tābhir sat-kṛtaḥ \| **yogeśvarair
antar-hṛdi kalpitam āsanaṁ** yasya, tasya kalpitatvāt tatra tathā na
śobhata ity arthaḥ \| kim iva ? tatrāha---**trailokya-lakṣmyās**
trailokya-śriya **ekaṁ** mukhyaṁ **padaṁ** cihnaṁ yad **vapuḥ,**
lakṣma-rūpaṁ vapur iti yāvat, tad **dadhat** dadhānaḥ \| kiṁ vā, vapur
dadhad vapur dadhānaṁ mūrtam iti yāvat \| tathā-vidhaṁ
**trailokya-lakṣmy-eka-padaṁ** trailokya-śobhā-rūpam ekaṁ vastu-rūpakaṁ
\| padaṁ vyavasiti-trāṇa-sthāna-lakṣmy-aṅghri-vastuṣu \[amara\] iti
nānārtha-vargāt \|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyathā punar apy antarhito
bhaved iti **tatrāsane upaviṣṭaḥ** sa iti svarūpaṁ **bhagavān** api
bhagavatām upekṣya **īśvaro**'pi īśvaratāṁ pṛṣṭhataḥ kṛtveti
**gopī-pariṣad-gataś cakāsa** śuśubhe \| parito maṇḍalākāreṇopaviṣṭā
gopyas tan-madhya-vartī sabhā-patir **bhagavān upaviṣṭa** iti \| yad vā,
**bhagavān** bhago bhāgyaṁ tadvān anyathā gopīnām uttarīyāsanaṁ
rasa-viśeṣakaṁ na syād iti \| kīdṛśa īśvaraḥ ? acintya-śaktimān, anyathā
koṭi-yūthānāṁ paricchinnam ekena vapuṣā sammānanena syād iti \| gopīnāṁ
sulabhatve'pi anyeṣāṁ durlabhatā mahā-yogīśvareti **yogīśvaraiḥ**
sanakādibhiḥ siddhair eva **hṛdi** iva dhyānena **kalpitam āsanaṁ**
yasya, tatrāpi vaibhavāvasthasya, na tu sākṣāt svarūpasyeti \|

yad vā, **bhagavān īśvara** iti vrajendra-putratvāt tābhir **arcitaḥ**
hasta-pādādi-sammardana-narma-smitādinā ca sambhāvitaḥ \| pūrvaṁ
mada-mānābhyām avajñātatvena parityajya gatatvāt \| idānīṁ
tirodhāna-śaṅkayā bahu-mānitaḥ \| ata eva **trailokya-lakṣmy-eka-padaṁ
vapur dadhat** \| trailokye upari vaikuṇṭha-paryantaṁ yā lakṣmyaḥ, adhaḥ
pātāla-paryantaṁ yā lakṣmyaḥ, bhūmau bhūr-loka-paryantaṁ yā lakṣmyaḥ,
yāvantyaś ca tāsām ekam eva padaṁ sthānaṁ vapur dadhat \| anyena
trailokye sāra-bhūta-śobhā sampado nānyat padam ity arthaḥ \| tad uktam
atraiva---akṣaṇvatāṁ phalam idaṁ \[bhā.pu. 10.21.7\] iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tatra** prati sva-yūtham
eva pṛthak pṛthak upary upari nihita-bahu-vastrāsaneṣu tābhiḥ kḷpteṣu
**upaviṣṭaḥ** \| nanu tāvat saṅkhyeṣv āsaneṣu katham eka upaviṣṭaḥ ?
tatrāha---**īśvaraḥ** tat-tad-alakṣitayātma-prakāśavān \| tatra
hetuḥ---**bhagavān** kāmavān, bhagaḥ śrī-kāma-māhātmye ity amaraḥ \|
tasya tāvatsu sarveṣv eva āsaneṣu upaveṣṭuṁ kāmanām ālakṣya aiśvaryaiva
śaktyā yogamāyā-dvārā tāvantaḥ prakāśās tathā prakāśitā ity arthaḥ \|

kiṁ ca, sa hi **yogeśvaraiḥ** śeṣa-śaṅkarādyair **antar-hṛdi**
hṛdayābhyantare eva **kalpitaṁ** manasaivānītatvāt trijagad-durlabham
anupahatam anarghyam **āsanaṁ** yasya saḥ \| etābhis tu hṛdayād bahir
eva sva-gātra-nirmālya-vastraiḥ svopabhukta-sugandhair **āsanaṁ
kalpitaṁ** yat, **tatraivopaviṣṭaś cakāśa** didīpe \| yaḥ khalu svayaṁ
bhagavān brahma-rudrādi-pariṣadā kṣīrodādi-tīre stuty-ādibhir gamya eva
manasi prādurbhavan parokṣa eva kṣaṇa-mātram eva bhavet, sa eva
**gopī-pariṣadaṁ** svayaṁ **gataḥ** acyutaś cira-kālam api vyāpya
cyuti-rahitaḥ \|

"arcita" iti pāṭhe tāmbūla-narma-smitāpāṅgādinā sammānitaḥ \| kiṁ kartuṁ
gataḥ ? **trailokye** prākṛtāprākṛtādho-madhyordhva-loke yā **lakṣmīs**
tat-tad-ananta-svāṁśa-paryanta-vastūnāṁ nānā-śobhādi-sampattiḥ, tasyā
**ekam** ananyaṁ **padam** āśraya-bhūtaṁ yad **vapuḥ,** tad api
**dadhat** tāsāṁ gopīnām aṅga-kānti-smita-kaṭākṣādi-mādhuryaiḥ puṣṇan \|

yad vā, **tatropaviṣṭa** eva tatra tādṛśopaveśādi-viśiṣṭa eva
**yogeśvarāntar-hṛdi-kalpitāsanaḥ** \| tat-kṣaṇam ārabhya
mahā-rudrādibhir yogeśvarair **gopī-pariṣan**-madhya-**gatas**
tādṛśopaveśa-tādṛśa-śobhā-tat-tan-narma-saṁlāpādi-viśiṣṭa eva kṛṣṇo
dhyānena sva-hṛdayam āninye ity arthaḥ \|\|14\|\|

**\...**

\|\| 10.32.15 \|\|

sabhājayitvā tam anaṅga-dīpanaṁ

sa-hāsa-līlekṣaṇa-vibhrama-bhruvā \|

saṁsparśanenāṅka-kṛtāṅghri-hastayoḥ

saṁstutya īṣat-kupitā babhāṣire \|\|

**śrīdhara-svāmī (bhāvārtha-dīpikā) : sa-hāsa-līlekṣaṇena vibhramo**
vilāso yasyāṁ, tayā **bhruvā** upalakṣitāḥ \| **saṁsparśanena**
saṁmardanena \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** kṛṣṇam \|
**sabhājayitvā** satkṛtya \| **anaṅga-dīpanaṁ** kāmoddīpakam \| **aṅke**
utsaṅge **kṛtayor aṅghri-hastayoḥ** saṁmardanena \| **saṁstutya**
saṁślāghya \| **īṣat-kupitāḥ** prema-bhara-svabhāvatvāt kopālpatvam
\|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : saṁstutya** iti punas
tyāga-bhiyā saty antar mahati ity arthaḥ kope'pi **samyak
stuti**-pūrvakam eva **babhāṣire** \| **kupitā** antaḥ-kupitā **īṣad**
alpenaivākṣareṇa \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sabhājayitvā** ity anuvādaḥ
praśnārthaṁ sabhājanasya samyag vivakṣayā\| kiṁ vā, punar viśeṣeṇa
sammānyety arthaḥ \| yataḥ **anaṅgam** aṅga-rahitam api kāmaṁ
**dīpayati** sāṅgīkṛtya pūrvato'pi prakāśayati, tathā tam
atyanta-kandarpa-vivardhanam ity arthaḥ \| ata eva tāsām **aṅke
kṛtayoḥ** tābhis tenaiva vā nyastayos tasya **aṅghri-hastayoḥ** aṅghrer
hastasya ca \| kiṁ vā, aṅghrer hastayoś cety arthaḥ \| **samyak
sparśanena** vividha-paripāṭyā śanaiḥ śanaiḥ sukha-saṁvāhanena, evam api
pūrvavad aiśvaryaṁ darśitam \| sarvābhir api dvayor aṅgayoś caturṇām eva
vā yugapat saṁsparśanāt samyak stutvā praśna-viśeṣārthaṁ
tad-uttara-prāpty-arthaṁ ca **īṣat-kupitā** iti prema-bhara-svabhāvena
kopasyālpatvāt \|

kiṁ vā, āntaratvena bahir-avyaktatvāt \| yad vā, īṣat saṅkṣepeṇa
**babhāṣire**, parama-vāgmitvāt \| tataś ca kupitā iti
pūrva-duḥkha-prāpteḥ \| kiṁ vā, tasya vacanātireka-vidhāyitvāt \| yad
vā, kopaṁ vinābhiprāyājñānena hṛdy apratyuttarālabhyatvād iti dik \|
anyat tair vyākhyātam \|

yad vā, tādṛśa-bhruvā kṛtvā **anaṅga-dīpanam** \| kiṁ vā, tayaiva
sabhājayitvā tābhis tasya tathā sabhājanam eva yuktam ity
āśayenāha---anaṅgeti \| ayaṁ kope bhāṣaṇe\'pi hetur draṣṭavyaḥ
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra ca praṇaya-svabhāvena
tāsāṁ nigūḍhāṁ kopotpattim āha---**sabhājayitvā** pūrvokta-prakāreṇa
saṁmānya **taṁ babhāṣire** pṛṣṭavatyaḥ, tā iti śeṣaḥ \| kīdṛśyaḥ satyaḥ
? tatrāha---**īṣat kupitāḥ** \| nanu tādṛk sabhājitavatyaś cet, tarhi
katham īṣat-kopasyāpy avasaram arhanti ? tatrāha---**anaṅga-dīpanam**
iti \| tad-dīpana-kṛte nānā-vilāsam abhivyañjayantam ity arthaḥ \|
pūrvaṁ parityajya gataḥ sampraty asāv evaṁ ceṣṭata iti
praṇaya-svabhāva-vimarśaneneti bhāvaḥ \|

nanu kuca-kuṅkumākta-vastropaveśatayā sveṣām eva tad-anaṅga-dīpanatve
prāg eva jāte sati tasya tad-dīpanatvaṁ pṛṣṭvā santam api kopaṁ
vyaktīkartuṁ katham arhanti ? tatrāha---**aṅka-kṛtāṅghri-hastayoḥ
saṁsparśanena** **saṁstutya** iti \| tādṛśatayā tat-tat-sparśa-pūrvakaṁ
nānā-guṇa-tṛtīyā sva-giraivāyaṁ vyakta-doṣaḥ syād iti
mati-kauṭilya-vyañjakena tādṛśa-bhrū-vilāsena vyakta-tat-kauṭilya ity
arthaḥ \| vyaktībhaviṣyati ca tat kauṭilyaṁ praśna-paripāṭyā iti bhāvaḥ
\|

tad evam avahittā nāma sañcārī vyaktaḥ \| tad uktaṁ---anubhāvaṁ
pidhānārthe'vahitthaṁ bhāva ucyate \[bha.ra.si. 2.4.120\] iti \|
avahitthā iti strī-liṅgitā ca \| tathā---

> hetuḥ kaścid bhavet kaścid gopyaḥ kaścana gopanaḥ \|
>
> iti bhāva-trayasyātra viniyogaḥ samīkṣyate \|\| \[bha.ra.si. 2.4.127\]
> iti \|

yathā *hetur* atra mati-kauṭilyam eva gopyo'sūyā-mayo'marṣaḥ \|
gopayanty aneneti *gopanaḥ*, sa cātra tādṛśatayā
tat-tat-sparśa-saṁstavābhyāṁ pratyāyitaṁ harṣa-kauṭilyaṁ sahāsāditvaṁ ca
mati-kauṭilyamayam api tad eva pratyāyayati \| evam atrāpi
yoga-māyā-vaibhavam eva darśitam, sarvābhir yugapat tathā vyavahārāt \|
**aṅghri-hastayor** iti dvitvaṁ pratyekaṁ jāty-apekṣayā \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 353) :**
avahittākāra-guptau---**sabhājayitvā tam anaṅga-dīpanaṁ** ity-ādi \|
atra sabhājanādinā kopācchādanam \|\|

**jīva-gosvāmī (prīti-sandarbhaḥ 384) :** atha tad-antarāle māna-rūpo
vipralambhaḥ \| tatra yathoktam---

> aher iva gatiḥ premṇaḥ svabhāva-kuṭilā bhavet \|
>
> ato hetor ahetoś ca yūnor māna udañcati \|\| \[u.nī. 15.102\]

tathā---

> ahetor neti nety ukter hetor yan māna ucyate \|
>
> asya praṇaya eva syān mānasya padam uttamam \|\| \[u.nī. 15.76\] iti
> \|

tato'sya sa-hetur nirhetuś ceti bheda-dvaye ca sati hetur api
yathoktaḥ---

> hetur īrṣyā-vipakṣāder vaiśiṣṭye preyasā kṛte \|
>
> bhāvaḥ praṇaya-mukhyo'yam īrṣā-mānatvam ṛcchati \|\| \[u.nī. 15.77\]
> iti \|

yathā ca (śṛṅgāra-tilaka 2.53)---

> snehaṁ vinā bhayaṁ na syān nerṣyā ca praṇayaṁ vinā \|
>
> tasmān māna-prakāro'yaṁ dvayoḥ prema-prakāśakaḥ \|\| \[u.nī. 15.78\]
> iti \|

ata eva harivaṁśe (2.66.4, 2.65.50)---

> ruṣitām iva tāṁ devīṁ snehāt saṅkalpayann iva \|
>
> bhīta-bhīto'tiśanakair viveśa yadu-nandanaḥ \|\|
>
> rūpa-yauvana-sampannā sva-saubhāgyena garvitā \|
>
> abhimānavatī devī śrutvaiverṣyā-vaśaṁ gatā \|\| \[u.nī. 15.80-81\] iti
> \|

ataḥ priya-kṛta-sneha-bhaṅgānumānena sahetur īrṣyā-māno bhavati \| eṣa
ca vilāsaḥ śrī-kṛṣṇasyāpi parama-sukhadaḥ \| yathā coktaṁ śrī-rukmiṇīṁ
prati svayam eva---tvad-vacaḥ śrotu-kāmena kṣvelyā-caritam aṅgane
\[bhā.pu. 10.60.29\] mukhaṁ ca prema-saṁrambha-sphuritādharam īkṣituṁ
\[bhā.pu. 10.60.30\] ity-ādi \| śrī-rukmiṇyām api tad-avikṣiptivaṁ
vyaktam \| jāḍyaṁ vacas tava gadāgraja \[bhā.pu. 10.60.40\] ity-ādau \|

yuktaṁ ca tat-kānta-bhāvākhyāyāḥ prīteḥ poṣakatvena tad-bhāvasyāvagamāt,
prācīnārvācīna-kavi-sampradāya-sammatatvāc ca \| tasmād ādaraṇīya eva
mānākhyo bhāvaḥ \| tatra sarvāsāṁ yugapat-tyāgena saṅga-prāthamyena ca
tathānudayān nigūḍhas tan-māna-leśo rāse śrī-vraja-devīnāṁ jātaḥ \| sa
ca parityāgajerṣyā-hetuka eva jñeyaḥ \| yathā---**sabhājayitvā** ity-ādi
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tathā tasminn āsane
upaviṣṭaṁ śrī-kṛṣṇaṁ kara-padādi-lālana-pūrvaṁ tāḥ kiñcit papracchur ity
āha---**sabhājayitvā** ity-ādi \| taṁ śrī-kṛṣṇam aṅke kṛt karaṇaṁ yasya
tathā-bhūtena **aṅghri-hastayoḥ** **saṁsparśanena** **sabhājayitvā**
tarpayitvā **saṁstutya** ca \| punas-tyāga-bhiyā saṁstavanam \| vastutas
tu antaḥ-**kupitā īṣad babhāṣire,** īṣad alpākṣaraṁ bahv-artham \|
kīdṛśam ? **sahāsa-līlekṣaṇa-vibhrama-bhruvā** **anaṅga-dīpanam** \| na
aṅgam anaṅgam aṅgīti yāvat, tat-prema tasya dīpanam \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad evaṁ pūrvaṁ
dharmopadeśena dūṣita-cittāḥ paropadeśe pāṇḍityam iti manasi nidhāya
gūḍha-praṇaya-kopāḥ \| dharma-jijñāsamāna iva sākṣāt tasya doṣaṁ
sva-mukhena vaktum apārayantyaḥ sthitāḥ \| idānīṁ tāsāṁ
praśna-pūrva-bhūmikām āha---**sabhājayitvā** iti \|

yena pūrvaṁ bhartuḥ śuśrūṣaṇam \[bhā.pu. 10.29.24\] iti dharmopadeśaṁ
kṛtam \| sva-pūrvokta-prakāreṇa **sabhājayitvā** sa kṛṣṇeti
manyu-gāpanam uktam \| **sahāsa-līlekṣaṇa-vibhrama-bhruvā**
sahāsa-līlekṣaṇam, tena vibhramantī, itas tataś calantī vā bhrūḥ, tayā
tatra kāmoddīpane kāmena pañca-bāṇā iva pañca sādhanāni---hāso līlā
īkṣaṇa vibhramo vilāso bhrūś ceti \| caturṇām upalabdhi-sthānaṁ bhrūr
iti \| kāmoddīpanārthaṁ nānā-vilāsa-prakaṭanam ity arthaḥ \| etaiḥ
sādhanair **anaṅgaṁ** nirantaram aṅga-bhāvaṁ sva-śarīrānusandhānābhāvaṁ
**dīpayatīti** \| yad vā, anaṅgam api aṅga-rahitam api dīpayati
sāṅgī-bhāvena prakāśayatīti \|

ata eva **aṅka-kṛtāṅghri-hastayoḥ**, aṅke kṛtayos tābhir eva sthāpitayor
aṅghryor hastayoś ca **saṁsparśanena** nānā-vidha-vaidagdhya-prākaṭyena
śrama-nāśaka-hasta-mārdava-vyañjaka-saṁmardanena, **saṁstutya**
guṇa-praśaṁsanaṁ kṛtveti \|

nanu kim-arthaṁ saṁmānam api stutiś ca atyādaraḥ śaṅkanīyaḥ prastutasya
rāsa-vilāsasyeti kartavyatā sampādyatām iti cet, tatra
svābhiprāya-saṅgopayantya **īṣat-kupitāḥ** \| kim anena vilāsena ?
**nu** tarke \| duḥkham eveti sva-manasi vicārya sva-mukhe tasya
doṣa-prakāśanaṁ karoti cet, tadā vilāsa-dārḍhyaṁ bhavatīti
niścityeṣat-praṇaya-kopaṁ vyañjayantya iva **babhāṣire** \|

yad vā, **sa-hāsa-līlekṣaṇa-vibhrama-bhruvā sabhājayitvā,** tasminn
avasare saiva sat-kṛtir iti \| tad uktam atraiva---tat-sat-kṛtiṁ
samādhigamya viveśa goṣṭhaṁ sa vrīḍa-hāsa-vinayaṁ yad-apāṅga-mokṣaṁ
\[bhā.pu. 10.15.44\] iti \| hāsa-līlekṣaṇādayas tu kopācchādakā iti \|
yad vā, evaṁ sarva-bhāvena prapannān api bhavān tyajatīti kṛṣṇe
doṣa-dṛṣṭyā **īṣat-kupitā** vivādam iva kurvantyo **babhāṣire**
papracchur iti \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca riraṁsave tasmai
ratam āditsūnāṁ tāsāṁ ceṣṭitam āha---sabhājayitveti\|
sa-hāsa-līlekṣaṇena vibhramo vilāso yasyāṁ tayā bhruvā anaṅga-dīpanaṁ
svīyaṁ kāmaṁ dyotayantaṁ tāsāṁ vā kāmoddīpanaṁ taṁ sabhājayitvā
tad-ucitair bhāvaiḥ sammānya, pūrvaṁ naḥ santyajya gataḥ, samprati evaṁ
ceṣṭate iti praṇaya-kopa-gopanārtham aṅka-kṛtayos tenaiva tāsām aṅke
nyastayos tābhir eva vā svāṅke dhṛtayoḥ aṅghri-hastayoḥ saṁsparśanena
saṁstutya---aho te kara-caraṇānāṁ śaityam apūrvaṁ yat
saṁsparśanenāsmākaṁ tāpo nirvāpaṇaḥ \| tasmāt tvaṁ satyaṁ
santāpa-duḥkhānabhijñaḥ sadā sukhī vidhur evāsīti vyāja-stutyā īṣat
kupitās tad-darśanānanda-svabhāvata eva vinaṣṭībhūr akopasya
śeṣa-bhāgavatya ity arthaḥ \|\|15\|\|[^135]

**\...**

\|\| 10.32.16 \|\|

gopya ūcuḥ---

bhajato'nubhajanty eka, eka etad-viparyayam \|

nobhayāṁś ca bhajanty eka etan no brūhi sādhu naḥ \|\|

**śrīdhara-svāmī (bhāvārtha-dīpikā) :** tatra bhagavato'kṛtajñatāṁ
tad-vacanenaivāpādayitu-kāmā gūḍhābhiprāyā loka-vṛttāntam iva
pṛcchanti---**bhajata** iti \| **bhajataḥ** prāṇinaḥ \| **anu**
anantaraṁ kecit tad-bhajanānusāreṇa **bhajanti** \| kecid **etad
viparyayaṁ** yathā bhavati tathā tad-bhajanān apekṣam abhajato'pi
bhajanti \| anye tu **nobhayān**[^136] iti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra* tadā \|
*akṛtajñatāṁ* kṛtaghnatām \| *tad-vacanena* bhagavad-vacanena \| *gūḍho*
gupto bhagavaty akṛtajñatā-dyotana-rūpo'*bhiprāyo* yāsāṁ tāḥ \|
*iva*-śabdena bhagavat-karṣaṇām alaukikatvaṁ sūcitam \| **eke** laukikāḥ
\| **eke** mahātmānaḥ \| anye ubhaya-vilakṣaṇāḥ \| **ubhayān**
bhajato'bhajataś ca \| etat-pakṣa-trayam asti yad atra **sādhu**
nirdoṣa-pakṣas tam \| bho he kṛṣṇa ! **naḥ** asmabhyam \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ubhayān**
**bhajato**'bhajataś ceti praśna-trayaṁ tac cākṛtajñatvādi-parihāreṇa
punar aparityāga-dārḍhyārthaṁ **sādhu** yathā syāt, tathā **etad brūhi**
\| te te ke ? kiṁ vā, teṣāṁ phalaṁ tat sarvaṁ vivicyāsmān prati subodhaṁ
kathayety arthaḥ \| **bho** iti sambodhanena avadhāpayanti \| tatra
nija-doṣa-paryavasānatayā tasya mano'nabhiniveśāt \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha seyaṁ paripāṭī
sva-tyāga-parihārārtham eva tābhiḥ kṛteti bodhayann āha---**gopya ūcuḥ**
iti \| tatra caitad iti **ubhayān** bhajataś cābhajataś ca na bhajantīty
antaṁ praśna-trayam \| **sādhu** yathā syāt tathā **brūhi** ity arthaḥ
\| te te ke ? kiṁ vā, teṣāṁ phalaṁ tat sarvaṁ vivicya kathayety arthaḥ
\| **bho** iti sambodhanena avadhāpayanti \| svasmin
doṣa-paryavasāna-śaṅkayā tasya mano'nabhiniveśānukaraṇāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra bhagavataḥ kāṭhinyam
āpādayitu-kāmāḥ pṛcchanti---**bhajata** iti\|\|16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat kim ? ity
āha---**bhajata** ity-ādi \| alpākṣareṇa trayaḥ praśnāḥ \| he bhagavan !
**sādhu** bhadraṁ te \| **etan no brūhi**, vyaktaṁ yathā bhavati tathā
vada \| kecid **bhajato'nubhajanti** \| kecid **viparyayaṁ** kurvantīti
śeṣaḥ \| abhajataś ca bhajantīti yāvat \| anye ubhayān bhajato'bhajataś
ca na bhajantīti \| bhajantīr asmān tvaṁ tu na bhajasi \| abhajantam api
tvāṁ vayaṁ bhajāma iti sāśaṁsaḥ praśne sādhye avahitthayā miśrīkṛtya
praśnaḥ \|\|16\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pakṣa-trayaṁ manasi vicārya
pṛcchanti---**bhajata** iti \| **bhajato\'nu** tad-bhajanānusāreṇa
**bhajanti** \| **eke tad-viparyayam** abhajato\'pi bhajanti \| anye
bhajato\'bhajataś ca na bhajanti iti praśna-trayam \| te ke ? **sādhu**
yathā syāt tathā **etan no**\'smākaṁ **brūhi** \| atra ke\'dhikāriṇaḥ ?
kiṁ teṣāṁ phalaṁ ? kiyatī kīrtiḥ ? iti tat sarvaṁ vivicyāsmākaṁ
**sādhu** subodhaṁ yathā bhavati, tathā **brūhi** iti \| **bho** iti
sakhitva-dyotakaṁ sambodhanam \| atipriyatvān nāmānuktir iti vā \|

tatra bhajanānusāreṇa ye bhajanti te kiṁ dhūrtāḥ ? āho svit samīcīnāḥ ?
iti \| yathā kaścit pāda-saṁvāhanaṁ kasyacit karoti, so\'pi tasya cet
pāda-saṁvāhanaṁ karoti, tadā kiṁ phalaṁ syāt ? iti \| tad evaṁ kartavyam
iti pakṣe tad eva phalaṁ nānya iti \| nirapekṣa-karma tu sandeha iva
abhajanto na bhajiṣyatīti \| niścitasya bhajane kvacid doṣo\'pi bhavati,
yathā niṣkāmasya yogino bhajate \| kāminī-bhajanam iveti dṛṣṭāntaḥ \|
atra kvacid upakāraḥ kvacid apekṣito\'rthaḥ kvacid dharma iti evaṁ
nirdhāritaṁ phalaṁ vyaktam iti \| bhajad-abhajator abhajane kiṁ phalaṁ ?
tad api vaktavyam \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra tābhiḥ prati
sva-manasy evaṁ vicāritam---adya yad ayaṁ premi-mukuṭa-maṇir apy asmān
evaṁ duravasthām alambhayat, tatrāyam evaṁ praṣṭavyaḥ---bhoḥ kṛṣṇa !
tavāsmāsu prītir audāsīnyaṁ droho veti trayaḥ pakṣāḥ sambhāvyamānā api
vicārato na ghaṭante \| atra prītiḥ sopādhir nirupādhir vā ? nādyā,
sopādhi-prītimān kila sva-kāma-sampādaka-janān anurañjayaty eva, na tu
virañjayati \| tvaṁ tv asmān sva-virahāgnāv adhākṣīr eva vadhārtham \|
nāpi parā, niśi ghora-vana-madhe evāsmat-tyāgād asmat-kaṣṭa-draṣṭur api
tava klamānutpatteś ca \| nāpy audāsīnyam
asmat-sukha-duḥkha-sādhakatva-darśanāt \| nāpi drohaḥ, sa kiṁ
śāśvatikaḥ, prātikulya-nibandhano vā ? nādyaḥ, tathā darśanābhāvād eva
\| nāpi dvitīyā, asmāsu tvat-prātikūlyābhāvāt \| kintv
āśvasta-paricāraka-jighāṁsā-lakṣaṇo vilakṣaṇo yaḥ kaścana drohas
tasyaivodāharaṇī-bhavatā bhavatā bhūyata ity-ādikaṁ sva-mukhenāsmābhiḥ
sphuṭaṁ na vācyam, kintu prahelikā-bhaṅgyā tathā kiñcana praṣṭavyam,
yāthāyam eva yathārtatayā tat-pratyuttaraṁ dadāna etad-ādikam arthaṁ
vyācakṣīteti sahṛdayatvāt tulya-mano-gata-vimarśās tā---**bho**
mahā-prājña ! kṛṣṇa ! ekām asmākam artha-prahelikāṁ vyācakṣva ity āhuḥ
\|

**bhajato** janān **anu** lakṣīkṛtyaiva **bhajanti**, **eke** janāḥ
sāpekṣaṁ bhajantīty arthaḥ \| atra sāpekṣa-vastu-lābhe sati nāpi
bhajantīti sopādhi-prītir āyātā \| **etad-viparyayaṁ** yathā syāt tathā
bhajanti eke'bhajato'pi bhajanti, nirapekṣaṁ bhajantīty arthaḥ \| atra
svāpekṣya phalāntarān uddeśāt bhajana-tyāgato vā iti nirupādhi-prītir
āyātā, anye nobhayān bhajantīti sāpekṣam api nirapekṣam api naiva
bhajantīty audāsīnyam āyātam \| dveṣo drohaś cāpy abhajanaṁ bhaved iti
tāv apy āyātāv ity ata etad-vivaraṇe evam eva kiñcit kiñcid adhikam api
vyaktīkariṣyate bhagavatā \|

etan no brūhīty ete khalu ke etad-bhajanam abhajanaṁ vā kiṁ tad brūhīty
arthaḥ \| ete ca etac ca, etad iti napuṁsakam anapuṁsakenaikavac
cāsyānyatarasyām ity eka-śeṣaikatve \| **sādhu** yathārtham eva
**brūhi**, vaiyadhikaraṇyaṁ muñcann ity arthaḥ \|\|16\|\|

**\...**

\|\| 10.32.17 \|\|

śrī-bhagavān uvāca---

mitho bhajanti ye sakhyaḥ svārthaikāntodyamā hi te \|

na tatra sauhṛdaṁ dharmaḥ svārthārthaṁ tad dhi[^137] nānyathā \|\|

**śrīdhara-svāmī (bhāvārtha-dīpikā) :** viditābhiprāya uttaram
āha---**mitha** iti \| he **sakhyaḥ** ! upakāra-pratyupakāratayā **ye**
**mitho bhajanti** **te**'nyaṁ na bhajanti, kiṁ tv ātmānam eva \| kutaḥ
? **hi** yasmāt \| **svārtha**[^138] eva **ekānta udyamo** yeṣāṁ te \|
**tatra** ca **na**[^139] **sauhṛdam** ato na sukham, na ca **dharmo**
dṛṣṭoddeśād go-mahiṣy-ādi-bhajanavad ity arthaḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vidito* jñāto'*bhiprāyaḥ*
svasmin doṣāropa-lakṣaṇo yena, sa tathā \| ***svārthe*** sva-prayojana
eva \| ***ekāntaḥ*** niścitaḥ \| ***udyama*** udyogaḥ \| ***tatra***
paraspara-bhajane \| ataḥ suhṛttābhāvān na sukham \| ***dharmas*** tu
dānārcanādi-rūpo'dṛṣṭārthaḥ prāyo bhavati \|
*dṛṣṭoddeśa*-dagdhādi-nimittam \| yadyapi *go*-*bhajanam* adṛṣṭārtham
api, tathāpi prākṛtais tad acintyam, dṛṣṭārtham eva tat kriyate'to
gopadopādānam atreti \| *ity artha* iti---anyonya-paśu-kaṇḍūtivad
dṛṣṭārthasya na dharmatvam iti bhāvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svārtho**
nija-dṛṣṭa-mātra-phalārtha eva \| tasmin vā **ekāntaḥ,** tasmin
evaikasmin anto niṣṭhā yasya tathā-bhūta **udyamo** yeṣāṁ te iti
śrī-guru-sevā **mitho** vaiṣṇavaiḥ premādikaṁ ca parihṛtaṁ, tatra tatra
sad-dharmādi-sad-bhāvāt \| ātmānam eveti loka-dṛṣṭyā
paropakāra-sambhāvitaṁ dharmādikaṁ nirastaṁ, pratyupakārāpekṣayaiva
bhajanāt \| evaṁ doṣa-parihārāpekṣayā pratyupakāre'pi dharmādy-abhāvaḥ
\| tathābhajane tāratamyābhāvo'py ūhyaḥ \| anyathopakāra-pratyupakārayos
tulyatvābhāvenānubhajanāsiddhiḥ \| evam evānubhajanti chāyāvat
bhajanānusāreṇa bhajantīti praśnasyottaraṁ sidhyet \| ato yatra
pratyupakārāpekṣāpi na, tatra dharma iti sūcitam iti dik \| **hi**
niścaye \| nānyathā uktād anya-prakāreṇa tan mitho bhajanaṁ na syāt \|
yad vā, tat tatra mithyātvaṁ nāstīty arthaḥ \| sakhyenaiva kathanād iti
\|

yad vā, ātmano'pi tāsu tādṛśa-bhajanam iva kāruṇya-bhareṇa manvānaḥ
sahaja-sakhyena tat pariharan sambodhayati---he **sakhyaḥ** ! iti \|
anyat tair vyākhyātam \|

tatra svātmānam iti **su**-śabdasyārthaḥ \| sukham iti tad ity asya ca,
ata iti jñeyam \| **tad** iti pūrvavad eva vā \| ata iti cārtha-balād
āyāty eva \| yadyapi tatrāpy anyonyam upakāreṇa dṛṣṭa-sukhaṁ ghaṭeta,
tathāpi svopakāra-janitatvāt pratyupakārasyāvaśāpekṣyatvāc ca
dharmābhāvena tāttvikatvābhāvād api vicāreṇa sukhābhāva eva paryavasyed
iti, na ca sukham iti vyākhyātam \|

yad vā, unmattavan niyatātmety ādivat lekhaka-bhrameṇaiva tad
vakṣyamānānusāreṇātra tad-anapekṣyatvāt \| "svārthārtham" iti pāṭho'pi
citsukhādīnāṁ bahūnāṁ sammataḥ \| tataś ca tad-bhajanam anyārthaṁ
pratīyamānam api sva-prayojanārtham evety arthaḥ \| spaṣṭam anyat \|

athavā svārtham eva ekānta udyamo yeṣāṁ janānāṁ te hi te mitho
bhajana-karā yathā rāja-sevakā vitada-vaitanikādayaḥ \| hi prasiddhau \|
ata eva prāyo lokānāṁ sarveṣām eva dṛṣṭārtha-paratvāt \| te viśīṣya
spaṣṭaṁ na nirdiṣṭāḥ \| anyat samānam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : svārtho**'tra svīyaṁ dṛṣṭam
adṛṣṭaṁ ca bhajanti ye yathā devān devā api tathaiva tān \[bhā.pu.
11.2.6\] iti nyāyena yajñādi-santoṣitābhir devatābhir api
go-mahiṣy-ādibhir dugdhādikam iva svargādikaṁ dīyata iti tasminn
**ekāntas** tan-mātra-niṣṭha **udyamo** yeṣāṁ te \| **na tatra
sauhṛdaṁ** **dharma** iti prasiddham api tad dvayaṁ vakṣyamāṇa-rītyā
sāpavādam eva manyāmaha ity arthaḥ \| dharma-svātantryeṇa
puruṣārthatve'py artha-kāmābhyāṁ parivartanāya viniyogāpātāt sahṛdayasya
ca kaitava-mayatvād iti bhāvaḥ \| **hi** niścaye\| anyathā uktād
anya-prakāreṇa tan mitho bhajanaṁ na syāt \| yad vā, tatra mithyātvaṁ
nāstīty arthaḥ \| tatra ātmano'pi tāsu tādṛśa-bhajana-śaṅkāṁ
sahaja-sakhyollekhena pariharan sambodhayati---he **sakhyaḥ** ! iti \|
anyat taiḥ \|

atrāto na sukham ity artha-balād vyākhyātam \| yadyapi tatrāpi
dṛṣṭa-sukhaṁ ghaṭate, tathāpi sauhṛda-rāhityenottamānāṁ sukha-vṛddhir na
jāyata iti bhāvaḥ \| kintu pāṭho'yaṁ kalpita iva lakṣyate \|
uttaratraitat-pratiyogi-vākye'pi nāpekṣitavya iti \| "svārthārtham" iti
pāṭho'pi citsukhādīnāṁ bahūnāṁ sammataḥ \| tatra tad-bhajanam anyathā
pratīyamānam api sva-prayojanārtham evety arthaḥ \| spaṣṭam anyat
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : svārtho**'tra dṛṣṭa-phalam \| ye
dṛṣṭa-phala-**mātrodyamā** **mitho bhajanti**, te svātmānam eva bhajanti
\| **hi** yasmād bhajanaṁ nānyathā bhavati, atas **tatra na sauhṛdam**,
na ca **dharmaḥ** \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān apy āśayaṁ jñātvā
samucitaṁ pratyuttaram āha---**mitha** ity-ādi \| he **sakhyaḥ** ! iti
sa-prema-sambodhanam \| mitho bhajane **na sauhṛdaṁ na dharmaḥ** \|
tad-bhajanaṁ hi svātmānaṁ praty eva \| parasparānukūlyopādhikatvāt \|
svātmārtham iti pāṭhe svātma-nimittam \|\|17\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatra
prathama-praśna-nirdhāritaṁ phalam āha---ye mitho bhajanti te
svārthaikāntodyamāḥ, svārthaḥ dṛṣṭa-mātra-phala-nimittiṁ svasminn naiva
caikasminn ato niṣṭhā-phalaṁ yasya tathābhūta udyamo yeṣāṁ te tu hitvā
jñātvaivānyonyaṁ bhajante tāratamyena bhajanti teṣāṁ svārtham evodyamaḥ
\| ato\'nyonya-bhajane sauhṛdaṁ sneho dharmo bhavet \| tad
uktaṁ---bhajante ye yathā devān devā api tathaiva tān iti \|
go-mahiṣyādi-bhajanavat pratyupakārāpekṣa upakāre dharma-snehābhāvas
tāratamyābhāvaś ca sūcitaḥ \| upakārākāraṇe ko\'pi
upekṣā-rūpa-doṣa-darśanāt dugdhābhāve go-mahiṣyādinām upakṣaṇavad iti \|
ato yatra pratyupakārāpekṣāpy asti tatra sauhṛdaṁ na ca dharma iti \|
hīti niścayenādharmārtham eva pratīyamānaṁ bhajanaṁ sva-prayojanārtham
evety āha---tad-bhajanaṁ svārthārtham eva \| anyathokta-prakāraṇād
anya-prakāro nāstīti \| he sakhya iti sambodhanam apratāraṇāyeti \|
āvayor anyonya-bhajanenaiṣa prakāra iti bhāvaḥ \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viditābhiprāya uttaram
āha---mitha iti \| upakāra-pratyupakārāpekṣayā ye mitho bhajanti, te
svārthe dṛṣṭādṛṣṭa-svīya-phalārtha eva ekānta udyamo yeṣāṁ te hi
niścitaṁ svātmānam eva bhajanti, nānyaṁ tan-mitho-bhajanaṁ nānyathā
anyathā na syāt \| atas te svārtha-parāḥ sopādhi-prītam antaḥ kāmina
evety arthaḥ \| tatra teṣu sauhṛdaṁ prema nāsti \| dharma ity
ukttara-ślokārtha-dṛṣṭyā nirapavādo dharmaś ca na \| svātmārtham iti
pāṭhe tad ity asya viśeṣaṇam etat \|\|17\|\|

**\...**

\|\| 10.32.18 \|\|

bhajanty abhajato ye vai karuṇāḥ pitaro[^140] yathā \|

dharmo nirapavādo'tra sauhrdaṁ ca sumadhyamāḥ \|\|

**śrīdhara-svāmī (bhāvārtha-dīpikā) : ye** tv **abhajato bhajanti,** te
dvividhāḥ---**karuṇāḥ** snigdhāś ca \| tatra tu yathā-kramaṁ
dharma-kāmau bhavata ity āha---**bhajanty abhajata** iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra tu* tayos tu
\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : abhajato** dainyādinā
bālyādinā ca \| **vai** prasiddhau \| **yathā** iti dṛṣṭāntena
nirupādhi-sahaja-kāruṇyam abhipretam \| te hi śrī-bhagavatā eva, tac ca
sutarāṁ mat-kṛtātmanām \[bhā.pu. 10.10.41\][^141] ity atra tair
vyākhyātam eva \| tathāpi **karuṇāḥ pitarau** ceti dvividhā avagamyanta
eva \|

yad vā, **yathā** iti ubhayeṣām apy udāharaṇa-mātratvenoktam \|
**pitarau ca** iti ca-kāro'dhyāhāryaḥ\| **nirapavādaḥ** sampūrṇa ity
arthaḥ \| taiḥ pratyupakārādy-anapekṣayā kevalam
atyanta-kṛpālutvenaivopakārāt \| **sauhṛdaṁ** ca **nirapavādaṁ** tayoḥ
sahaja-snigdhatvāt kevala-sauhṛdoktiḥ \| putra-pālane pitror
dharmānutpatteḥ \|

yad vā, kathañcit tenāpi tayor **dharmo** draṣṭavyaḥ \| tataś ca teṣāṁ
tayoś ca sa tac ceti \| he **sumadhyamāḥ** ! he sundaryaḥ ! iti tad eva
saundaryam iti \| kiṁ vā, tad yuṣmāsu bhāty eveti bhāvaḥ \| idaṁ ca
tāsām ātma-bhajanārthaṁ cāturyam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** prasiddhau \| **yathā**
ity ubhayeṣām udāharaṇārthaṁ **pitarau** ca iti, ca-kāro'dhyāhāryaḥ \|
**nirapavādo** vipratipatti-rahita ity arthaḥ \| **sauhṛdaṁ ca**
nirapavādaṁ \| he **sumadhyamāḥ** ! iti sarva-sal-lakṣaṇopalakṣaṇatvena
tādṛśa-guṇatvaṁ yuṣmāsu bhāty eveti bhavatya eva tatra sākṣiṇya iti
bhāvaḥ \| idaṁ ca tāsām ātma-bhajanārthaṁ cāturyam \| anyat taiḥ \|

yad vā, pūrvaṁ sopādhi-bhajatām uddiṣṭayor api sauhṛda-dharmayoḥ
sāpavādatvam uktvā samprati nirupādhi-bhajatām uddiṣṭayor nirapavādatvam
āha \| tatrāpy udāharaṇī-kṛtānāṁ karuṇānāṁ pitror apy aviśeṣam
āha---**bhajanty abhajata** iti \| **karuṇeṣu sauhṛdasyāpi** spaṣṭatvāt,
**pitroḥ** putrādi-pālanasya gārhasthya-dharma-sahāyatvād
**dharmasyāpi** samānyataḥ prāpteḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**
dvitīya-praśnasyottaram---**bhajanti** ity-ādi \| **abhajato ye
bhajanti**, te **vai karuṇāḥ** kāruṇikāḥ \| **yathā pitarau** \| tayoḥ
kevalam abhajataḥ śiśūn prati vātsalyam eva \| atra **nirapavādo dharmaḥ
sauhṛdaṁ ca** \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** dvitīya-praśnasyottaram
āha---**bhajanti** iti \| **yathā** iti sarvatrānveti \| **ye
abhajato**\'pi **bhajanti** atīva-śaiśavena sāmarthyena vaiṣṇavādīn vā
abhajato\'pi janān ye bhajanti, teṣām apekṣita-dāne puṣṇanti
pratyupakārānapekṣatayā ye vaiṣṇavāḥ, yataḥ **karuṇāḥ** kṛpālavaḥ \|
yathāhaṁ tathā te\'pi tatra dṛṣṭāntaḥ, yathā pitaraḥ snehena dharmeṇāpi
bhajanto dṛśyante \| tatra suhṛdasya āvaśyakatvaṁ dharmasya
ānuṣaṅgikatvam \| tad uktaṁ manu-smṛtau---

> vṛddhau ca mātā-pitarau bhāryā sādhvī sutaḥ śiśuḥ \|
>
> apy akārya-śataṁ kṛtvā bhartavyā manur abravīt \|\|[^142]

atra **nirapavādo** vipratipatti-rahitaḥ sampūrṇo **dharma** iti \| ata
eva dharme sauhārde vā upakārasya āvaśyakatvāt \| pratiyogino
bhajana-śaṅkāyāḥ ayyabhāvāt dharmasya nirapavādatvaṁ nirdoṣatvam ity
arthaḥ \| goḥ paṅkadhāraṇavat pratyupakārānapekṣatvaṁ ca kecit
kriyamāṇam api bhajanaṁ nāṅgīkurvanti, nirapekṣatvād eva sauhārde\'pi
anuyogi-pratiyoginoḥ sāmyābhāvaḥ \| anuyoginas tu dharmopapanne
dṛṣṭatvāt \| pratiyoginas tu dharmaḥ, dharmo nāpy adharmaḥ \|
sāpekṣa-svabhāvād eveti \| he **sumadhyamāḥ** iti sambodhanam
uktārthasya viśvāsāya sva-hṛdayānusāreṇa sarvatraivam evonneyam iti
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvitīya-praśnasyottaram
āha---**abhajato ye bhajanti** nirapekṣaṁ bhajantīty arthaḥ \| te
niḥsambandha-sasambandha-bhedād dvividhāḥ \| **karuṇā yathā, pitarau
yathā** iti \| tatra karuṇāḥ śuddha-bhaktāḥ, teṣv eva prahlādādiṣu
nirupādhi-karuṇasyodaya-darśanād iti \| dṛṣṭānta-dvaividhyāt ubhaye'pi
pratyupakārānapekṣiṇas tad-duḥkha-sukhābhyāṁ duḥkha-sukhavanto bhajanaṁ
prāṇānte'pi na tyajanti, pūrve śreṣṭhāḥ uttare avarāḥ \| atra eṣu
ubhayeṣv eva **dharmo nirapavādaḥ.** phalākāṅkṣā-rāhityād anaśvaraḥ,
**sauhṛdaṁ** prema ca **nirapavādam** \| he **sumadhyamā** iti śleṣeṇa
śobhano madhyama eva praśno yāsāṁ tāh \| vigītodāharaṇatvād ādy-antau
praśnau vigītāv ity arthaḥ \| yad vā, śobhanaṁ madhyamam uttaraṁ yās
eva, madhyamasya pratyuttarasyāsya bhavatya evodāharaṇānīty arthaḥ
\|\|18\|\|

**\...**

\|\| 10.32.19 \|\|

bhajato'pi na vai kecit bhajanty abhajataḥ kutaḥ ?

ātmārāmā hy āpta-kāmā akṛtajñā guru-druhaḥ \|\|

**śrīdhara-svāmī (bhāvārtha-dīpikā) :** tṛtīya-praśnottaraṁ
bhajato'p+īti \| ayam arthaḥ---te tu catur-vidhāḥ---eke **ātmārāmā**
aparāg-dṛśaḥ, kecid **āpta-kāmā** viṣaya-darśino'pi pūrṇa-kāmatvena
bhogecchā-rahitāḥ, anye **akṛtajñā** mūḍhāḥ, anye tu
**guru-druho**'tikaṭhināḥ \| "sa pitā yas tu poṣakaḥ" iti nyāyād
upakartā guru-tulyas tasmai druhyantīti tathā te \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tṛtīya-praśnasya*
nobhayāṁś ca bhajanty anye \[bhā.pu. 10.29.16\] ity evaṁ-rūpasya uttaraṁ
prasphoṭayati---*ayam artha* iti \| te ubhaya-bhajana-hīnāḥ \| **eke**
muruyāḥ \[**ātmārāmāḥ** *aparāg-dṛśaḥ*, munayaḥ?\] \| na parāk bahir
viṣayān paśyanti, kiṁ tv ātmānam eva kevalaṁ ye paśyanti,
te'*parāg-dṛśaḥ* jñāninaḥ \| kecit tad-viśeṣā **āptaḥ kāmo** yeṣāṁ te---

> āpūryamāṇam acala-pratiṣṭhaṁ
>
> samudram āpaḥ praviśanti yadvat \|
>
> tadvat kāmā yaṁ praviśanti sarve
>
> sa śāntim āpnoti na kāma-kāmī \|\| \[gītā 2.70\]

ity-ādi smṛter jñānināṁ kāmanodayābhāvāt \| *anye* prākṛtāḥ \|
*saṁmūḍhāḥ* atimūḍhāḥ \| *anye* tad-itare \| *atikāṭhinyaṁ* vinā gurūṇāṁ
hitāśaṁsināṁ droho na bhavatīty abhipretyāha---**guru-druhaḥ**,
*atikaṭhināḥ* \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vai** eva, naiva
**bhajanti** \| **hi** hetau niścaye ca \| na kṛtaṁ tad-bhajanaṁ jānanti
anusandadhatīty **akṛtajñā** lokādy-apekṣāvattve'pi
pratyupakāra-sāmarthye'py ajñānena tad-akaraṇān mūrkhā evety arthaḥ \|
evaṁ teṣām ajñatvena abhajanam abhipretam \| sāmarthyavanto jñātvāpi ye
**na bhajanti**, te tv atidhṛṣṭā ity āha---**guru**- iti \| evaṁ tāsāṁ
pāda-traya-kṛta-praśnasya padya-trayeṇa pratyuttaram, tāsāṁ
saṅkṣepādi-vākya-guṇa-viśeṣeṇa svasmād api māhātmya-viśeṣaṇaṁ
vismaraṇārtham \| evaṁ tāsāṁ mate śrī-bhagavato vicitra-krīḍayā
**ātmārāmatā āptakāmatā** ca na ghaṭetaiva \| guru-śabda-prayogena
gurudhruktā na ca jñeyaiva, virahārtidatvena bhajanāsiddhyā
nādya-pakṣa-dvayam api saṅgacchate \| ato'kṛtajñataiva pariśiṣyeta iti
tathā cāgre vakṣyate---akṛta-cetāḥ \[bhā.pu. 10.47.16\] ity-ādi \|
śrī-viṣṇu-purāṇe śrī-balarāmāyāne---akṛtajña-dhvajo hi saḥ \[vi.pu.
5.24.16\] iti \| ata eva tair api vyākhyātam \| akṛtajñatvaṁ
tad-vacanenaiveti carama-koṭi-gatam iti ca, tatrāpi carama-koṭitvaṁ
ghaṭetaiva \| yad vā, gurudhruk-padena *atikaṭhinā* iti tair vyākhyātam
\| tad atraiva carama-koṭi-gatatvaṁ saṅgacchata eva \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** eva, **naiva**
**bhajanti,** **hi** prasiddhau. evam **akṛtajñānām** ajñatve mābhajane
abhipretaṁ \| jñātvāpi ye na bhajanti te tv aśeṣā-doṣa-yuktā ity
āha---**guru**- iti gurūpekṣakā ity arthaḥ \| prāṇa-daṇḍocita-viprāder
iva tādṛśasyopekṣaiva **droha** iti\| atra tu padārthe tātparyaṁ nāsti,
kintu gauṇyā vṛttyā kṛtopakāropekṣakā gamyante \| tena ca teṣām
artha-dharma-sauhṛda-dayāpekṣā-rāhityaṁ vyajyata iti jñeyam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**
tṛtīya-praśnasyottaram---**bhajato'pi** ity-ādi \| kecid bhajato'pi na
bhajanti, kiṁ punar abhajataḥ ? ke te ? ity āha---**ātmārāmā** ity-ādi
\| **ātmārāmāṇām** ananya-sphūrteḥ \| **āpta-kāmānāṁ** pūrṇatvāt \|
**akṛtajñānām** ajñatvāt \| **gurudruhāṁ** pāpādhīna-mano-vṛttitvāc
catvāra eva tathā \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tṛtīya-praśnasyottaram
āha---**bhajato'pi** iti \| kecin mahāpuruṣā bhajato'pi janān na
bhajanti, abhajatāṁ kā kathā ? te ca caturvidhāḥ \| **ātmārāmā**
anusandhāna-rahitā yata ātmany eva ramante, ato bhajanto deham api
nānusandadhate, daihikānāṁ bhajanasya kā kathā ? iti \| anye āpta-kāmāḥ,
ato'dhikasya kāmasyāvakāśābhāvād anya-bhajanaṁ nāpekṣante
sarva-kāma-pūrṇatvāt \| yathā bhuktavati puruṣe \"bhuṅkṣva\" iti
vacanasya vaiyarthyam \| ata ubhayeṣāṁ bhajane sārthasya dharmasyātrāpy
asiddhe etayor ubhayoḥ svarūpa-kathanam eva \| ato'pi ātmārāmatvam
āptakāmatvaṁ ca na sañjaghaṭīti, tayor upekṣayā vilāsasya svīkṛtatvāt \|

tṛtīya-pakṣam āha---**akṛtajñā** iti \| anya-kṛtaṁ bhajanam upakāraṁ na
jānanti, ye tu pratyupakāra-samarthā api tadīyopakāra-sāpekṣā api
pratyupakāra-kartṛtvena bhajanti, teṣām ajñānam eva hetur abhajata iti
te akṛtajñā iti \| aham akṛtajño na bhavāmi \| asyottaram agrima-śloke
vakṣyati---mayā parokṣaṁ bhajate iti \|

caturtha-pakṣam āha---ye tu sāmarthye saty api jñātvaiva na bhajanti,
te'tinirdayā ity āha---**guru-druha** iti yaḥ kaścit
svasyābhīṣṭa-sampādakaḥ, yaś ca poṣakaḥ, sa tu guruḥ pūjyaḥ, tasyaiva
druhyanti ye \| drohasya dvaividhyaṁ---jīvana-haraṇena sarvasva-haraṇena
vā \| tad dvayaṁ jātam evāsām abhiprāyeṇa \| tathā hi vipralambhe
daśamy-avasthāyāḥ sannihitatvāt jīvana-haraṇam api sambhāvitam asti \|
sarvasva-haraṇaṁ ca jātam eva gṛha-sukhasyāpahṛtatvāt \| yad vā,
sarvasvaṁ tena saha vilāsaṁ, tasyāpy apahṛtatvāt \| tena guru-droheṇa tu
duḥkhasyānivāraṇāt etādṛśaḥ te guru-druhas tv atikaṭhinā ity arthaḥ \|
dharma-sauhārdāpekṣā-śūnyatvād evopekṣā ity arthaḥ \| asyāpi
parihārasyottara-śloke vakṣyati---nāhaṁ tu sakhyaḥ \[20\] iti \|

idānīṁ pakṣa-trayasya vidyamānatvāt guru-drohaḥ pariśiṣyate, ata eva
carama-koṭi-gatim ātmānam eva \| vakṣyati ca bhramara-gītāyāṁ---vyasṛjad
akṛta-cetāḥ kiṁ tu sandheyaṁ \[bhā.pu. 10.47.16\] iti \| kiṁ ca,

> paricarati kathaṁ tat-pāda-padmaṁ nu padmā
>
> hy api bata hṛta-cetā hy uttamaḥ-śloka-jalpaiḥ \[bhā.pu. 10.47.13\]
> iti \|

**aho bata** avijñāya **pāda-padmaṁ kathaṁ śrīḥ sevate** iti ācāryair
vyākṛtam \| tathā cāgre vakṣyati kurukṣetra-yātrāyāṁ gopī-saṁsadi, apy
avadhyāyathāsmān svid akṛtajñā-viśaṅkayā \[bhā.pu. 10.82.42\] iti
śrī-mukhena svīkṛtam iti \| ata evākṛtajñatvaṁ tasminn āpadyate \|
tasyāpi parihāraṁ kariṣyati anurūpam uttaraṁ dātum alabhamāna eva
tat-sama-pratyupakārāsāmarthyāt, na pāraye'ham \[22\] iti padena svasmin
ṛṇītvaṁ tāsu paripūrṇatvam eva samarthitaṁ mukhena vadati \| eteṣāṁ
madhye ko'pi na bhavāmi doṣa-catuṣṭayābhāvaḥ kathitaḥ \| hṛdayena tu
sva-doṣam ākalpya proktaṁ---tad vaḥ pratiyātu sādhunā \[22\] iti \|

nanu pāda-krameṇa carama-koṭitvaṁ guru-droha eva bhavati \| tatra
samādhatte pāda-kramād artha-kramo balīyān \| \"agnihotraṁ juhoti,
yavāgūṁ pacati\" itivat jñeyam \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tṛtīya-praśnasyottaram
āha---**bhajato'pi** iti \| te yathottara-nyūnāś caturvidhāḥ \|
**ātmārāmā** abahir-dṛśa eke \| anye **āpta-kāmā** bahir-darśitve'pi
svata eva pūrṇa-kāmatvena na parato bhogecchavaḥ \| apare **akṛtajñāḥ**
parato bhogecchutve'pi paraiḥ kṛtam upakārādikaṁ na jānanti \| anye
**guru-druhaḥ** paraiḥ kṛtam upakārādikaṁ na manyantāṁ, pratyuta tebhyo
**guru** adhikaṁ **druhyanti,** te nirhetuka-drohiṇaḥ \|
sahetuka-droha-kaimutya-prāptatvena tad-anta-bhūtaḥ eva \| tathā
pālakatvaṁ guravaś ca te druhaś ceti guru-druho viśvasta-ghātinaś ceti
trividha-droho'py abhajanam eva \| tataś ca prathama-praśnottarasya
udāharaṇam ekam eva \| dvitīya-praśnottarasya dve \|
tṛtīya-praśnottarasya ṣaḍ ity evaṁ nava \|\|19\|\|

**\...**

\|\| 10.32.20 \|\|

nāhaṁ tu sakhyo bhajato'pi jantūn

bhajāmy amīṣām anuvṛtti-vṛttaye \|

yathādhano labdha-dhane vinaṣṭe

tac cintayānyan nibhṛto na veda \|\|

**śrīdhara-svāmī (bhāvārtha-dīpikā) :** atra carama-koṭi-gatam ātmānaṁ
matvā, akṣi-saṁkocaiḥ parasparaṁ gūḍha-smita-mukhīs tā dṛṣṭvā
āha---**nāhaṁ tv** iti \| he **sakhyaḥ** ! ahaṁ teṣāṁ madhye na ko'pi,
kiṁ tu parama-kāruṇikaḥ parama-suhṛc ca \| katham ? **amīṣāṁ bhajatām
anuvṛtti-vṛttaye** nirantara-dhyāna-pravṛtty-arthaṁ **tān na bhajāmi**
\| etat sa-dṛṣṭāntam āha---**yathā** iti \| **tasya** dhanasyaiva
**cintayā nibhṛtaḥ** pūrṇaḥ, vyāpta iti yāvat \| **anyat** kṣut-pipāsādy
**api na veda** \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra caturṣu
*carama-koṭi-gatam* antya-kakṣā-praviṣṭam \| *ātmānaṁ* śrī-kṛṣṇam \|
*matvā* jñātvā \| *akṣi-saṅkocaiḥ* īṣan-netra-cālanaiḥ \|
paraspara-*gūḍha-smita-mukhīḥ* anyonya-gupteṣad-dhasāsya-smitāḥ \| *tāḥ*
gopīḥ *dṛṣṭvā* śrī-kṛṣṇo vakti---**nāhaṁ tv** iti \| *teṣāṁ* caturṇāṁ
*na ko'pi* anyatamo'pi, na \| *kintu* api tu \|
*parama-kāruṇikatvādikaṁ* śaṅkate---*katham* iti \| ***tān*** bhajataḥ
\| *etat* vṛttam \| **adhano** daridraḥ \| mama sakṛt sambhūya punar
antardhānaṁ svasmin prīty-atiśayārthaṁ---

sakṛd yad darśitaṁ rūpam etat kāmāya te'nagha \|

mat-kāmaḥ śanakaiḥ sādhuḥ sarvān muñcati hṛc-chayān \|\| \[bhā.pu.
1.6.23\]

iti nāradaṁ prati mad-ukteḥ \| bhakta-saṁsṛti-vināśārtham eva mama
līleti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : nāhaṁ tv** ity-ādi \|
ahaṁ tu ātmārāmādīnāṁ madhyenaiko'pi bhavatībhiḥ kim anyonyaṁ sa-smitam
īkṣyate ? tarhi katham asmān na bhajasīty āha---**anuvṛtti-vṛttaye
yathādhana** ity-ādi \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu**-śabdo bhinnopakrame \|
ātmārāmādi-cāturvidhya-rahito'py **ahaṁ na bhajāmi** \| **nañaḥ**
sarvādau prayogaḥ sva-vākyenaiva svasya yantraṇāpattyā parama-vaiyagryāt
\| he **sakhyaḥ** ! iti ātmārāmatvādi-rāhityam eva sādhitam \| anyathā
sakhyāsambhavaḥ \| **jantūn** ity-ādi vicāra-viśeṣa-rāhityam abhipretam
\| anyathā svata eva **anuvṛtti**-siddhiḥ \|

nanv asmākaṁ tvayy **anuvṛtti-vṛttiḥ** sadā anuvartata eva ? iti cet,
satyam \| viśeṣeṇa tat-sampatty-artham iti sa-dṛṣṭāntam āha---**yathā**
iti \| **vi**śeṣato **naṣṭa** iti punaḥ prāpti-sambhāvanā nirastā \| ata
eva **ni**tarāṁ **bhṛto** vyāptaḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tāsāṁ mate
tad-ādibhiḥ saha vicitra-krīḍayā ramamāṇasya tasya ātmārāmatvādi-dvayaṁ
na ghaṭata eva \| virahārti-pradatvena, na ca pūrvokte
sāpekṣa-nirapekṣa-bhajane tādṛśottarādi-cāturyeṇa vijñatābhivyakteḥ na
kṛtvā cākṛtajñatvaṁ, tato gurudhruktvaṁ nirviśeṣaṁ kāṭhinyam eva
paryavasitam ity abhipretya vyākhyātam *akṣi-nikocair* iti \| athavā
kāṭhinyāpādanārtha evāyaṁ praśnodyama iti vyākhyeyam \| athābhajane'pi
mama sarvebhyo bhajana-kṛdbhyaḥ uttama-bhajanatvaṁ kim uta bhajana ity
āha---**na** iti \| **tu**-śabdo bhinnopakrame \|
ātmārāmādi-cāturvidhya-rahito'py **ahaṁ bhajato'pi janān na bhajāmi** \|

nāhaṁ vasāmi vaikuṇṭhe yogināṁ hṛdaye na ca \|

mad-bhaktā yatra gāyanti tatra tiṣṭhāmi nārada \|\|

ity-ādi mad-uktibhis tan-nikaṭe sthitam api svaṁ tebhyo na darśayāmīty
arthaḥ \| **nañaḥ** sarvādau prayogaḥ sva-vākyenaiva svasya
yantraṇāpattyā parama-vaiyagryāt \| he **sakhyaḥ** ! iti
ātmārāmatvādi-rāhityam eva sādhitam \| **jantūn** ity aviśeṣāt
sarvatraivedṛśo mama vyavahāro na tu bhavatīṣv eveti nātmani
mamaudāsīnyaṁ śaṅkanīyam iti bhāvaḥ \|

kathaṁ na bhajasi ? tatrāha---**amīṣām** iti \| **anuvṛttīnāṁ**
nirantara-dhyānānāṁ **vṛttir** yasmāt, tasmai santata-prema-prakarṣāyety
arthaḥ \|

nanv asmākaṁ tvayy **anuvṛtti-vṛttiḥ** sadā vartate eva iti cet, satyam
\| tathāpi vaiśiṣṭyārtham iti sa-dṛṣṭāntam āha---**yathā** iti \|
**vi**śeṣato **naṣṭe** hārite iti vaiyagrya-viśeṣo darśitaḥ \| ata eva
**tac-cintayā** **ni**tarāṁ **bhṛto** vyāptaḥ \| tad evaṁ rūpa-guṇādinā
sarva-vaśitvāt sarvārtha-pūrṇatvena prema-mātra-sāpekṣatvena ca
pratyupakārānapekṣatayā sāmye'pi karuṇa-pitṝn apy atikramya svasya
hitaiṣitvaṁ darśitaṁ,
svādeya-sva-vaśīkāra-sarva-puruṣārtha-śiromaṇi-sva-prema-dānāt\| tathā
priya-prema-rasāsvādādhikyaṁ ca bodhitam, santata-tad-vardhana-lālasāt,
tad-arthaṁ tad-viraha-duḥkha-sahanāc ceti jñeyam \|\|20\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 70-71) :**
laukika-śuddha-prīti-nidarśanenāpi svayaṁ tathaiva draḍhayati---mithaḥ
\[17-18\] iti \| tato'pi sva-prīter vaiśiṣṭyam āha---**nāhaṁ tv** iti \|
bhajanty abhajata \[19\] ity atra na karuṇādīnāṁ
dayanīyādi-kartṛka-prīty-āsvādāpekṣā \| tathā dayanīyādīnāṁ
karuṇādi-viṣayā yā prītiḥ, sā karuṇādi-bhajana-jīvanā syād ity āyāti \|
atra tu śrī-kṛṣṇasya sva-bhakteṣu sva-premātiśayodaye prayatnaḥ \|
tad-udaye ca sati tad-āsvādād bhakta-viṣayaka-prema-camatkāro'tiśayena
syād iti tad-bhaktānāṁ ca tat-kṛtaudāsīnye'pi premnor eva vṛddhiḥ syād
iti vaiśiṣṭyam āgatam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** karuṇā-viśeṣam eva dṛṣṭāntayati \|
tatra tasmin sākūta-paryavasānam āśaṅkya mitho'kṣīṇi kuñcatīḥ praty
āha---**nāham** iti \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kintu ukteṣu dharmiṣu
abhajantaṁ māṁ bhavatyo bhajantīti svāsāṁ kāruṇikatvam \| mama
cākṛtajñatā mā śaṅkanīyety āha---**nāhaṁ tv** ity-ādi \| **ahaṁ tu**
ahaṁ punar yadyapy ātmārāma āpta-kāmaś ca, tathāpi na tad-ubhayatvena
nāpy akṛtajñāditvena \| **he sakhyaḥ** ! **bhajato'pi jantūn**
prāṇi-mātram api bhajāmi, kintu **amīṣāṁ** jantūnām
**anuvṛtti-vṛttaye**'nugati-sātatyāya **bhajata** eva yadi **bhajāmi**,
tadā pūrṇatvābhimānena punar anuvṛttiṁ na kariṣyantīti \|

nanv abhajane yadi te virajyeran, tadā kiṁ syāt ? naivam ity
āha---**yathā** ity-ādi \| ahaṁ tu sarveṣāṁ dhanam \| dhanaṁ prati ko'pi
na virajyati \| ity atra vyatireke dṛṣṭāntaḥ---**yathādhanaḥ** kenāpy
upāyena **labdhasya dhanasya** punar vigame, **tac-cintayānyan
nibhṛtaṁ** nipuṇaṁ **na veda** na jānāti \| ataḥ
sādhūktam---**anuvṛtti-vṛttaya** iti \|

kintu etat sāmānya-jantu-param, na tu bhavad-vidha-param \| yato
bhavatyaḥ **sakhyaḥ** \| sakhyur mama sakhītve mad-dharmiṇyaḥ \|\|20\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ sva-doṣān
sva-mukhenodbhāvyānyatra sañcārayantam ālakṣya smitenaivānyonyaṁ
vyañjayantīḥ dṛṣṭvā, tat pariharann āha---**nāham** iti \|
**tu**-śabdenaitac caturvidhebhyo vyatirekaḥ pradarśyate \| **ahaṁ tu**
caturvidheṣu teṣu ramaṇa-pratikūleṣu madhye na kaścana, kintv atīti
kṛpāluṁ \|

na ca nāpīśvaratvaṁ śaṅkanīyam ity āha---he **sakhyaḥ** ! iti \|
samāna-śīla-vyasaneṣu sakhyam[^143] \[pañcatantra 1.305\] ity-uktatvāt,
ekārthābhiḥ viveśāc ceti \| ātmārāmo'py arīramat \[bhā.pu. 10.29.42\]
ity-ādinātmārāmatā upekṣitā, sākṣāt manmatha-manmathaḥ \[bhā.pu.
10.32.2\] ity anena kāmasyāpi moha-janakatvaṁ dārḍhya-ramaṇārtham eva \|
anyathā kāma-pāratantrye carama-dhātu-pātena vivaśatvopapatter iti \|
ata evākṛtajñatvaṁ nāsti \| ye tyakta-loka-dharmāś ca mad-arthe tān
bibharmy ahaṁ \[bhā.pu. 10.46.4\] ity ukteś ca sarvajñatvam uktam \|

guru-droho'pi mayi na śaṅkanīya iti \| virahe vyabhicāri-bhāvānāṁ
duḥkhavat pratīyamānatve'pi na duḥkhaṁ, pariṇāme rasa-poṣakatvāt \| tad
uktaṁ---śṛṅgāro vipralambhaṁ hi na vinā puṣṭim aśnute iti \| mayi
kaścana doṣo na śaṅkanīya iti bhāvāḥ \|

tarhi katham antardhānena sthitam ? iti cet, tatrāha---yam āśrityaiva
rītiḥ, tām āha---**ahaṁ tu bhajato'pi jantūn** viśeṣābhāvaḥ sūcitaḥ
prāṇino **na bhajāmi** \| parokṣaṁ bhajann api teṣu kadācit aparokṣaṁ
bhajanaṁ na prakāśayāmi \| anye tūpakāra-pratyupakāra-rūpeṇānyonyaṁ
bhajanto dṛśyante \| ahaṁ tu tādṛśo na bhavāmi, kiṁ tu vilakṣaṇa iti
**tu**-śabdasyārthaḥ \|

nanu tarhi kim ity evaṁ kriyate ? iti cet, tatra hetum āha---**amīṣām**
iti \| **amīṣāṁ** bhajatām **anuvṛttaye** nirantara-dhyānārtham eva \|
mama tu sarva-suhṛttvāt ayaṁ vyavahāraḥ \| sarveṣv eka-rūpa eva
dṛṣṭa-phalaś ca kevalaṁ yuṣmāsv evety api na śaṅkanīyam ity arthaḥ \|

dṛṣṭa-pratyayam arthaṁ dṛṣṭāntena spaṣṭayati---**yathādhana** iti \|
yathā pūrvam eva **adhano** nirdhanaḥ paścāl **labdhe dhane vinaṣṭe**
hārite sati, **tac-cintayā nibhṛtaḥ** nitarāṁ bhṛtaḥ vyāpṛtaḥ
nimagna-cittaḥ san **anyat** kṣut-pipāsādikam api **na veda** \| iyaṁ tu
loka-prasiddhiḥ \| yathā nāradāya sakṛd darśayitvā mayā punar
antarhitaṁ, tadā tasya nirantaram anuvṛttir eva jātā, tathā bhavatīnām
api mamāntardhāne tādṛśy evānuvṛttir ity arthaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra
prathama-dvitīya-praśnottarodāharaṇeṣu tvaṁ na vartase \|
tṛtīya-praśnottarodāharaṇeṣu madhye katamaḥ ? iti cet, śṛṇuta bho !
man-mukhenaiva mat-parājayaṁ śuśrūṣavo mithaḥ
smita-vilasita-kaṭākṣa-naṭana-cātūrī-dhurīṇāḥ **sakhyaḥ** ! śṛṇuta\|
nārāyaṇatvenātmārāmaḥ pūrṇa-kāmaś ca bhavann api nanda-putratvād
anātmārāmo'pūrṇa-kāmaś ca gopa-bālakatvenānādhīta-nīti-śāstratvād
akṛtajño bhavann api nārāyaṇatvenaiva sārvajñyāt kṛtajñaś ca \|
sa-vilāsādibhir muhuḥ praṇītānām api yuṣmākaṁ sakṛn-mātra-tyāgena drohād
guru-dhrug api bhavan, punaḥ sva-darśanānanda-dānān na guru-dhruk ca \|
tarhi niścayena ko bhavati bhavān ? iti cet, tatrāha---**nāhaṁ tu** iti
\|

**tur** bhinnopakrame \| **jantūn** jīva-mātrāṇi **bhajato**'py **ahaṁ
na bhajāmi** \|

tarhi pūrvataḥ ko bhedaḥ ? tatrāha---**amīṣāṁ** bhajatām **anuvṛttir**
mad-bhajanaṁ tasyā **vṛttaye** jīvikāyai \| he abalāḥ ! mad-abhiprāyaṁ
jñātum asamarthāḥ ! hanta hanta yam evodyamaṁ karomi, sa eva
viphalībhavati \| tasmān mayy aparādhiny anugraha-leśo'pi kṛṣṇasya nāsti
dhiṅ mām iti pratikṣaṇaṁ nirveda-dainyādi-vṛddhyā
kāma-krodhādy-anupagamair bhaktiḥ pradīptībhavaty ajāta-premṇāṁ
jāta-premṇāṁ tu **anuvṛttiḥ** mad-āsaktiḥ, tasyā jīvikārthaṁ **na
bhajāmi**, dārśanaṁ dattvāpy antardadhāmi \| tata eva **anuvṛttiḥ**
āsaktiḥ pravṛddhībhavati \|

tatra jāta-premasv eva dṛṣṭāntaḥ---**yathā** iti \| **tasya**
dhanasyaiva **cintayā nibhṛtaḥ** pūrṇo vyāpta iti yāvat \| **anyat**
kṣut-pipāsādy api **na veda** \| ato māṁ bhajatāṁ mad-anuvṛttir eva
vāñchitā, taṣyā ādhikyena sampādanād ahaṁ tān prakaṭam abhajann apy
aprakaṭam adhikam eva bhajāmīty aham api vastutaḥ karuṇa eva \|

dvitīya-praśnasyodāharaṇībhūto yathā bhavatya ity ato mama
sva-darśana-dānādāne eva bhajanābhajane na vyākhyeye, ye yathā māṁ
prapadyante tāṁs tathaiva bhajāmy ahaṁ \[gītā 4.11\] iti
vastu-pratijñāyā anyathā-bhāvānarhād iti bhāvāh \|\|20\|\|

**\...**

\|\| 10.32.21 \|\|

evaṁ mad-arthojjhita-loka-veda-

svānāṁ hi vo mayy anuvṛttaye'balāḥ \|

mayā parokṣaṁ bhajatā tirohitaṁ

māsūyituṁ mārhatha tat priyaṁ priyāḥ \|\|

**śrīdhara-svāmī (bhāvārtha-dīpikā) : evaṁ
mad-arthojjhita-loka-veda-svānāṁ** mad-arthe ujjhito loko
yuktāyuktāpratīkṣaṇāt, vedaś ca dharmādharmāpratīkṣaṇāt, svā jñātayaś ca
sneha-tyāgāt yābhis tāsāṁ **vo** yuṣmākaṁ **parokṣam** adarśanaṁ yathā
bhavati, tathā **bhajatā** yuṣmat-premālāpān śṛṇvataiva **tirohitam**
antardhānena sthitam \| **tat** tasmāt he **abalāḥ** ! he priyāḥ, **mā**
mām[^144] **asūyituṁ** doṣāropeṇa draṣṭuṁ yūyaṁ **mārhatha** na yogyāḥ
stha \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yuktāyuktāpratīkṣaṇaṁ*
sadācaraṇa-lokāpavāda-bhīti-tyāga-rūpam \| *dharmādharma-pratīkṣaṇaṁ*
nija-pati-tyāgaupapatya-sevana-rūpam \| *śṛṇvatā* ity
upalakṣaṇam---*premālāpaṁ śṛṇvatā*, guṇa-gāthāṁ gāyatā, bhāva-viśeṣaṁ
smaratā kevalam *antardhānena* atraiva *sthitam* \| viśvāsābhāvaś cet
praṣṭavyaṁ yamunādibhyaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tathāpi tāṣāṁ
mukha-prasādam anālokya punar vadati---kim etena mayāparāddham eva \|
tasmād ayam aparādhaḥ kṣamyatām ity āha---**mayā** ity-ādi \| **parokṣaṁ
bhajatā** manasā bhavatībhir eva bhajatā **tirohitaṁ mā sūyituṁ
mārhata**, mām āsūyituṁ mārhata \| kutaḥ ? **priyaś** cet
priyasyāparādhaḥ **priyābhir** eva kṣamyate \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam** ity asya
**anuvṛttaye** ity anenānvayaḥ \| he **abalāḥ !** iti \| tatra svataḥ
śakty-abhāvaṁ sūcayati \| **priyaṁ priyā** ity anyo'nya-priyatvena mama
virahādy-aparādho na grāhya iti bhāvaḥ \| anyat tair vyākhyātam \|

yad vā, **evam** ity asya **mayā** ity anenānvayaḥ \|
tādṛśa-cintā-nibhṛtena **mayā** ity arthaḥ \| tatra
hetuḥ---**mad-artha**- iti \| ataḥ **parokṣam** api **bhajatā** eva
premālāpaṁ śṛṇvatā guṇa-gāthāṁ gāyatā, bhāva-viśeṣaṁ ca yuṣmākaṁ smaratā
kevalam antardhāna-mātreṇa atraiva sthitam ity arthaḥ \|

athavā, anuvṛtti-vṛttaye \[20\] ity uktam \| sā ca kīdṛśy anuvṛttiḥ ?
tāṁ dṛṣṭāntenāha---**yathā** iti \| ato'sya pūrveṇaiva sambandhaḥ---he
sakhyaḥ ! ity anena idaṁ ca yuṣmān adhikṛtya nocyate, sahaja-sakhyād iti
dhvanitam evābhivyañjayati---**evam** iti \|

evaṁ mad-arthojjhita-loka-veda-

svānāṁ hi vo mayy anuvṛttaye'balāḥ \|

mayā parokṣaṁ bhajatā tirohitaṁ

māsūyituṁ mārhatha tat priyaṁ priyāḥ \|\|

**hi** api \| yuṣmākam api **mayy anuvṛttaye** \| **evaṁ** yuṣmān na
bhajāmi kim ? kākvā, api tu naiva \| tatra hetuḥ---**mad-artha-** iti \|
yad vā, yuṣmākam api **mayy anuvṛttaye**, kim api tu naiva \| kutaḥ ?
**evaṁ** tādṛśa-cintā-nibhṛtatayā **mad-artham** eva nānyat kiñcid
uddiśya **ujjhitā** upekṣitā **lokāś** caturdaśa-bhuvanāni
śrī-vaikuṇṭhādayaś ca \| ato **vedāś** ca tad-bodhita-karmānādarāt \|
ata eva **svaś** ca pati-putrādayo yābhiḥ, tāsāṁ svata evam api
nirantara-viśuddha-paramānuvṛtti-vṛtter ity arthaḥ \| evaṁ mumukṣubhyo
muktebhyaś ca bhaktebhyo'py āsāṁ viśeṣo darśitaḥ \| aṣṭaṁ
tad-apekṣāsambhavāt tādṛśa-bhāvābhāvāc ca \|

nanu tarhi kim-artham adhur yatantīr hatam ? tatrāha---mayeti \|
parokṣam ajateti kutrāpi na mayā gatam āsīt, kintu yuṣmad-antike-traiva
vartamānena parokṣaṁ mad-agocara-dhiyā, yuṣmābhiḥ priyamāṇaṁ
vicitra-premālāpādikaṁ bhajatā \| tum-arthe śatṛṅ śrotum ity arthaḥ \|
evaṁ kitava yoṣitaḥ kas tyajet \[bhā.pu. 10.31.16\] ity-ādikaṁ parihṛtam
\|

yad vā, akāra-praśleṣeṇa aparokṣaṁ sākṣād eva bhajatā tirohitaṁ
yuṣmad-adṛśya-mātreṇa sthitam ity arthaḥ\| tathāpi
priya-jana-duḥkha-hetutvena doṣaḥ syād eveti cet tarhi kṣantavyam ity
āśayenāha---priyaṁ priyā iti \|

yad vā, nanu tad api kim-artham ? tatrāha---priyaṁ priyā iti \|
priyābhiḥ saha priyasya tad ayuktam eveti bhāvaḥ \|

yad vā, tat parokṣa-bhajanaṁ priyaṁ yasya taṁ māṁ
sahaja-mat-kautuka-rasenety arthaḥ \| abo batedaṁ sādhu kautukaṁ yat
priya-jana-prāṇaiḥ saha krīḍanam iti cet tatrāha---priyā iti \| premṇā
tad api prīti-viśeṣāyaiva syād ity arthaḥ \|

yad vā, tat tathāpi mā-śabda-dvayaṁ niṣedhe prakṛty-arthaṁ gamayati
arhatety arthaḥ \| kutaḥ? priyaṁ priyāḥ priyasya priyāsu tathā kartum
ayuktatvād ity arthaḥ \| etac cānunayana-cāturyam \| anyat tatra tatra
samānam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adyaiva ca bhavatīnāṁ nikaṭa
eva sthitavān asmīty āha \| **evaṁ** duhyantyo'bhiyayuḥ kāścit \[bhā.pu.
10.29.5\] ity-ādi-prakāreṇa, **mad-artha-** ity-ādi he **abalāḥ !** iti
tat-tat-parityāge duṣkaratvaṁ sūcayati \| **māsūyitum** ity atra
hetu-viśeṣam apy āha---**priyaṁ priyāḥ** iti \| **hi** nirdhāraṇe \|

yad vā, **evaṁ** yathādhanaḥ \[20\] ity-ādi-prakāreṇa **vo** yuṣmākaṁ
**mayy anuvṛtti-vṛttaye** eva **mayā tirohitam** \| padāni vyaktam etāni
nanda-sūnor mahātmana \[bhā.pu. 10.30.25\]
ity-ādi-bhavad-vākyānusāreṇāgrataḥ pārśvataḥ sthitvaiva
bhavad-dṛṣṭi-mātrā-gocarī-babhūva ity arthaḥ \|

kiṁ kurvatā ? **parokṣaṁ bhajatā** premālāpādikam anumodamānena \|
tathānugrahe hetuḥ---**mad-artha**- iti \| yad vā, anyat taiḥ \|
**mā**-dvayaṁ niṣedhe, tathāpi **priyaṁ** mal-lakṣaṇaṁ **māsūyituṁ
mārhatha,** api tu mayā datta-duḥkhā yūyam **arhartha** evety arthaḥ \|
kutaḥ ? **priyaṁ priyāḥ** \| priyasya tathā kartum ayuktatvād ity arthaḥ
\| etac cānunaya-cāturyam \|\|21\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 385) :** eṣa ca
\[parityāgajerṣyā-hetuka-mānaḥ\] stuty-ādibhiḥ śāmyati\| yathaiva tās
tuṣṭāva---**evam** iti dvābhyām iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathāpi yad evaṁ mayā kṛtam,
tatra māsūyā karaṇīyety āha---**evam** ity-ādi \| he **abalāḥ !** rāmāḥ
! **aba** avaraṁ vāmyaṁ **lānti** iti tathā, **mā** mām **asūyituṁ**
**mārhatha** mā kṣamāḥ sthaḥ \|

nanu bhajantīr asmān vihāya gatavān, kathaṁ māsūyitavyaḥ ? ity
āha---**mayā** iti\| **parokṣaṁ bhajatā** eva **mayā tirohitam** \|
tirobhūyāpi mayā vo bhajanaṁ kṛtam ity arthaḥ \| sākṣād bhajanāt
parokṣa-bhajanam eva prema-gamakam \| yato bhavatyaḥ **priyāḥ**, na tu
jantavaḥ \| ahaṁ **priyaḥ**, na tv ātmārāmādiḥ \| ity āha---**priyaṁ
priyāḥ** \|

nanu, tarhi tirohitam eva katham ? tatrāha---**vo** yuṣmākam
**anuvṛtti-vṛttaye**, anuvṛtter vṛtty-artham \| bhavatīnāṁ
mad-aṅga-saṅgotsavena pūrṇaṁ-manyānāṁ punar-utkaṇṭhāṁ vardhayitum \|

nanu tadā **tirohitam** eveti satyam, **bhajatā** iti yad uktaṁ, tatra
kiṁ-pramāṇam ? iti cet, mat-svabhāva eva pramāṇam \| yato'haṁ kṛtajña
eveti sva-kṛtajñatvaṁ tāsāṁ viśeṣaṇa-dvāraiva
prakaṭayati---**mad-artha-** ity-ādi \| **evaṁ**-prakāreṇa
**mad-arthaṁ** man-nimittam **ujjhitāni loka-veda-svāni** yābhiḥ, tāsāṁ
**vo**'bhajane mamākṛtajñatā syād iti sva-doṣa-parihārārthaṁ
**parokṣa**-bhajanam eva kṛtam \| tac ca sandarśana-rūpaṁ kadācid
vījanādiṣu bhavatībhis tu na dṛśya iti **parokṣaṁ bhajatā** iti padayor
dhvaniḥ \| ataḥ samyag uktaṁ **māsūyitum** ity-ādi \|\|21\|\|

---------------------------------------------------------------------------------------------------------------------

evaṁ mad-arthojjhita-loka-veda-

svānāṁ hi vo mayy anuvṛttaye'balāḥ \|

mayā parokṣaṁ bhajatā tirohitaṁ

māsūyituṁ mārhatha tat priyaṁ priyāḥ \|\|

**nārāyaṇa-bhaṭṭaḥ (śrī-rasikāhlādinī) :** evaṁ sarvatra svasyābhajane
hetum uktvā prastute bhajana-viśeṣam āha---**evam** iti \| **evam**
anena prakāreṇa śuśrūṣantyaḥ patīn kācid \[bhā.pu. 10.29.6\] ity-ādinā
**mad-arthe** mat-kāmanayānayā **ujjhitāḥ lokā** karmopārjitā
svargādi-brahma-lokāntā gṛhīta-citta-dharmānādarāt **vedaś** ca
vidhi-niṣedhānādarāt **sva**-pati-putrādayaḥ sneha-parityāgāt \| ete
tyaktāḥ yābhiḥ, tāsāṁ **vo** yuṣmākam api **anuvṛttaye**
nirantara-dhyānārthaṁ **parokṣaṁ bhajatā** \| rātrau striyaḥ kathaṁ
tyaktavyāḥ ? iti manasi nidhāya nirantara-dhyānārtham aparokṣaṁ bhajanaṁ
rātrau rakṣārthaṁ parokṣaṁ bhajanam \| etad ubhayaṁ kurvatā
**tirohitaṁ** netrāgocareṇa sthitam \|

pratyabhijñā-bodhakam āha---kitava yoṣitaḥ kas tyajen niśi \[bhā.pu.
10.31.16\] ity-ādi premālāpān śṛṇvan---atra prasūnāvacayaḥ priyārthe
preyasā kṛtaḥ \[bhā.pu. 10.30.33\] iti pratyabhijñā \| darśayatā agrataḥ
pārśvataḥ pṛṣṭhataś cādṛśyena **bhajatā** bhavatīnāṁ prāṇa-rakṣāṁ
kurvatā **tirohitam** \|

yad vā, **aparokṣaṁ bhajatā** sarvato rātrau rakṣatā **tirohitam** \|

yad vā, **parokṣaṁ bhajatā** kaṇṭaka-śarkarādīn apasārayatā
mārga-saṁskāraṁ kurvatā **atirohitam**, na tīryak-sthitam, kiṁ tu agrata
eva sthitam \| bhajato bhajanty eke \[19\] iti yat pṛṣṭaṁ tasyottaraṁ
dattam iti bhavatīnām aparokṣaṁ bhajanaṁ, mama tu parokṣaṁ bhajanam ity
etāvān bhedaḥ \| he **abalāḥ** ! iti sambodhanena tat jñāpyate, na hy
anyeṣām iva bhavatīnāṁ bhajanaṁ kiṁ tv alaukikam eva sidhyatīti \|
anenābhajana-pakṣau vallavī-manasi niradhārito'pi nirastaḥ \| anyathā
asūyāpi sambhavet \| tat tasmād akṛtajñatvādi-doṣāropaṇe **mā mām
asūyitum arhatha** \|

kīdṛśaṁ mām ? **priyaṁ** prīti-viṣayaṁ yūyaṁ mat-**priyāḥ** duṣṭe'pi
priye svasyāsūyā-viṣayatvam anaupāyikaṁ tyaktum aśakyatvāt iti
prīti-viṣaye'kṛtajñatvādi-doṣa-sphuraṇam asambhāvitam \| pratyuta
akṛtajñatva-guṇa-sambhāvanam ucitam \| akṛtam akṛtrimaṁ bhāvaṁ jānātīti
akṛtajñaḥ tasya bhāvo'kṛtajñatvaṁ svābhāvika-manobhāvajñatvam ity arthaḥ
\| anyathā doṣa-sphūrtau audāsīnya-sāmānādhikaraṇyaṁ syād iti \|

nanu, parokṣaṁ bhajane svabhajana-sādṛśyaṁ na bhavati, duḥkha-hetutvāt
sphūrteḥ ? iti cet, tarhi **priyaṁ mā** mām **asūyituṁ mārhatha**
sāṅgasyāpi mayi doṣam udbhāvayituṁ mārhatha, doṣam udbhāvya sa-doṣasya
mama bhajane bhavatīnām api sa-doṣatvaṁ prasiddhir bhaviṣyatīti \|
kṣantavyam eveti sānunayoktyā vaiṣamyam abhivyañjitam \| **priyaṁ
priyā** ity anena doṣam udbhāvayantyo'pi bhavantyo mayā tyaktum aśakyāḥ
\| tathā priye tyaktum aśakye mayi tayā kartum aśakye mayi tayā kartuṁ
priyāṇām asāmpratam iti bhāvaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, jantūn sva-bhaktān
ajāta-prema-jāta-premaś ca yad evaṁ bhajasi, tat samyak karoṣi \| kintv
asmāsv api tathaiva tvad-vyavaharaṇād vayam api jantu-madhya eva gaṇyā
abhūmeti tāsāṁ sānuśayaṁ vākyam āśaṅkya bho
mat-prāṇa-parārdha-priya-pada-payoja-pāṁśu-paramāṇavaḥ sakhyo yuṣmāsu
yad anya-sādhāraṇyenādy vyavahṛtaṁ tad etan me daurātmyaṁ kṣamdhvam ity
āha evam iti \|

yad vā, yathā tathaivaivam ity amaroktas tadvad ity arthaḥ \| tataś ca
mad-arthe ujjhito lokaḥ \| yuktāyuktāpratīkṣaṇāt \| vedaś ca
dharmādharmāpratīkṣaṇāt \| svāny ātmātmīya-dhana-jñātayaś ca,
sneha-tyāgāt yābhis tāsām api vas tadvad anuvṛttaye ukta-lakṣaṇānām
anyeṣāṁ bhaktānām ivānuvṛtti-buddhyai parokṣam adarśanaṁ yathā syāt
tathā bhajatāṁ yuṣmat-premālāpān śṛṇvatā tirohitam iti kākus tasmād
atīvānaucityaṁ kṛtam ity arthaḥ \| na hi prācīnā arvācīnā bhāvino vā
bhaktā evaṁ sambhaveyur na hy etāvatā apy anuvṛtter aparāvṛddhir asti \|
na hi paramāṇu-parama-mahator hrāsa-vṛddhī kenāpy āśāsyate \| tasmād
anya-premi-bhaktān prati
yuṣmat-prema-vaipralambhika-pratāpa-mahotkarṣa-jijñāpayiṣā-mayī mameyam
asamīkṣya-kāritā kṣamyatām iti bhāvaḥ \| yasmād evaṁ tasmān mā māṁ prati
asūyituṁ doṣāropena draṣṭuṁ nārhatha \| tatra priyam iti priyā iti ca
hetuḥ \| priyasya doṣaṁ priyāḥ khalu na manasy ānayantīty arthaḥ
\|\|21\|\|

**\...**

\|\| 10.32.22 \|\|

na pāraye'haṁ niravadya-saṁyujāṁ

sva-sādhu-kṛtyaṁ vibudhāyuṣāpi vaḥ \|

yā mābhajan durjara-geha-śṛṅkhalāḥ

saṁvṛścya tad vaḥ pratiyātu sādhunā \|\|

**śrīdhara-svāmī (bhāvārtha-dīpikā) :** āstām idam, paramarthaṁ tu
śṛṇutety āha---neti \| **niravadyā** saṁyak **saṁyogo** yāsāṁ, tāsāṁ
**vo** **vibudhānām**[^145] **āyuṣāpi** cira-kāle'pi **svīyaṁ sādhu
kṛtyaṁ** pratyupakāraṁ kartuṁ **na pāraye** na śaknomi \|
kathaṁ-bhūtānām ? **yā** bhavatyo **durjarā** ajarā yā
**geha-śṛṅkhalāḥ**, tāḥ **saṁvṛścya** niḥśeṣaṁ chittvā **mā** mām
**abhajan**, tāsām \| mac-cittaṁ tu bahuṣu prema-yuktatayānaika-niṣṭham
\| tasmād **vo** yuṣmākam eva **sādhunā** sādhu-kṛtyena tat
yuṣmat-sādhu-kṛtyaṁ **pratiyātu**, pratikṛtaṁ bhavatu \|
yuṣmac-chauśīlyenaiva mamānṛṇyam, na tu mat-kṛta-pratyupakāreṇety arthaḥ
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *āstāṁ* sthīyatām \|
*idaṁ* vṛttam \| *paramārthaṁ* satya-bhūtam \| *naikaniṣṭam* ekasya
bahuṣu sthānāsambhavād ity arthaḥ \| *ity artha* iti---ittham atīva
duṣka-prema-rūpa-draviṇa-dātṛtvenottamarṇānāṁ bhavatīnāṁ
tat-pratīkārāsamarthasya mamādharmyam eva sthāsyatīti tātparyam \|
vigato budho gaṇanābhijño yasmāt, tena svabhāva-nityenāpy āyuṣeti vā
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tato'ham ṛṇīty
āha---na pāraye'ham ity-ādi \| **vibudhāyuṣāpi** devāyur-māna-kālenāpi
\|\|22\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.138\] evam āsāṁ
śrī-bhagavad-viṣaya-bhāva-viśeṣeṇa mahā-māhātmyam uktam \| adhunā
śrī-bhagavata eva tad-viṣayaka-bhāva-viśeṣeṇa paramāścaryataraṁ
māhātmyaṁ svayaṁ tenaiva sākṣāc chrī-mukhenoktaṁ navabhiḥ \| tatra
rāsa-krīḍāyām antardhānānantaraṁ tāsāṁ mahārti-rodanād āvirbhūte sukham
upaviṣṭe tasmin prahṛṣṭānāṁ[^146] tāsāṁ praśna-trayasya pratyuttarānte
sākṣāt sa eva tāḥ praty āha---**na pāraye\'ham** \[bhā.pu. 10.32.22\]
iti \|

**niravadyā** sarva-nairapekṣyeṇa kāpaṭyādi-doṣa-sparśa-rāhityena ca \|
ata eva nirmala-prema-viśeṣeṇa ca nirdoṣā **saṁyuk** saṁyogaḥ samyaṅ
mad-viṣayaka-cittaikāgratā-lakṣaṇaḥ saṅgama-lakṣaṇo vā yāsām iti
smṛti-śāstra-param anya-māna-kāmādi doṣo nirastaḥ \| pratyuta
sva-viṣayaka-kāmasya mahān eva guṇo\'bhipretaḥ,
**niravadya**-saṁyoga-hetutvāt \| ata eva tasya
prema-paripāka-vilāsa-viśeṣopakaraṇatā pūrvaṁ pratipāditaiva \| tāsāṁ vo
yuṣmākaṁ vibudhānāṁ devānāṁ jñānināṁ vā āyuṣā sucira-kālenāpi **svīyaṁ
sādhu-kṛtyaṁ** pratyupakāra-kṛtyam \| yad vā, **vo** **yat** svīyam
asādhāraṇa-sādhu-kṛtyaṁ tad **ahaṁ na pāraye** kartuṁ na śaknomi \|

katham-bhūtānām ? **yā** bhavatyo **durjarā** acchedyā yā
**gṛha-śṛṅkhalā**
geha-tat-sambandhi-pati-putrādi-tad-artha-kṛtyādi-lakṣaṇāḥ, tāḥ
**saṁvṛścya** niḥśeṣaṁ chittvā **mā** mām **abhajan** tāsāṁ mac-cittaṁ
tu bahuṣu prema-yuktatayā naivam eka-niṣṭhaṁ tasmād **vo** yuṣmākam eva
**sādhunā** sādhu-kṛtyena tat yuṣmat-sādhu-kṛtyaṁ **pratiyātu**
pratikṛtaṁ bhavatu, yuṣmat-sauśīlyena mama ānṛṇyaṁ, na tu
mat-kṛta-pratyupakāreṇety arthaḥ \|

athavā, **su** suṣṭhu asādhu-kṛtyaṁ mad-viṣayaka-naiṣṭhūryādikam api,
kim uta sādhu-kṛtyam ity arthaḥ \| idaṁ tābhiḥ saha svacchandena sadā
krīḍā-lobhād uktam \| apāraṇe hetuḥ---**niravadyaṁ** nijāṅgam ātmānaṁ
**saṁyuñjanti** samarpayantīti tathā tāsām \| kiṁ ca, **durjarā**
**geha-śṛṅkhalā** nitya-kṛtya-gopālanādi-dṛḍha-nibandhān **saṁvṛścya**
yā yuṣmān ahaṁ mā bhajan na sevitavān asmi \| tatra durjareti viśeṣaṇena
śṛṅkhalā-rūpakeṇa ca sva-śaktyā chedyatvaṁ saṁ-śabdena ca
āsakti-tyāge\'pi bahis-tyāgāsāmarthyam \| kiṁ vā, saṁchedane chāyāyām
api satyām asāmarthyaṁ dhvanitam iti dik \| yuṣmadvad ātmārpaṇena
sarva-nirapekṣa-bhajanena ca vinā pratyupakārāśakteḥ \| ata eva ye yathā
māṁ prapadyante tāṁs tathaiva bhajāmy aham \[gītā 4.11\]
ity-ādi-nija-vacana-vyabhicārāpatteś cāhaṁ yuṣmākam ṛṇy evety arthaḥ \|
anyat samānam \|

yad vā, sādhuneti bhāva-pradhāna-nirdeśo\'yam \| tad yuṣmākam bhajanaṁ
**sādhunā** **yuṣmākam** eva sādhutvena **pratiyātu** pratyupakṛtaṁ
bhavatu bhāvaḥ sa eva \| yad vā, sādhu-kāryeṇāpi puruṣaḥ
mad-bhakta-varaḥ kaścid **vo** yuṣmān **pratiyātu** pratyupakāreṇa
anugacchatu \| yad vā, **vo** yuṣmākaṁ tat-sva-sādhu-kṛtyaṁ
**pratiyātu** anuvartatām anukarotv api āśiṣi pañcamī, ahaṁ tu **na
pārayāmy** eveti parama-vinayokti-mādhuryam \|\|138\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vaḥ** iti sambandha-mātre
ṣaṣṭhī, yuṣmān pratīty arthaḥ \| **sva-sādhu-kṛtyaṁ**
svīya-pratyupakāra-kṛtyaṁ **na pāraye**, kartuṁ na śaknomi \| yad vā,
**vo** yuṣmākaṁ yat svīyam asādhāraṇaṁ **sādhu-kṛtyaṁ** tad **ahaṁ na
pāraye** \| tatra hetuḥ---**niravadyā** sarva-nairapekṣyeṇa
kāpaṭyādi-rāhityena nirmala-prema-viśeṣeṇa ca nirdoṣā **saṁyuk**
saṁyogaḥ samyaṅ mad-viṣayaka-cittaikāgratā saṅgamo vā yāsāṁ, tāsām iti
mumukṣā-parādi-mataḥ kāmādi-doṣaḥ parihṛtaḥ \| pratyuta
sva-viṣayaka-tādṛśa-kāmasya mahān eva guṇo'bhipretaḥ,
niravadya-saṁyoga-hetutvāt \|

kiṁ ca, **yā** iti **durjarā** acchedyā api **geha-śṛṅkhalā**, gehāni
geha-sambandhi-pati-putrādayas tat-tad-artha-kṛtyāni cānyeva śṛṅkhalāḥ,
kṛtinām api duśchedya-saṁsāra-bandha-hetutvāt \| **tāḥ saṁvṛścya
abhajan** \| **bhavatya** iti prema-gauraveṇa, ato mama tādṛśatvābhāvān
na pāraya ity arthaḥ \| anyat tair vyākhyātam \|

yad vā, sa suṣṭhu asādhu-kṛtyaṁ mad-viṣayaka-naiṣṭhuryādikam api, kim
uta **sādhu-kṛtyam** ity arthaḥ \| idaṁ ca tābhiḥ saha svacchandena sadā
krīḍā-lobhenoktam \| apāraṇe hetuḥ---**niravadyaṁ** nijāṅgam ātmānaṁ vā
**saṁyuñjanti** samarpayantīti tathā tāsām \| kiṁ ca, **durjarā gehasya
śṛṅkhalā** nitya-go-pālanādinādi-dṛḍha-kṛtya-nibandhān
sarva-bandhu-janānuvṛtti-bandhāṁś ca **saṁvṛścya** yā bhavatīr ahaṁ **mā
bhajann** asevitavān asmi \| "śṛṅkhalām" iti pāṭhe'pi tathaivārthaḥ \|
**durjareti** viśeṣaṇena śṛṅkhalā-rūpakeṇa ca nija-śaktyāpy
acchedyatvam, **saṁ**-śabdena cāsakti-tyāge'pi bahis-tyāgāsamarthyam \|

kiṁ vā, sañchedanecchāyām api satyām asāmarthyaṁ dhvanitam iti dik \|
yuṣmadvad ātmānarpaṇena sarva-nairapekṣyābhajanena ca pratyupakārāśakteḥ
\| ata eva ye yathā māṁ prapadyante, tāṁs tathaiva bhajāmy ahaṁ \[gītā
4.11\] ity-ādi-nija-vacana-vyabhicārāpatteś cāhaṁ yuṣmākam ṛṇy evety
arthaḥ \| anyat samānam \|

yad vā, sādhur yo na puruṣo mad-bhaktaḥ kaścit vo yuṣmān pratiyātu,
pratyupakāreṇānugacchatu \| āśiṣi pañcamī \| yad vā, vo yuṣmākaṁ tat
sva-sādhu-kṛtyaṁ pratiyātu, anuvartatām anukarotv api, ahaṁ tu na
pārayāmy eveti sarvathā pratyupakārāsāmarthyoktiḥ \| agre ca
praṇaya-kalahādhyāyānte śrī-rukmiṇīṁ praty ayam eva vakṣyati---vayaṁ
pratinandayāmaḥ \[bhā.pu. 10.60.57\] iti \| atra ca pratinandane'py
aśaktyā kevalam ṛṇitvam evāpādayat \| atas tasyāḥ sakāśād apy āsāṁ
viśeṣaḥ susiddha eveti dik \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vaḥ** iti sambandha-mātre
ṣaṣṭhī, yuṣmān pratīty arthaḥ \| **sva-sādhu-kṛtyaṁ**
svīya-pratyupakāra-kṛtyaṁ **na pāraye**, pratikartuṁ na śaknomi \| yad
vā, vo yuṣmākaṁ yat svīyam asādhāraṇaṁ sādhu-kṛtyaṁ tad ahaṁ na pāraye,
tat-sadṛśa-pratyupakāre na samartho'smīty arthaḥ \|

sva-sādhu-kṛtyatvam eva darśayati---**niravadyā** kāmamayatvena
pratīyamānatve'pi vastuto nirmala-prema-viśeṣa-mayatvena nirdoṣā
**saṁyuk** saṁyogaḥ samyaṅ-mad-viṣayaka-cittaikāgratā
sva-sva-paty-ādi-sparśābhāvena ca nirdoṣā saṁyuk saṅgamo yāsām \| kiṁ
ca, **yā** iti **durjarāḥ** kula-vadhūtvena chettum aśakyā api
**geha-śṛṅkhalā** gṛha-sambandhinya
aihika-pāralaukika-sukha-kara-loka-dharma-maryādāḥ **saṁvṛścya** **yā
mām abhajan** paramānurāgeṇa mayy ātma-nivedanaṁ kṛtavatya ity arthaḥ \|
ato mamānyatrāpi prema-yuktatvān **na pāraye** ity arthaḥ \| atrottaraṁ
**va** iti padam anapekṣyaiva yā iti prayujyate, paścād eva ca tena
yojyate \| ataḥ prathama-puruṣatvam \|

yad vā, anyat taiḥ \| **vigato budho** gaṇanābhijño yasmāt, tenānantena
**āyuṣā** apīty arthaḥ \| **śṛṅkhalam** iti kvacid eka-vacanāntaḥ pāṭhaḥ
\|\|22\|\|

---------------------------------------------------------------------------------------------------------------------

**krama-sandarbhaḥ:** **na pāraye'haṁ** na śaknomi \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yadyapi vo bhajanaṁ kṛtam
eva, tathāpy ahaṁ va ṛṇīvety āha---**na pāraye'ham** ity-ādi \|
**niravadyā** nirupādhir nirvyalīkā vā \| **saṁyuk** yāsāṁ, tāsāṁ
**vaḥ** **sva-sādhu-kṛtyaṁ** svakīya-sādhu-karma **aham** īśvaro'pi **na
pāraye** śodhayituṁ na śaknomīty arthaḥ \| yad vā, vaḥ kṛtyaṁ sva-sādhu
svair eva sādhu yathā bhavati, tathā kartuṁ na pāraye \| vilambena
pārayiṣye ? ity api nety āha---**vibudhāyuṣā** devāyuḥ-parimāṇa-kālenāpi
\| kutaḥ ? ity āha---**vo** yuṣmān, **durjara-geha-śṛṅkhalāḥ saṁvṛścya**
chittvā **mā abhajan** \| yathā bhavatyo durjara-geha-śṛṅkhalāḥ
saṁvṛścya mām abhajan, tathāhaṁ bhavatīr mābhajam ity arthaḥ \|\|22\|\|

**prīti-sandarbhaḥ 122**: **kānta-bhāva-vaśyatvam** āha--- na pāraye'ham
ity-ādi \| **niravadyā** parama-śuddha-bhāva-viśeṣa-mātreṇa pravṛttatvāt
parama-śuddhā **saṁyuk** saṁyoge yāsāṁm, tāsāṁ **vaḥ**
**sva-sādhu-kṛtyaṁ** tad-anurūpa-madīya-parama-sukhada-sevāṁ **na
pāraye**, na pratyupakāreṇānukartuṁ śaknomīty arthaḥ \| kenāpi na pāraye
\| **vigato budho** gaṇanā-vijño yasmāt, tena svabhāva-nityenāpy
**āyuṣā** ity arthaḥ \| tāsām anurāgasya sādhiṣṭhatvaṁ
loka-dharmātikrāntatvād āha---**yā** iti \| tasmād **vaḥ sādhunā**
sauśīlyenaiva **tat pratiyātu** pratyupakṛtaṁ bhavatu \| ahaṁ tu
bhavatīnāṁ ṛṇī eveti bhāvaḥ \|\|22\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāsām amarṣa-mārjanaṁ
kṛtvā bhajamāṇasya svasyānṛṇyāya sphuṭayituṁ tāḥ parisāntvayati---**na
pāraye'ham** iti \| **niravadya-saṁyujāṁ** niravadyā saṁyuk saṁyoge
yāsāṁ loka-pratītyā kāma-mayatvena pratīyamāno'pi viṣaya-mahimnā niṣkāme
paryavasāyyevety arthaḥ \| tad uktaṁ śrī-mukhenaiva---na mayy
āveśita-dhiyāṁ kāmaḥ kāmāya kalpate \[bhā.pu. 10.22.26\] iti
tādṛśa-kāma-sambandhasya saṁsāra-hetutvaṁ pratyupakāraṁ kartum ity
adhyāhāraḥ \|

**na pāraye'haṁ** na śaknomi **vibudhāyuṣāpi** brahmaṇa āyuṣāpi \| yad
vā, **vo** yuṣmākaṁ **kṛtyaṁ** bhajanaṁ prati **svaṁ** svakīyaṁ
**sādhu** samīcīnaṁ kartuṁ na pāraye'ham \| yad vā, vo yuṣmākaṁ svam
asādhāraṇaṁ sādhu kṛtyaṁ niṣkapaṭaṁ bhajanaṁ vaktum ity adhyāhāraḥ
pāraye na ko'pi samarthaḥ \| bhavatīnāṁ mama cobhayor vaisādṛśyād ity
arthaḥ \| na hi vāstava-jala-tṛptaṁ kadācit marīci-jala-tṛptiḥ sadṛśī
bhavitum arhatīti \|

tatra hetum āha---**yā** bhavatyā **durjarā** ajayā acchedyā ity arthaḥ
\| **geha**-śabdena samaṣṭi-rūpā pati-putrādiṣu sneha-rūpā
sarva-gṛhācita-vyāpāra-rūpā vā munīnām api cchettum aśakyāḥ \| agre etā
eva spaṣṭīkariṣyati---snehānubandho bandhūnāṁ muner api sudustyajaḥ
\[bhā.pu. 10.47.5\] iti \| bahir loha-mayyaḥ **śṛṅkhalāḥ** chettum api
śakyāḥ \| antaḥ-sthitāḥ susnehamayyaḥ śṛṅkhalāḥ kenāpi na chidyante \|
mama tu svakīye snehānubandhasya tyaktum aśakyatvāt \| ata eva
bhavatīnāṁ mama ca tulyatvābhāvaḥ \| etādṛśī śṛṅkhalā bandhana-hetūn
**saṁvṛścya** samyak chittvā apratyāpatti-rūpeṇa tyaktvety arthaḥ \|

**yā mābhajann** iti \| yathā bhavatīnāṁ mad-eka-niṣṭhatvena bhajanam,
tathā yuṣmad-eka-niṣṭhatvena mama bhajanābhāvān na sāmyam \| bahu-premṇo
vibhaktatvān naika-niṣṭhatvam iti bhāvaḥ \| tad-bhajanaṁ **vo** yuṣmākaṁ
**sādhunā** bhāva-pradhāno nirdeśaḥ sādhutvena **pratiyātu**
pratyupakṛtaṁ bhavatu \| sarva-nairapekṣyeṇa yuṣmad-bhajanāśakteḥ \| ye
yathā māṁ prapadyante tāṁs tathaiva bhajāmi \[gītā 4.11\] iti
sva-pratijñā-hāni-prasaktair api, ato mamānṛṇyābhāvo nirṇītaḥ \| itaḥ
paraṁ bhavatīnāṁ svādhīna-patikātve jāte yathā rucim ājñāpayantv iti
bhāvaḥ \|

sva-mukhena viśiṣṭokyā gopīnāṁ prema-yantritaḥ \|

ṛṇitvam aṅgīkṛtavān sa kṛṣṇaḥ premado'stu me \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** man-manasi santataṁ yad
udbhavati tat śṛṇutety āha---**na** iti **niravadyā**
kāma-karma-loka-dharma-śāstrāpekṣā-rāhityena nirupādhi **saṁyuk**
saṁyogo yāsāṁ, tāsāṁ **vaḥ svenaiva sādhu** yat **kṛtyam**, na tu
sādhutvāpādakena kenacid vastu-samparkeṇa sādhv ity arthaḥ, tat **na
pāraye** pratikartuṁ na śaknomi \| **vibudhāyuṣāpi** devānām āyuḥ
prāpyāpīty arthaḥ \| kṛtyam ity eka-vacanena yuṣmākaṁ kṣaṇikam api
kṛtyam ity arthaḥ \| **yā mā** mām **abhajan \|** **saṁvṛścya durjarā**
api pati-svaśrū-pitṛ-bhrātrādi-sneha-bandhu-śṛṅkhalā niḥśeṣaṁ chittvaiva
\| śleṣeṇāpakva-yogina iva saṁvṛścyāpi tāḥ śṛṅkhalām āpur naivābhajann
ity arthaḥ\|

ahaṁ tu pitror bhrātari sveṣu bandhuṣv api snihyāmi ca \| yuṣmān bhajāmi
ceti \| ye yathā māṁ prapadyante tāṁs tathaiva bhajāmi \[gītā 4.11\] iti
sva-pratijñāto'pi cyuta iti mama prakriyāyā asambhavaḥ \| vyajyamāno'yam
arthaḥ śleṣeṇāpi labhyate \| sa yathā saṁvṛścya yā yuṣmān ahaṁ mā
abhajam \| para-savarṇena na-kāra-du-kārayoḥ saṁyogaḥ \| **tat** tasmād
**vaḥ** sādhutvenaiva tad yuṣmat-**sādhu-kṛtyaṁ** **pratiyātu**
pratikṛtyaṁ bhavatu \| yuṣmat-sauśīlyenaiva mamānṛṇyaṁ, vastutas tu ṛṇy
eva bhavāmi yuṣmākam iti bhāvaḥ \|

tataś ca tābhiḥ prati sva-manasy evaṁ vicāritam---parameśvaratvād eva
sarva-guṇa-paripūrṇatve'pi doṣa-gandha-mātra-rāhitye'py
asmat-prema-rasa-vijñatve'py asmān premavattvenotkarṣayituṁ svaṁ
cāpakarṣayitum asmad-ṛṇī-bhavitum evāsmat-karma ko'yam asmat-tyāgas tad
imaṁ parābubhūṣuṁ vijigīṣavo vayam evādhanyā evaṁ bhavitum
apārayantyo'nena phalataḥ premṇā jitā evābhūmeti \|\|22\|\|

iti sārārtha-darśinyāṁ harṣiṇyāṁ bhakta-cetasām \|

daśame dvādhika-triṁśaḥ saṅgataḥ saṅgataḥ satām \|\|

iti śrīmad-bhāgavate mahā-purāṇe brahma-ṣutra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe gopī-sāntvanaṁ nāma

dvātriṁṣo'dhyāyaḥ \|\|

\|\|10.32\|\|

**...**

(10.33)

## atha trayastriṁśo\'dhyāyaḥ {#atha-trayastriṁśodhyāyaḥ .unnumbered}

### mahā-rāsa-varṇanaṁ parīkṣit-kṛta-śaṅkāyāḥ śuka-dvārā samādhānaṁ ca \| {#mahā-rāsa-varṇanaṁ-parīkṣit-kṛta-śaṅkāyāḥ-śuka-dvārā-samādhānaṁ-ca .unnumbered}

\|\| 10.33.1 \|\|

śrī-śuka uvāca---

itthaṁ bhagavato gopyaḥ śrutvā vācaḥ supeśalāḥ \|

jahur virahajaṁ tāpaṁ tad aṅgopacitāśiṣaḥ \|\|

**śrīdhara-svāmī (bhāvārtha-dīpikā) :**

trayastriṁśe tato gopī-maṇḍalī madhyago hariḥ \|

priyās tā ramayāmāsa hradinī-vana-kelibhiḥ \|\|

**tat** tadā **aṅga** he rājan ! yad vā, **tasya** bhagavato'**ṅgena**
vapuṣā kara-caraṇādy-avayavair vā **upacitāḥ** samṛddhā **āśiṣo**
yāsāṁ[^147] tāḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tato* gopī-ślāghānantaram
\| *tāḥ* kālindī-tīrasthāḥ \| *hradinī-kelir* jala-krīḍā \| *vana-kelir*
ity upalakṣaṇaṁ sthala-krīḍādīnām iti \|\| *tadā* gopy-āśvāsanānataram
\| kliṣṭa-kalpanāpekṣayākliṣṭa-mārga eva sādhur iti matvāha---*yad vā*
iti \| aṅgaṁ pratīke'vayavopāya-deśa-priyeṣu ca iti dharaṇiḥ \| yad vā,
*bhagavato* viśeṣaṇam \| tatra tāsām *aṅgena* ity ādi-samāsaḥ\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

jayati śrī-rāsa-līlā jagad-eka-manoharā \|

yayā śrī-gopa-nārīṇāṁ lakṣmīto mahimādhikaḥ \|\|

**ittham** īdṛśīr **bhagavatas** tādṛśa-vacanādinā nijāśeṣa-bhagavatāṁ
prakaṭayataḥ \| ataḥ **supeśalāḥ** parama-manoharāḥ \| **viraho** bhūto
bhāvī ca **tajjaṁ tāpaṁ jahuḥ** \| pūrvam uktasyāpy asyātra punar-uktiḥ
\| virahe'py aparityajanāt \| tayā viśeṣato
nija-ṛṇitvādi-pratipādanenāpunar-vicchedasya mananāc cādhunaiva samyak
tāpa-tyāga-vivakṣayā, yato gopyaḥ sahaja-prema-rasa-paripluta-cittā ity
arthaḥ \| kiṁ ca, **tad-aṅga**- iti āliṅgana-kara-grahaṇādinā
sampanna-manorathāḥ satya ity arthaḥ \| yad vā, **bhagavata** eva
viśeṣaṇaṁ **supeśala-vāg**-hetutvena tāsāṁ gopīnām **aṅgair
upacitāśiṣa** iti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

rāsa-līlā jayaty eṣā jagad-eka-manoharā \|

yasyāṁ śrī-vraja-devīnāṁ śrīto'pi mahimā sphuṭaḥ \|\|

**ittham** īdṛśīḥ **supeśalāḥ** parama-manoharāḥ \| **viraho** bhūto
bhāvī ca **tajjaṁ tāpaṁ jahuḥ** virahe'py aparityāga-śravaṇāt, tathā
viśeṣato'pi nija-ṛṇitvādi-pratipādanena ca davāt punar vicchede'py
atyanta-parityāga-śaṅkāpagamāc ca \| ataḥ pūrvam uktasyāpy atra
punar-uktir adhunaiva samyak tāpa-parityāgasya vivakṣayā \| kiṁ ca,
**tad-aṅga**- iti āliṅgana-kara-grahādinā sampanna-manorathāḥ satyaḥ \|
yad vā, **bhagavata** eva viśeṣaṇaṁ **supeśala-vāg**-ghetutvena
**tāsāṁ** gopīnām **aṅgair upacitāśiṣa** iti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viraho** bhūto bhāvī ca, **tajjam**
\| virahe'py aparityajanān nija-ṛṇitvāṅgīkārāc ca \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāvataiva
bhagavad-anunayena tāsāṁ hṛt-tāpo vyaramad ity āha---**ittham** ity-ādi
\| **supeśalā** susnigdhāḥ tad-aṅgaiḥ śrī-kṛṣṇāṅgair upacitā āśiṣaḥ
sukhāni yāsām \| evam uktvā yugapad eva sarvāḥ pratyekam āliṅgitavān iti
dhvaniḥ \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**

rāsopadeśataḥ kṛṣṇaḥ sva-mādhurya-prakāśanaiḥ \|

rasajñān nandayan jīyāt gopī-maṇḍala-madhyagaḥ \|\|

**itthaṁ** svasya nyūnatayā ṛṇitva-prakāśanena ca gopīnām
utkarṣa-varṇanena **supeśalāḥ** manorañjana-karī **bhagavato**
rasaiśvarya-pūrṇasya **vācaḥ śrutvā** dattāvadhānatvenāvarṇya **gopyaḥ**
śrī-kṛṣṇokti-śravaṇaja-sukhaṁ gopāyantya **virahajaṁ** bhūta-bhavyaṁ
virahajaṁ **tāpaṁ** **jahuḥ,** tad-vākya-viśvāsād iti \| kīdṛśyaḥ ?
**tasya** tasya bhagavato'**ṅgaiḥ** kara-caraṇādy-avayavaiḥ āliṅganādiṣu
spṛṣṭair **upacitāśiṣa** uttarottara-vardhita-manorathāḥ \| yathā
svapne'nubhūtaṁ duḥkham utthāne svata eva vinaśyati tadvad iti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trayastriṁśe rāsa-lāsya-vihāra-jala-kelayaḥ \|

praśnottarāṇy apy uktāni parīkṣic-chukadevayoḥ \|\|

**supeśalāḥ** ati-manoharāḥ tasyāṅga-sparśādinā **upacitā āśiṣaḥ** kāmā
yāsāṁ tāḥ \| **bhagavata** eva vā viśeṣaṇam \|
gopī-gātra-sparśa-janita-sukhasyety arthaḥ \| tena ca
praśnottara-samāptau māna-śāntyā tadā āliṅgana-cumbanādi-vilāsā āsann
iti dyotitam \|\|1\|\|

**\...**

\|\| 10.33.2 \|\|

tatrārabhata govindo rāsa-krīḍām anuvrataiḥ \|

strī-ratnair anvitaḥ prītair anyonyābaddha-bāhubhiḥ \|\|

**śrīdhara-svāmī (bhāvārtha-dīpikā) : rāsa-krīḍāṁ** rāso[^148] nāma
bahu-nartakī-yukto nṛtya-viśeṣaḥ, tāṁ krīḍām \| **anyonyam ābaddhāḥ**
saṁgrathitā **bāhavo** yais taiḥ saha \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** kālindī-taṭe \|
**govinda** iti gopīnāṁ śruty-avatāratvād vā veda-lakṣaṇā vāṇī-rūpā
gopīr vindati labhata iti govindaḥ \| gopībhiḥ śruti-rūpābhir gopībhir
labhyatvād vā \| **rāsa-krīḍā** iti \| bhakti-prasanna-bhagavat-prītir
evānandānubhave kāraṇaṁ nānyat sādhanam iti darśayituṁ rāsa-krīḍām
āha---jakṣan krīḍan namamāṇaḥ \[chā.u. 8.12.3\] iti śruteḥ \| sākṣād
rāsa-līlām evāha śrutiḥ---

> padyā vaste puru-rūpā vapūṁṣy
>
> ūrdhvā tasthau tryaviṁ rerihāṇā \|
>
> ṛtasya sadma vi carāmi vidvān ma
>
> mahad devānām asuratvam ekam \|\| \[ṛ.ve. 3.55.14\] iti \|

asyā arthaḥ---*padyā* yogyā kṛṣṇa-mūrtir *bahu-rūpā vapūṁṣi* bahūni
*vaste* paridhatte \| tasyāpy *anyordhvā* gopā saṅga-rahitā *tasthau* \|
madhya iti śeṣaḥ \| kiṁ-bhūtā ? *tryaviṁ* tredhā-bhūtāṁ dṛṣṭiṁ
*rerihāṇā* gilantī \| rāse hi ekaikāsyā gopyā ubhayataḥ kṛṣṇa-dvayaṁ
purastād ekaḥ, sā mūrtir *ṛtasya* dharmasya *sadma*-bhūtā, tām anucintya
*vi carāmi* tvad-viyuktā satī *vidvān* jānatī [kāy]{.mark}
avadat---*devānāṁ* kṛṣṇena viyojayatām *asuratvaṁ* nirdayatvam *ekaṁ*
mukhyaṁ *mahad* iti kṛṣṇa-tirodhāne jñeyam iti bhāvaḥ \| rāsa-lakṣaṇā
tu---

> ekasya puṁso bahvībhiḥ strībhiḥ krīḍā tu maṇḍalaiḥ \|
>
> hallīsaka-krīḍanakaṁ rāsa-krīḍāṁ vidur budhāḥ \|\| iti \|

nārada-purāṇe tu---

pṛthuṁ suvṛttaṁ masṛṇaṁ vitasti-

mātronnataṁ kau vinikhanya śaṅkum \|

ākramya padbhyām itaretarais tu

hastair bhramo\'yaṁ khalu rāsa-goṣṭhī \|\| \[nā.pu. 1.80.116\] ity uktam
\|

āgame tv asyeyaṁ prakriyā---pṛthvī-kīlakopari maṇi-hāṭaka-sambaddha
viśālaṁ cakram, tad-upary aṣṭa-dalaṁ tat-samānaṁ kamalaṁ
catur-aṅgulonnatam \| tad-upari yugapad ākramaṇena karṇikāyāṁ sthitena
parito vallavī-maṇḍale ca satā śrī-kṛṣṇena tad-bhrāmaṇa-pūrvakaṁ
sama-kāla-gānaṁ vicitra-nṛtyam anuṣṭhitam iti \|

vijayadhvajas tu---nṛtyādiṣu bharata-rīti-saṁjñeṣu gātum upakrānteṣu
yodhi-rasollāso jāyate, sa rasas tat-sambandhī raso rāsas tad-udrekeṇa
krīḍā nṛtya-viśeṣaḥ ity āha \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tatra** ity-ādi \|
**strī-ratnair** ity asya viśeṣaṇāni---**anuvrataiḥ** anuvrataṁ vrataṁ
kātyāyanī-vrataṁ yeṣāṁ, taiḥ **prītaiḥ** prīṇanaṁ prastiyā itaiḥ
prāptaiḥ anyaiś ca vaṁśī-nādākṛṣṭair bahu-vidhair gopī-janair **anyonyam
ābaddhāḥ** samyak baddhā **bāhavo** yair iti \| ekā gopī ekaḥ kṛṣṇa iti
prathamaṁ na saṅgacchate, ratnair iti sarvāsām eva tulyatvāt \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva **rāsa-krīḍām
ārabhata,** āsanaṁ vihāya kartuṁ pravṛttaḥ \| **govinda** iti
śrī-gokulendratayā tatra nijāśeṣaiśvarya-viśeṣa-prakaṭanena
parama-puruṣottamatā\| **strī-ratnair** iti tāsāṁ ca
sarva-strī-varga-śreṣṭhatā proktā \| iti rāsa-krīḍāyāḥ parama-sāmagrī
darśitā \|

nanu tasya sākṣāt tāsāṁ nṛtyādau lajjā yujyate ? **tatra** iti tām eva
prathayati \| **anuvratais** tad-icchaikānusāribhis
tad-anukūla-tat-sadṛśa-kalābhijñair ity arthaḥ \| kutaḥ ? **prītais**
tad-vākyādinā prahṛṣṭaiḥ \| yad vā, tat-prema-bhara-viśeṣair ity arthaḥ
\| ato'**nuvratais** tad-ekādhīnaiḥ \| ata eva **anyonyam
ābaddha-bāhubhiḥ** \| **bāhavo**'tra karā jñeyāḥ, anyathā
nṛtyādi-saundaryāsampattiḥ \| anyonyatvaṁ ca tāsām eva, na tu tena
saheti, tad-bāhubhyāṁ tāsāṁ pratyekam ubhayataḥ kaṇṭha-grahaṇāt \| etac
ca rāsa-krīḍā-lakṣaṇaṁ---

> naṭair gṛhīta-kaṇṭhīnām anyonyātta-kara-śriyām \|
>
> nartakīnāṁ bhaved rāso maṇḍalībhūya nartanam \|\| iti \|

ayam asman-maṇḍalī-madhye'traivāstām, na ca niḥsaratv iti ābaddhety
ā-śabda-gūḍhābhiprāyaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra** iti \| tad evaṁ tābhiḥ
sahātmanaḥ aikamatye satīty arthaḥ \| **rāsa-krīḍām ārabhata**
paramābhilaṣitānāṁ tāsāṁ [lābheta]{.mark} pūrvam eva kartum īpsitāṁ
mahotsava-rūpāṁ tat krīḍāṁ kartuṁ pravṛttaḥ \| **govinda** iti
śrī-gokulendratāyāṁ nijāśeṣaiśvarya-mādhuryāvaśeṣa-prakaṭanena
parama-puruṣottamatā, **strī-ratnair** iti tāsāṁ ca
sarva-strī-varga-śreṣṭhatā proktā \| ratnaṁ sva-jāti-śreṣṭhe'pi iti
nānārtha-vargāt \| iti rāsa-krīḍāyāṁ parama-sāmagrī darśitā \| ata eva
**prītais** tat-prema-bhara-viśeṣaiḥ \| ato'**nuvratais** tad-ekādhīnaiḥ
\| ata eva **anyonyam ābaddha-bāhubhiḥ** \| **bāhavo**'tra karā jñeyāḥ
\| anyonyatvaṁ ca tāsām eva \| na tu tena saha tad-bāhubhyāṁ tāsāṁ
pratyekam ubhayataḥ kaṇṭha-grahaṇāt \| etad dhi rāsa-krīḍā-lakṣaṇaṁ---

naṭair gṛhīta-kaṇṭhīnām anyonyātta-kara-śriyām \|

nartakīnāṁ bhaved rāso maṇḍalībhūya nartanam \|\| iti \|

\"ayam asman-maṇḍalī-madhye'traivāstām, na ca niḥsaratu\" iti ābaddhety
ā-śabda-vyañjitas tāsāṁ gūḍhābhiprāyaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ tatra prasannābhir eva
tābhiḥ samaṁ pūrvokta-lakṣaṇaṁ rāsam ārabdhavān ity āha---**tatra**
ity-ādi \| **strī-ratnaiḥ** strīṣu madhye īśvara-rūpā lakṣmī-svarūpā
yāḥ, tāsām api ratnai ratna-bhūtaiḥ, **anugataṁ vrataṁ** yeṣāṁ taiḥ,
kumārī-gaṇaiś ca, **prītaiḥ** prīṇanaṁ prīḥ, tayā itaiḥ prāptair
veṇu-nādākṛṣṭair anyaiś ca gopāṅganā-gaṇaiś ca \| kīdṛśaiḥ ?
**anyonyābaddha-bāhubhiḥ** kumārībhiḥ, kumāryas tad-itarābhis tad-itarā
anyonyābaddha-bāhavaḥ \| athavā, ekā kumārī ekā tad-itareti
vaicitry-arthaṁ tathā baddhaḥ \| athavā, maṇḍala-dvayam anvito
madhya-vartī sann anugataḥ \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ prastutaṁ
rāsa-krīḍā-vinodaṁ prakāśayan sva-pratiśrutam arthaṁ
sādhayati---**tatra** iti \| yatropaviṣṭaḥ sāntvanam akarot, **tatra**
puline **govindo** gokulendratvaṁ prakaṭayan **rāsa-krīḍām ārabhata**
prārabdhavān \| **rāso** nāma bahu-nartakī-nṛtya-viśeṣaḥ \|
rasasyābhivyaktir yasmād iti vā saḥ rasotpatty-artham eva nṛtyaṁ \|
rasas tu mānaso dharmaḥ, śarīra-ceṣṭā manasy āvirbhavati \| nṛtyasya
śarīra-kṛti-sādhyatvaṁ nṛtyasyāvirbhavakatvaṁ \| nitya-siddhasya
mānasa-bhāva-rūpa-rasasyāvirbhāvyatvam \| ikṣu-kāṇḍe pūrva-siddho rasaḥ
pīḍanād āvirbhavati \| tathā nṛtya-gītādinā madhura-rasasyāvirbhāvaḥ \|
anena rasasyānāditvaṁ nityatvaṁ ca sūcitam \|

rasa-sādhakatvam āha---**strī-ratnair anvita** uttama-strī-kadambair iti
svābhāvika-kāma-kalā-kauśalaṁ sūcitam \| **anvita** iti
rasa-viśeṣotpattiś ca sūcitā \| haridrā-cūrṇa-saṁyogavat sāhitye sāmyaṁ
sūcitam \| yadi tāsu svābhāvika-kalā-kauśalaṁ syāt, tadā bhagavata
aiśvaryān nirodho na syāt iti \| kiṁ ca, bhagavato'pi rasotpattāv
aśakyatvaṁ syāt \| na hi sikatā-samūhe tailam utpadyate, api tu tilebhya
eveti \| ayam alaukiko raso'laukikeṣv evotpadyate \| etās tu
trilokī-madhya-jāta-strībhyo vilakṣaṇā vidhātṛ-sṛjyatvābhāvāt \| ata
evaitāsāṁ madhura-rasāvirbhāvatva-yogyatā sūcitā \|

**govinda** iti nāyaka-śiromaṇitvaṁ sūcitam \|
eka-jātīya-vilakṣaṇa-rasotpādakatvena sāmarthya-dyotanārtham anvitatvaṁ,
na hi vijātīyād rasotpattir iti kutrāpi dṛṣṭaṁ śrutaṁ ceti \| ata eva
tad-āliṅgana-cumbanādinā **prītair** iti rasādhikṛtatvaṁ sūcitam \|
prabhu-sammānitānām adhikṛtanāṁ kārya-saṁsādhakatvaṁ bhavatīti
prasiddheḥ \| tāsāṁ rāsa-krīḍāyām abhiniveśam āha tāvad
ādau---**anyonyābaddha-bāhubhiḥ** \| anyonyā ā samantāt baddhā bāhavo
yābhiḥ, śrī-kṛṣṇasya madhya-nāyakavan madhye'vasthititvād iti \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
nṛtya-gīta-cumbanāliṅganādīnāṁ rasānāṁ samūho **rāsaḥ**, tan-mayī yā
**krīḍā,** tām **anuvratais** tadānīṁ parasparaikamatyena svānukūlaiḥ \|
**anyonyam ābaddhāḥ** saṅgrathitā **bāhavo** yaiḥ, taiḥ saha \|\|2\|\|

**\...**

\|\| 10.33.3-4 \|\|

rāsotsavaḥ sampravṛtto gopī-maṇḍala-maṇḍitaḥ \|

yogeśvareṇa kṛṣṇena tāsāṁ madhye dvayor dvayoḥ \|

praviṣṭena gṛhītānāṁ kaṇṭhe sva-nikaṭaṁ striyaḥ \|\|

yaṁ manyeran nabhas tāvad vimāna-śata-saṅkulam \|

divaukasāṁ sa-dārāṇām autsukyāpahṛtātmanām \|\|

**śrīdhara-svāmī (bhāvārtha-dīpikā) :** tat-sāhityam abhinayena
darśayati---rāsotsava ity akṣara-avaruddhpraviṣṭena tenaiva kaṇṭhe
gṛhītānām ubhayata āliṅgitānām \| kathaṁbhūtena ? yaṁ sarvāḥ striyaḥ
sva-nikaṭaṁ mām evāśliṣṭavān iti manyeraṁs tena etad arthaṁ dvayor
dvayor madhye praviṣṭenety arthaḥ\| nanv ekasya kathaṁ tathā praveśaḥ,
sarva-sannihitatve vā kutaḥ svaika-nikaṭatvābhimānas tāsām ity ata
uktaṁ---yogeśvareṇeti \| acintya-śaktinety arthaḥ \|\|3\|\|

tāvat tat-kṣaṇam evautsukya-vyāpta-manasāṁ sa-strīkāṇāṁ devānāṁ
vimāna-śataiḥ saṅkulaṁ saṅkīrṇaṁ nabho babhūva \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya tāsāṁ vā sāhityam \|
abhinayena racanayā \| etad-arthaṁ sva-svopakaṇṭha-mananārtham \| ity
artha iti---antarā-pradeśaṁ vinā sva-sva-nikaṭa-mananaṁ na sambhavatīty
āśayaḥ \| tad-asambhavaṁ matvā śaṅkate---nanv iti \| ity artha iti---na
tad ihāsti lokeṣu yad yogena na jāyate ity-ukteḥ \|
sarva-vastu-sampādanaṁ tu yogināpi kriyate, kim uta
yogeśvara-śrī-kṛṣṇa-vaibhavam iti tātparyam \| gopī-maṇḍaleti---priyām
aṅke nidhāya veṇuṁ vādayan taḍin-mevopama ekaḥ prakāśo meḍhī-bhūto
madhye virājate yam apekṣya maṇḍalaḥ syād iti \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dvayor dvayor madhye
praviṣṭena kaṇṭhe gṛhītānām ity atra bhramaṇa-kauśalam \| tatra
yogeśvaraḥ kṛṣṇo hetuḥ \| ata eva sva-nikaṭaṁ yaṁ manyeran menire, na tu
tad vāstavam, yogeśvara-mātrasyaiva kāya-vyūha-karaṇa-sāmarthyam \| tat
kṛtvā ekenaiva śrī-vigraheṇa yad-vyāpakatvaṁ tad evācintyam aiśvaryam,
tarhi, kṛtvā tāvantam ātmānaṁ yāvatīr gopa-yoṣitaḥ \[bhā.pu. 10.33.19\]
iti \| kathaṁ saṅgacchatām ? satyam, tatraiva vyākhyā yāvatīr yāvata
pramāṇā yāvad-āśāyā vā tāvat-pramāṇaṁ tāvad-āśrayam iti vā kṛtvā \| ataḥ
kauśalam evāṅgīkāryam \|\|3-4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rāsaḥ
parama-rasa-kadamba-maya iti śleṣārthaḥ \| sa evotsavaḥ krīḍā-viśeṣaḥ
sukha-viśeṣa-sādhana-sāra-samuccayo vā \| kṛṣṇena
paramānanda-ghana-mūrtinā hetunā samyak pravṛtta iti \| sampravṛttau
rāsasya kartṛtva-nirdeśena prādhānyoktyā sarva-līlānāṁ nityatvādike'py
asya sarvato vaiśiṣṭyam evābhipretam \| samyaktvam eva
darśayati---gopīnāṁ maṇḍalena maṇḍitaḥ iti \| tad-viśeṣaś coktaḥ
śrī-parāśareṇa---

> rāsa-maṇḍala-baddho'pi kṛṣṇa-pārśvam anūdgatā \|
>
> gopījano na caivābhūd eka-sthāna-sthirātmanā \|\|
>
> haste pragṛhya caikaikāṁ gopikāṁ rāsa-maṇḍalam \|
>
> cakāra ca kara-sparśaṁ nimīlita-dṛśaṁ hariḥ \|\|
>
> tataḥ pravavṛte ramyā calad-valaya-nisvanaiḥ \|
>
> anuyāta-śarat-kāvyaḥ geya-gītir anukramāt \|\| \[vi.pu. 5.13.32-34\]
> iti \|

kiṁ ca, tāsām iti tathā coktaṁ śrī-bilvamaṅgalena---

> aṅganām aṅganām antare mādhavo
>
> mādhavaṁ mādhavaṁ cāntareṇāṅganā \|
>
> ittham ākalpite maṇḍale madhyagaḥ
>
> sañjagau veṇunā devakī-nandanaḥ \|\| \[kṛ.ka. 2.35\] iti \|

etad-anusāreṇa sarva-madhye medhībhūtaḥ śaṅku-sthānīya eko boddhavyaḥ,
anyathā pārśva-dvayasya gopī-dvaya-kaṇṭha-grahaṇena veṇu-dhāraṇa-siddhyā
rāsa-mahotsave parama-maṅgala-madhura-mohana-tad-vādyābhāvāpattiḥ,
tad-abhiprāyeṇaiva vakṣyate---madhye maṇīnāṁ \[bhā.pu. 10.33.6\] ity-ādi
\|

striya iti \| strīṣu sat-puruṣasya tathaiva kṛtyaṁ yuktam iti bodhayati
\| anyathā vaiṣamyeṇa doṣāpattiḥ sukha-bhaṅgaś cety arthaḥ \| ekasyaiva
tathā praveśaḥ sarvāsāṁ ca pratyekaṁ yugapat kaṇṭha-grahaṇam, tathāpi
tāsāṁ sva-nikaṭatva-mānaḥ \| tatra ca pārśva-dvaye vartamānasyāpy
ekatvenaiva mānaḥ \| tat sarvaṁ ca tat-tal-lakṣitam ity-ādy
aśeṣāsamañjasaṁ samādadhad āha---yogo'cintyādbhuta-śakti-viśeṣas
tasyeśvareṇeti \|

dyaur ākāśa oko nivāsī yeṣām iti svabhāvata eva vyomni bhramatām akasmād
rāsa-krīḍā-darśanāt saṁhatā tatra tāpin ity arthaḥ \| ata eva
vimāna-śata-saṅkulaṁ nabho babhūva \| yad vā, dyauḥ svargas tataś ca
svarge'pi tādṛśotsavāsad-bhāvaḥ, teṣāṁ sva-sva-sevāyā varo'vasaro'pi
sūcitaḥ \| ata evautsukyeti \| ity asamaye'py āgamana-doṣaḥ parihṛtaḥ \|
athavā ete khalu śrī-bhagavat-krīḍāyā āntarikṣaḥ parikarā deva-viśeṣā
jñeyāḥ \| ata evoktaṁ---divaukasāṁ tat-krīḍopakaraṇatvena sadā
sāvadhānaṁ vyomny eva vartamānānām ity arthaḥ \| evam ayatrāpy ūhyam
\|\|3-4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāsaḥ
parama-rasa-kadamba-maya iti yaugikārthaḥ \| sa evotsavaḥ
krīḍa-viśeṣa-rūpaḥ sukha-mayaḥ pūrvaṁ kṛṣṇena paramānanda-ghana-mūrtinā
nimittena samyak pravṛttaḥ \| samyaktvam eva darśayati---gopīnāṁ
maṇḍalena maṇḍitaḥ ity evaṁ tāsāṁ śobhā-hetutvam adhikaṁ darśitam \|
tat-pravartane tad-viśeṣaś coktaḥ śrī-parāśareṇa---

rāsa-maṇḍala-baddho'pi kṛṣṇa-pārśvam anūdgatā \|

gopījano na caivābhūd eka-sthāna-sthirātmanā \|\|

haste pragṛhya caikaikāṁ gopikāṁ rāsa-maṇḍalam \|

cakāra ca kara-sparśaṁ nimīlita-dṛśaṁ hariḥ \|\|

tataḥ pravavṛte ramyā calad-valaya-nisvanaiḥ \|

anuyāta-śarat-kāvyaḥ geya-gītir anukramāt \|\| \[vi.pu. 5.13.32-34\] iti
\|

kiṁ ca, tāsām iti dvayor ity ukte ekatraiva madhye sthitir bodhyate \|
tan-nivāraṇārthaṁ vīpsā \| ata eva madhye maṇīnām ity atra madhye iti
sāmānyaṁ vakṣyate kṛṣṇasyāpy ubhayataḥ sthitatvena dorbhyāṁ
gṛhīta-kaṇṭhya iti ca \| tathā coktaṁ śrī-bilvamaṅgalena---

aṅganām aṅganām antare mādhavo

mādhavaṁ mādhavaṁ cāntareṇāṅganā \|

ittham ākalpite maṇḍale madhyagaḥ

sañjagau veṇunā devakī-nandanaḥ \|\| \[kṛ.ka. 2.35\] iti \|

vyaktībhaviṣyati ca krama-dīpikā-vacanena---sudṛśām ubhayoḥ
pṛthag-antaragaṁ \[kra.dī. 5.56\] ity anena \| ata eva
tat-tad-yugma-pūjaiva tatra vihitā, na tu tat-tat-trika-pūjeti \|

striya iti \| strīṣu paramānurāgeṇa yugapad-ātma-saṅgam abhīpsuṣu sat
puruṣasya tathaiva kṛtyaṁ vyaktam iti bodhayati \| anyathā vaiṣamyeṇa
doṣāpattiḥ sukha-bhaṅgaś cety arthaḥ \| yaṁ sva-nikaṭam eva mayerann
amasatety atredaṁ vivecanīyam \| rāsa-mahotsavo'yaṁ paraspara-sukhārtham
eva śrī-kṛṣṇena prārabdhaḥ \| tasmād rāsasya sarva-śobhā-darśanaṁ
śrī-gopīnāṁ sarvāsām evāvaśyāpekṣyam iti tāsām idam eva bhānaṁ yogyam \|
kayācin nāṭya-vidyayaivāsau bahutra bhāti mayā tu gṛhīta eva \| anyathā
sva-nikaṭam evāpaśyann ity ucyeta kiṁ ca tābhiḥ priyasya sva-sva-nikaṭa
eva sthitiṁ manyamānābhis tasya sva-pārśva-dvaye'pi
vartamānatātulānanda-grasta-buddhitvena vivektuṁ śakyeti gamyate \|
tasmāt pūrvatra cātra cānanda-moha eva mūlaṁ kāraṇaṁ jñeyam \| atra
caikasyaiva tathā praveśādikaṁ samādadhad āha---yogo
yoga-māyācintyādbhuta-śakti-viśeṣas tasyeśvareṇeti svābhāvikaṁ
tac-chaktitvenaiva preraṇāṁ vināpīcchā-mātreṇa tat-tad-udaya iti
vyañjitaṁ dyaur ākāśa oko nivāsī yeṣām iti svabhāvata eva vyomni
bhramatām akasmād rāsa-krīḍā-darśanāt saṁhatānām ity arthaḥ \| ata eva
vimāna-śata-saṅkulaṁ nabho babhūva \| candra-diśaṁ parityajya candropary
eva vā jñeyam \| divaukasāṁ brahma-rudrādīnām iti \| svargādāv api
tādṛśotsavāsad-bhāvaḥ sūcitaḥ \| tatraivātyautsukyeti autsukyam atra
nṛtyāṁśa eva, na tu rahasya-vilāsāṁśe'pi dāsatvenāyogyatvāt \| tata
evādhunevāgatatvāt \| ata eva yogamāyayā teṣāṁ rahasyaṁ
prāpti-dṛṣṭy-ācchādanam api jñeyam \|\|3-4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yogo'cintya-śaktiḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat-prakāram āha---rāsotsava
ity-ādi \| rāsa-nāmā utsavo yatra sa tathā rāsa-lāsyocita-sthala-viśeṣaḥ
\| sampravṛttaḥ prādurāsīt \| gopīnāṁ maṇḍalena maṇḍalair vā maṇḍitaḥ \|
kṛṣṇena ca maṇḍita ity anvetavyaḥ \| atha kṛṣṇena sampravṛttaḥ,
sampravartita ity arthaḥ \| yogeśvareṇācintya-paramaiśvaryeṇa kaṇṭhe
gṛhītānāṁ tāsāṁ dvayor dvayor madhye praviṣṭena
bhramaṇa-kauśalenātivegavatā \| anena yogeśvaratvaṁ prakaṭitam \|
athavā, dvayor maṇḍalayor madhye dvayor maṇḍalayor
maṇḍala-dvaya-madhya-vartinīnāṁ kaṇṭhe gṛhītānāṁ tāsāṁ madhye praviṣṭena
striyas taṁ sva-nikaṭaṁ manyeran \| striya iti
maṇḍala-dvaya-madhya-vartinyaḥ \| etad eva yogeśvaratvam \| vastutas tv
eka eva sarva-nikaṭasthaḥ, na tu nānātvena \| ata eva sva-nikaṭaṁ
manyeran menire, na tu nānātvaṁ vāstavam, yogeśvara-mātrasyaiva
kāya-vyūha-karaṇa-sāmarthyam, tad akṛtvā eka eva yad vyāpakatvena
sphurati, ta evācintya-paramaiśvaryam \| tarhi---kṛtvā tāvantam ātmānaṁ
yāvatīr gopa-yoṣitaḥ \[bhā.pu. 10.33.19\] iti kathaṁ saṅgacchatām ?
satyam \| atraivaṁ vyākhyā---yāvatīr yāvat-pramāṇā
yāvad-avayavāśayavatyas tāvantaṁ kṛtvā tāva-pramāṇatvena
tāvad-āśayatvena sphurati \| tadā nabhas tāvat sakalaṁ nabha ity arthaḥ
\| yāvat tāvac ca sākalye ity-ukteḥ \| sadārāṇāṁ divaukasāṁ
vimāna-śata-saṅkulam āsīd ity arthaḥ \| tad-darśanārtham
atyautsukya-bhūtā ātmāno yeṣām \|\|3\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ svayam ācitāyāṁ
rāsa-krīḍāyām abhiniveśam āha---akṣara-catuṣṭayādhikyena
sārdha-ślokeneti \| rāsaḥ rasāvirbhāvako nṛtya evotsava-viśeṣaḥ samyak
pravṛttaḥ \| tatra hetum āha---śrī-kṛṣṇena mūrtamatā śṛṅgāreṇety arthaḥ
\| samyaktvaṁ viśadayati---gopī-maṇḍala-maṇḍitaḥ \| gopī-maṇḍalena
maṇḍito\'laṅkṛtaḥ \| yad vā, gopī-maṇḍalaṁ maṇḍitaṁ yeneti \| tena
sadānanda-rūpeṇa tāsāṁ maṇḍalākāreṇa sthitānām ubhayataḥ kaṇṭhe
gṛhītānāṁ dvayor dvayor iti \| kṛṣṇobhayataḥ pārśva-dvaye sthitatvena
gṛhīta-kaṇṭhatvam ucyate \| tad uktaṁ parāśareṇāpi---

> rāsa-maṇḍala-baddho'pi kṛṣṇa-pārśvam anūdgatā \|
>
> gopījano na caivābhūd eka-sthāna-sthirātmanā \|\|
>
> haste pragṛhya caikaikāṁ gopikāṁ rāsa-maṇḍalam \|
>
> cakāra ca kara-sparśaṁ nimīlita-dṛśaṁ hariḥ \|\|
>
> tataḥ pravavṛte ramyā calad-valaya-nisvanaiḥ \|
>
> anuyāta-śarat-kāvyaḥ geya-gītir anukramāt \|\| \[vi.pu. 5.13.32-34\]

nanu dvayor dvayor madhye praviṣṭena ubhayataḥ kaṇṭhāliṅgitatvena ca
svarūpa-bahutvaṁ pratīyate iti cet, tatrāha---yaṁ manyerann iti \|
liṅgena gopī-dṛṣṭy-abhiprāyeṇa svarūpa-bahutvam iva prtīyata iti \|
etad-abhiprāyeṇa gopī-maṇḍala-madhye śaṅku-sthānīyaḥ eka eva boddhavyaḥ
\| anyathā svarūpa-bahutve yaṁ sva-nikaṭaṁ manyerann iti
svaika-nikaṭatva-bhāna-kathanaṁ na syād iti \| svarūpāṇāṁ bahutvena
māyikatve tāsāṁ niṣkapaṭa-bhajanena vai sādṛśyād iti \|
sukha-bhaṅga-paryavasāyi-rasābhāsaś ca bhaved iti \| ata eva ācāryaiḥ
vākariṣyate---madhye maṇīnāṁ \[bhā.pu. 10.33.7\] iti yathā
madhye\'nāvṛttir eka-vacanaṁ ca gopī-dṛṣṭy-abhiprāyeṇeti \|

nanu ekasya kathaṁ dvayor dvayor madhye praveśo yugapat-kaṇṭha-grahaṇaṁ
pārśva-dvaye\'pi ekatva-bhāvaḥ \| sva-sammukha-sthitānāṁ pārśva-
dvaya-sthitena kṛṣṇena gṛhīta-kaṇṭhānāṁ darśanena kathaṁ nerṣyādayaḥ ?
tatrāha---yogeśvareṇeti \| acintyādbhuta-śakti-viśeṣo yogas tasyeśvareṇa
niyantrā sarva-sānnihitatvaṁ kartuṁ samartheneti \| agre vakṣyati---

> citraṁ bataitad ekena vapuṣā yugapat pṛthak \|
>
> gṛheṣu dvy-aṣṭa-sāhasraṁ striya eka udāvahat \|\| \[bhā.pu. 10.69.2\]

yathā tatraikasyaiva vapuṣo\'cintya-śaktitvaṁ sarvatra pūrṇatvaṁ
nāradena pratyakṣato dṛṣṭam, tathā tatrāpi svarūpaikyaṁ
sarva-sannihitatvaṁ ca na citram, na hi bhagavac-chakti-yogamāyāyā ayam
atibhāra iti \| yogamāyām upāśrita ity uktam eva \| anyathā tāsām
eka-svarūpa-bhajane niṣkapaṭe premṇi ca sakapaṭa-bahu-rūpa-pradarśanaṁ
na nyāyyam iti bhāvaḥ \|\|3\|\|

ata evoktaṁ---yaṁ manyerann iti \| uktaṁ ca---

> jagad dhana-mayaṁ lubdhāḥ kāmukāḥ kāminī-mayam \|
>
> nārāyaṇa-mayaṁ dhīrāḥ paśyanti paramārthinaḥ \|\| itivat \|

sva-nikaṭa-māne na citram, kiṁ ca yathā manyamānāḥ sva-pārśva-sthān svān
svān dārān vrajaukasaḥ \[bhā.pu. 10.33.38\] iti \| atra
bhagavato\'cintya-śakter eva hetutvaṁ kim uta tāsāṁ
svaika-nikaṭatva-māne iti \| vapuṣo\'dbhutāparicchinnatve yogeśvareṇeti
hetuḥ \| anye\'pi yogino bhagavat-prasādocita-sāmarthyāḥ sarva-sannihitā
bhavanti \| kim uta bhagavānn iti yogeśvare iti \|

rāsotsava-pravṛtte divaukasāṁ vimāna-śatam ity arthaḥ \| anyeṣāṁ
tatrāpraveśāt sadārāṇāṁ strīṇām api didṛkṣāsambhavāt \| ata evautsukyena
kautukenāpahṛtātmanām ākṛṣṭa-cittānāṁ ca sthitir uddīpakatvenoktam iti
\| rāsotsavaṁ pratīkṣyamāṇānāṁ teṣāṁ vimāna-śataiḥ śata-śabdas tv
asaṅkhyāta-vācī asaṅkhyātair ity arthaḥ \| taiḥ aṅkulaṁ nabha āsīd iti
\|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-sāhitya-prakāraṁ
darśayati---rāsotsava iti \| ṣaḍ-akṣara-nyūna-sārdhena \| rāsa eva
utsavaḥ bhakta-jana-dṛṅ-manaś-cātakebhyaḥ ānandāmṛta-pradāyakaḥ samyag
eva pravṛttaḥ \| kena ? tāsāṁ maṇḍala-rūpeṇāvasthitānāṁ gopīnāṁ dvayor
dvayor madhyena praviṣṭena kṛṣṇena \| atra sampravartita ity anukteḥ
svatantra-kartṛtvaṁ tasmai rāsāyaiva dadatā svayaṁ ca karaṇatvaṁ bhajatā
śrī-kṛṣṇena svasmāt sarva-śaktibhyaś ca sarva-līlābhyaś ca rāsasyaiva
mahotkarṣaḥ sva-datto vyañjayāmāse \| ata eva lakṣmī-prabhṛtayo'pi taṁ
labdhum utkaṇṭhas ta eva, na tu labhante iti jñeyam \| kathambhūtānām ?
tenaiva kaṇṭhe gṛhītānām ubhayataḥ āliṅgitānām atrāgrima śloke madhye
maṇīnāṁ haimānāṁ mahā-mārakato yathā \[bhā.pu. 10.33.7\] ity atra madhye
iti padena marakata ity eka-vacanena cātra ca śloke satā mitho ity
anuktvā praviṣṭeneti padena ca prayuktena
gopī-maṇḍala-madhya-karṇikā-bhūta evaṁ kṛṣṇo madhye sthitaḥ sann eva
tathā-gati-lāghavaṁ prakaṭayāmāsa \| yathā maṇḍala-sthānāṁ gopīnām api
dvayor dvayor madhye praviṣṭo nṛtyatismety eka-paramāṇu-mātra-kālenaiva
madhya-pradeśād āgatya maṇḍalasthās triśata-koṭi-gopīḥ sa-nṛtyaṁ
parirabhya punar madhya-pradeśa gata eva babhūvety alāta-cakrād api
tasya gati-lāghavam adhikam abhūd iti jñeyam \| yato
maṇḍala-karṇikā-gatatvaṁ tasya tadānīṁ sarvair dṛṣṭam \| evam eva---

> aṅganām aṅganām antare mādhavo
>
> mādhavaṁ mādhavaṁ cāntareṇāṅganā \|
>
> ittham ākalpite maṇḍale madhyagaḥ
>
> sañjagau veṇunā devakī-nandanaḥ \|\| \[kṛ.ka. 2.35\]

iti śrī-bilvamaṅgala-mahānubhāva-caraṇair uktam \| tatra hetu-garbhaṁ
viśinaṣṭi---yogeśvareṇa nikhila-kalā-nidhitvāt tad-upāya-mahā-vijñena \|
yogaḥ sannahanopāya-dhyāna-saṅgati-yuktiṣu ity amaraḥ \|

yad vā, yogo yogamāyā-durghaṭanā-paṭīyasī mahā-śaktis tasyā īśvareṇa \|
yugapat sarva-gopīnām āśleṣautsukyaṁ tasyābhijñāya saiva tāvataḥ
prakāśāṁs tasya prakaṭayya samādadhau\| atra dvayor dvayor madhye
praviṣṭeneti vīpsayā ekaika-gopī-madhye dvi-dvi-gopī-madhye praveśaḥ
saṅgacchate iti vyācakṣate \| tatraikaika-gopī-madhya-praveśe
vyākhyāyamāne yogamāyā-pakṣe ekasyāḥ striyaḥ skandhayoḥ
kṛṣṇa-prakāśa-dvayasya bhuja-sparśānaucityaṁ nāśaṅkanīyam \| yogamāyaiva
tāṁ tāṁ pratyekasyaiva prakāśa-sparśa-bhāna-samarpaṇāt \|
dvi-dvi-gopī-vyākhyāne tu naivāsamañjasam \|\|3\|\|

yaṁ śrī-kṛṣṇaṁ striyaṁ sva-nikaṭaṁ manyeran, asau mayāśliṣyann
evātrāsti, tad api yat sarvatrāyaṁ dṛśyate, tad iyaṁ kācid asya
nāṭya-vidyety amaṁsatety arthaḥ \| atra madhyago devakī-nandanaḥ
śrī-vṛndāvaneśvaryā sahita evety āhuḥ---tasyā eva sarva-śraiṣṭhyāt
rāsa-krīḍādi-kāraṇam iti tadīya-śata-nāma-stotra-dṛṣṭeḥ \| tāvat
tat-kṣaṇa eva vimāna-śatair vyāptaṁ nabho babhūva \| keṣām ? divaukasāṁ
brahmādīnām atrausukyād iti kṛṣṇa-nṛtyāṁśa eva, na tu rasasya vilāse \|
dāsatvenāyogyatvāt tad-dārāṇāṁ tu anaucityābhāvāt sarvatraiva ata eva
rāse divi puṁsāṁ kṛṣṇa-darśanam eva na gopī-darśanaṁ yogamāyayā āvaraṇād
iti jñeyam \|\|4\|\|

**\...**

\|\| 10.33.5 \|\|

tato dundubhayo nedur nipetuḥ puṇya-vṛṣṭayaḥ \|

jagur gandharva-patayaḥ sastrīkās tad-yaśo\'malam \|\|

**śrīdhara-svāmī (bhāvārtha-dīpikā) :** tat tasya bhagavataḥ
śrī-kṛṣṇasyāmalaṁ nirmalaṁ yaśo jagur iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
rāsotsavopakramānantaram \| tad-yaśaḥ kṛṣṇasya gopīnāṁ ca yaśaḥ \| aho
śrī-kṛṣṇa-vaibhavam aho gopī-bhāgyam ity evaṁ-rūpam \| puṣpa-vṛṣṭis tu
raṅga-sthalī-mārdavārtheti \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tebhyo
divaukasobhyaḥ \| kiṁ vā, tad-anantaraṁ svayam eva nedur divyatvān
mahā-maṅgalotsava-svabhāvād vā \| evam agre'pi \| ādau dudubhīnāṁ nādo
maṅgalārambhārthaṁ sva-sva-vargya-sammelanārthaṁ ca, nitarāṁ petuḥ,
ni-śabdena vṛṣṭaya iti bahutvena ca raṅga-sthalyāṁ puṣpāstaraṇaṁ kila
jātam iti bodhyate \| gandharvāṇāṁ patyaḥ śreṣṭhāḥ \| anyathā
tādṛśa-nṛtya-yogya-gānāsiddhiḥ \| teṣāṁ śreṣṭhya-sāphalyāsampattiś ca
strībhir apsarobhiḥ sva-patnībhir vā sahitā iti sarveṣām eva
tad-eka-niṣṭhatoktā \| na tiṣṭhati malo yasmād ity amalam iti teṣām api
kāmādi-doṣo nirastaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tebhyo divaukobhyaḥ \|
kiṁ vā, tad-anantaraṁ svayam eva neduḥ divyatvāt
mahā-maṅgalotsava-svabhāvāc ca \| evam agre\'pi ādau dundubhīnāṁ nādo
maṅgalārthaḥ sva-sva-varga-sammelanārthaś ca \| nitarāṁ petuḥ ni-śabdena
vṛṣṭayaḥ iti bahutvena ca raṅga-sthalyāṁ puṣpāstaraṇaṁ kila jātam iti
bodhyate \| strībhir apsarobhiḥ sapatnībhiś ca sahitā iti sarveṣām eva
tad-eka-niṣṭhatoktā na tiṣṭhati malo yasmād ity amalam iti teṣām api
tadānīṁ sarva-durvāsanā nirastā \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** teṣām autsukyam āha---tato
dundubhaya ity-ādi \|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tan-madhye
puṣpa-vṛṣṭi-gīta-vādyādhikāriṇāṁ pramattatām āha---tata iti \| tato
rāsa-prārambhe jagan-maṅgala-sūcikā dundubhayo neduḥ \|
nṛtyotsāhoddīpakād ivaiśvaryādi-mahā-nādaṁ cakrur iti \| ādhikārikair
mocitāḥ puṣpa-vṛṣṭayo nipetuḥ \| tāla-gati-samāpti-sama-kālam eva
nitarāṁ nairantaryeṇa petuḥ \| gandharva-patayo gandharva-mukhyā
adhikāriṇaḥ, tad-yaśo jaguḥ \| sakhī-sahñāḥ \| anena śrī-kṛṣṇa-gāne
gandharva-gānasya sāhityaṁ sahāyitvam uddīpakatvaṁ ca sūcitam \|
gopī-gāne tat strīṇāṁ gānasya sāhityaṁ sahāyitvam uddīpakatvaṁ ca
sūcitam \| tad-yaśo tāsāṁ tasya ca yaśaḥ kīdṛśam ? amalaṁ
kāmādi-vāsanā-nirasana-samartham \| ata eva rāsotsavādi-darśanena
viṣaya-vāsanā-nirāso\'pi sūcitaḥ \| tad-darśanaṁ na doṣāyeti bhāvaḥ \|
kiṁ ca tat-kālopayogi-sajātīya-padārtha-pūrva-praveśasya rasoddīpakatvaṁ
na vijātīya-praveśasyeti dhvanitam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.33.6 \|\|

valayānāṁ nūpurāṇāṁ kiṅkiṇīnāṁ ca yoṣitām \|

sa-priyāṇām abhūc chabdas tumulo rāsa-maṇḍale \|\|

**śrīdhara-svāmī (bhāvārtha-dīpikā) :** sa-priyāṇāṁ kṛṣṇa-sahitānām \|
tumulaḥ saṅkīrṇaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** valayaḥ kaṇṭha-rāge nā
kaṅkaṇe puṁ-napuṁsakam iti medinī \| nūpuraḥ pāda-bhūṣaṇe kiṅkiṇī
kṣudra-ghaṇṭikā iti kośaḥ \| tumulo raṇa-saṅkīrṇe iti medinī \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ deva-kṛtotsavam
uktvā rāsa-yogyaṁ vādya-gītādi vaktum ādau vādyam āha---valayānām iti \|
kiṅkiṇīnāṁ kāñcy-ādi-vartinīnāṁ yoṣitām iti \| strītvena sāmānyata eva
valayādi-sad-bhāvo, na tu rāsārthaṁ bhūṣaṇatvena grahaṇād iti bodhyate
\| pūrvaṁ gṛhebhyo nirgame tāsāṁ tad-apekṣaṇāt \| sa-priyāṇām iti tāsāṁ
prīty-arthaṁ tāvattvam iva gatasya śrī-bhagavato\'pi
tāvad-valayādi-śabdo\'bhipretaḥ \| rāsena yan maṇḍalaṁ maṇḍalī-bandhaḥ,
kiṁ vā, rasasyedaṁ rāsaṁ yan maṇḍalaṁ tasmin \| yad vā, rasa-samūha ity
arthaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ deva-kṛtotsavam uktvā
rāsa-yogyaṁ vādya-gītādi vaktum ādau vādyam āha---valayānām iti \|
kiṅkiṇīnāṁ kāñcy-ādi-vartinīnāṁ yoṣitām iti yoṣittvena svabhāvata eva
valayādi-sad-bhāvaḥ sūcitaḥ \| sa-priyāṇām iti \| tāsāṁ prīty-arthaṁ
tāvattayā prakāśamānasya śrī-bhagavato\'pi
tāvad-valayādi-śabdo\'bhipretaḥ \| rāsena yan maṇḍalaṁ maṇḍalī-bandhas
tasmin \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatas tad-vākdyānukāreṇa
maṇḍale itas tato vicalantīnāṁ sapriyāṇāṁ tāsāṁ valayādibhiḥ sama-tālaḥ
śabdo babhūvety āha---valayānām ity-ādi \| anyonya-miśratvāt tumulaḥ
\|\|6\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam
ākāśa-stha-gandharvādi-kṛta-vādyādikam uktvā gopī-maṇḍala-madhya
evāntaraṅgāni rasopayogī-vicitra-vāditrāṇy āha---valayānām iti \|
yoṣitāṁ gopīnāṁ valayānāṁ śabdo\'bhūt \| anena
hastābhinayādi-gata-bhedasya vala-śabdotpatti-janakatvaṁ sūcitam \|
nūpurāṇām iti pāda-nyāsa-gati-bhedasya nūpura-dhvany-utpādakatvaṁ
sūcitam\| kiṅkiṇīnām iti kaṭi-cālana-bhedasya
kiṅkiṇī-dhvany-utpādakatvaṁ sūcitam \| agre vakṣati ca---pāda-nyāsair
bhuja-vidhūtibhiḥ \[bhā.pu. 10.33.8\] iti \| evam ūrdhvādho
madhya-mārgeṣu antaraṅga-vāditra-śabdasya rasa-viśeṣoddīpakatvaṁ sūcitam
iti \| sa priyāṇām iti priyasyopasarjanatvaṁ valayādi-vādyeṣu tāsām eva
prādhānyāt \| rāsa-maṇḍala iti rasasyābhivyaktir yasmād iti rāsa etādṛśe
maṇḍale gopī-maṇḍale \| yad vā, rasasyodayo yasmān nṛtya-viśeṣāt sa
rāsas tasya maṇḍale maṇḍalākāreṇa bandhena \| yad vā, rasānāṁ samūho
rāsas tasya maṇḍale pradeśa iti \| tumula-rava-saṅkīrṇaḥ, ata eva
kuñcitākṣa-śabdānāṁ nṛtyopayogitvaṁ tathā vattādi śabdānāṁ tatra layāt
pṛthaktvenānupalakṣatvaṁ yathā dūrasthānām anyeṣāṁ
matāntara-bheda-grahaṇaṁ na bhavati tathā tumulo babhūveti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-priyāṇāṁ sa-kṛṣṇānām
\| atra ca-kāreṇa tatrānaddha-śuṣira-tumulāny api saṅgṛhītāni \| eṣāṁ
ca-kāreṇoktatvād aprādhānyād valayā divādyānāccādakatvaṁ dhvanitam
\|\|6\|\|

**\...**

\|\| 10.33.7 \|\|

tatrātiśuśubhe tābhir bhagavān devakī-sutaḥ \|

madhye maṇīnāṁ haimānāṁ mahā-marakato yathā \|\|

**śrīdhara-svāmī (bhāvārtha-dīpikā) :** mahā-marakato nīla-maṇir iva
haimānāṁ maṇīnāṁ madhye madhye tābhiḥ svarṇa-varṇābhir āśliṣṭābhiḥ
śuśubhe \| gopī-dṛṣṭy-abhiprāyeṇa vā vinaiva madhya-padāvṛttim
eka-vacanam \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra rāsa-krīḍāyām \|
tābhiḥ gopībhiḥ \| devakī-suto yaśodā-nandanaḥ \| haimānāṁ hemna ime
haimāḥ \| idamaṇi ṭi-lopena sādhu \| hema-kāreṇa racitāḥ \| yad vā,
haimā hima-giri-sambhūtāḥ pīta-maṇayaḥ \| gopīnāṁ dṛṣṭy-abhiprāyeṇa
madhye iti padam āvartanīyam, gopībhir bahu-rūpa-pada-nartanāt \|
sarva-madhya-karṇikā-sthasyaikatvān madhya-padāvṛttir na kāryety
āha---vā vinaiveti \|

devakī-sutaḥ kṣatriya-jātir api bhagavān ṣaḍ-aiśvarya-pūrṇo'pi tatra
gopa-jāti-strīṇāṁ madhye'tiśuśubhe \| indranīla-maṇi-varṇo'pi kṛṣṇas
tāsāṁ gaura-kānti-miśraṇān marakata-varṇas tatrāpi śobhā-vailakṣaṇyam
ālakṣya mahac-chabdaḥ prayukta ity eke \| marakata-śabdo'yam
indranīla-maṇi-vācīty apare \| mahā-mārakata ity api pāṭhaḥ \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān
sarvaiśvarya-śobhā-bhara-sampanno'pi tatra rāsa-maṇḍale'tyantaṁ śuśubhe
svato'śeṣa-śobhā-carama-kāṣṭhāṁ gatasyāpi tābhiḥ śobhātiśayaṁ pūrvavad
dṛṣṭāntena sādhayati---madhya iti \| haimānāṁ hema-nirmitānāṁ
hema-varṇānāṁ vā, yathā mahā-marakata-maṇer api
hema-maṇi-madhyavartitayaiva śobhādhikā syāt \| tathā tasyāpi
priyā-janāśleṣeṇaivādhikā śobhā syād ity arthaḥ \| tatra
hetuḥ---devakī-suta iti bhakta-vātsalyena devakyāṁ jātatvāt \|
priya-jana-viṣayaka-prema-bhara-vistāraṇenaiva śobhā-bhara-sampatter iti
bhāvaḥ \| devakī yaśodeti pūrvaṁ likhitam eva \| anyat tair vyākhyātam
\|

yad vā, mahā-markata ity ekatvaṁ vastuto bhagavata ekatvasya, kiṁ vā,
veṇu-vādanārthaṁ madhya-vartino'bhiprāyeṇa \| atra kecid
āhuḥ---sahajendra-nīla-maṇi-varṇo'py asau nṛtya-gati-kauśalena yugapad
iva pratyekaṁ kaṇṭha-grahaṇādinā tāḥ sarvā vyāpya bhramaṇāt, tāsāṁ
suhema-gairīṇāṁ kānti-cchaṭā-samparkād
anatiśyāmala-marakata-maṇi-varṇatā-prāptyā mahā-marakata ity uktam iti
\| tataś ca nṛtya-śakti-viśeṣa eva, na tu ko'pi bhagavatā viśeṣa iti dik
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devakī-sutas tattayā bhavatsu
vikhyāto bhagavān sarvaiśvarya-sarva-śobhā-bhara-sampanno'pi tatra tu
rāsa-maṇḍale tābhir atyantaṁ śuśubhe \| yad vā, tatra yaśodā-sutatve
atyantaṁ śuśubhe, tatrāpi tābhir atyantaṁ śuśubhe ity arthaḥ \|
tādṛśasyāpi tābhiḥ śobhātiśayaṁ dṛṣṭāntena sādhayati---madhye iti \|
sāmānya-vivakṣayaikatvam \| sarveṣu madhyeṣv ity arthaḥ \| ato
maṇḍala-madhyastho'py ekaḥ prakāśo jñeyaḥ \| sa eva hi śrī-rādhikāṁ
saṅge nidhāya veṇu-vādana-pūrvakaṁ bhraman sarva-rāsa-maṇḍalam atyarthaṁ
maṇḍayati \| tac ca krama-dīpikādy-ukta-rāsāntarānusāreṇa jñeyam---

> itaretara-baddha-kara-pramadā-
>
> gaṇa-kalpita-rāsa-vihāra-vidhau \|
>
> maṇi-śaṅku-gam apy amunāvapuṣā
>
> bahudhā vihita-svaka-divya-tanum \|\|
>
> sudṛśām ubhayoḥ pṛthag-antaragaṁ
>
> dayitā-gaṇa-baddha-bhuja-dvitayam \| \[kra.dī. 5.55-56\]

iti maṇi-śaṅku-gatatvam apy uktvā tad eva punar viśeṣyaṁ varṇyate \|
maṇi-nirmita-madhyaga-śaṅku-lasad-vipulāruṇa-paṅkaja-madhyagam ity-ādy
anantaram \|

> taruṇī-kuca-yuk-parirambha-milad-
>
> ghusṛṇāruṇa-vakṣasam ukṣa-gatim \| \[kra.dī. 5.61\] iti \|

tathaivoktaṁ---maṇḍale madhyagaḥ sañjagau veṇuneti \| haimānāṁ
hema-vikārāṇāṁ maṇīnāṁ golokatayā, maṇivan nirmitānāṁ mahā-mārakata ity
api sāmānyatas tathaika-vacanam \| megha-cakra iti vakṣyamāṇāt yathā
mahā-marakata-maṇer api hema-maṇi-madhyavartitayaiva śobhādhikā syāt \|
tathā tasyāpi priyā-janāśleṣeṇaivādhikā śobhā syād ity arthaḥ \| anyat
taiḥ \| tatra mahac-chabda-pūrvaḥ marakata-śabda indranīla-maṇi-vācī
jñeyaḥ \|

yad vā, tāsāṁ suhema-gaurīṇāṁ kānti-cchaṭā-samparkād
anatiśyāmala-marakata-maṇi-varṇatā prāptyā mahā-mārakata ity uktam iti
\| tataś ca nṛtya-śakti-viśeṣa eva na tu ko'pi bhagavattā-viśeṣa iti
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devakī pūrvavad yaśodaiva
\|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ukta-prakārasya
śrī-bhagavata eka-vidhatvam upamālaṅkāreṇa dyotayati---tatrety ādi \|
ati atiśayaṁ śuśubhe \| kutaḥ ? tābhir hetu-bhūtābhir haimānāṁ maṇīnāṁ
madhye mahā-mārakato nīlendra-maṇir iti \| eka-vacana-nirdeśān na
nānā-vidhatvam \|\|7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv evaṁ nṛtyamānāsu tāsu
madhye cet kṛṣṇasyopasarjanaṁ tat tarhi śobhā nyūnatvaṁ syād iti āśaṅkya
pūrva-śobhādhikyam āha---tatreti \| bhagavān api svaiśvaryam avagaṇayya
tac ca rāsa-maṇḍale tābhir yāsām ṛṅīvāste suvarṇa-varṇābhair ity adhikaṁ
śuśubhe \| tāsāṁ saṁsargeṇa śobhādaśanajaṁ sukhaṁ svayam anubhūtavān \|
ātmanepadena sūcitam aiśvarya-śobhāta ādhikyaṁ na vivakṣitam, kiṁ tu
prathamaṁ bāhu-prasāreṇety ādinā vana-vihāra-śobhābharādhikyaṁ sūcitam
\| sajātīyād evādhikyaṁ sambhavati, na vijātīyād iti niyamaḥ \| yad vā,
bhagvān bhago bhāgyaṁ tadvān \| hetu-garbha-vicesaṇam āha---devakī-sutaḥ
\|

> dve nāmnī nanda-bhāryāyā yaśodā devakīti ca \|
>
> ataḥ sakhyam abhūt tasyā devakyā śauri-jāyayā \|\| iti \|

yaśodā-suta ity arthaḥ \| ato vātsalyena lālyamānasya tasyātīva
puṣṭatvāt bahvīṣu rasa-sañcāraṇa-sāmarthyaṁ dyotitam \| yad vā,
viśeṣaṇa-dvayena dhīra-lālitya-dharma-bhāk-guṇa-yuktatvaṁ sūcyate \| tad
uktaṁ rasārṇave---

> pitṛbhyāṁ gamito\'tyantaṁ naiścintyaṁ preyasī-vaśaḥ \|
>
> vidagdho nava-tāruṇyo dhīra-lālitya-dharma-bhāk \|\|[^149]

naiścintyena hetunā vilāsa-bharaḥ sūcitaḥ \| tatrānurūpaṁ dṛṣṭāntam
āha---madhye manīnām iti \| hema-nirmitānām aṅgulyākārāṇāṁ maṇīnāṁ
madhye mahā-mārakato madhye nāyaka iva tādṛśo\'pi ubhayataḥ
kaṇṭāliṅgitābhir iti \| bhūṣaṇa-bhūṣitānāṁ tāsāṁ sampannam antareṇa
śobhābharāsampādanād iti \| kevalo
madhya-nāyaka-suvarṇa-maṇi-vyatirekeṇa śobhate tadvat\| eka-vacanena
svarūpaikyaṁ bhagavataḥ acintya-śakter iti sarva-saṁnihitatvam \| madhya
iti padena maṇḍala-madhyastho\'py eka ekaḥ \| yathā mahā-mārakatasya
cchaṭāḥ suvarṇa-maṇiṣu madhye praviśanti adbhuta-camatkāritvena śobhāṁ
viśeṣayanti tadvad unneyam \| ācāryair api vyākṛtaṁ
gopī-dṛṣṭy-abhiprāyeṇa svaika-nikaṭatva-mānaṁ madhya-padānāvṛttir
eka-vacanaṁ ca\| tathā coktaṁ krama-dīpikāyāṁ,

> maṇi-nirmita-madhyaga-śaṅku-lasad-
>
> vipulāruṇa-paṅkaja-madhya-gatam \|\| \[kra.dī. 5.58\]

ity upakramya,

> taruṇī-kuca-yuk-parirambha-milad-
>
> ghusṛṇāruṇa-vakṣasam ukṣa-gatim \| \[kra.dī. 5.62\] iti \|

bilvamaṅgaloktis tu---

> aṅganām aṅganām antare mādhavo
>
> mādhavaṁ mādhavaṁ cāntareṇāṅganā \|
>
> ittham ākalpite maṇḍale madhyagaḥ
>
> sañjagau veṇunā devakī-nandanaḥ \|\| \[kṛ.ka. 2.35\] iti \|

gopī-dṛṣṭy-abhiprāyeṇa sva-saṁnihitatvam \|
krama-dīpikokta-paṅkaja-madhyagatam itivat \| maṇḍala-madhya-sthitir
ekena svarūpeṇeti \| yathākāśa-sthitasya candrasya bhuvi yugapat
sarva-locana-gocaratvam iti \| tathā manaḥ samādhīyatām iti \| na ca
bhagavatā praveśa iti, kintu yogamāyayā eva sambhavāt \| anyathā
rasābhāsa-prasaṅgāt \| aiśvaryasya tu pūrva evopekṣitatvāt \| kiṁ ca,
yathā prāpti-lakṣaṇayā siddhyā yogināṁ sarvatra pracāraḥ
sarva-sannihitatvāt \| tarkāpratiṣṭhānād iti vyāsa-sūtram \| kiṁ ca,
atarkyāḥ khalu ye bhāvāḥ na tāṁs tarkeṇa yojayet iti dharmeṇa tv
atarkya-paricchinnatvaṁ dharmāṇām aparicchinnatvam iti na kiñcid
asamañjasam iti \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devakī-sutaḥ
kṣatriya-jātir api bhagavān ṣaḍ-aiśvarya-pūrṇo'pi tatra
gopa-jāti-strīṇāṁ madhye atiśuśubhe indranīla-maṇi-varṇo'pi kṛṣṇas tāsāṁ
gaura-kānti-miśraṇān marakata-varṇas tatrāpi śobhā-vailakṣaṇyam ālakṣya
mahac-chabdaḥ prayukta ity eke \| marakata-śabdo'yam
indranīla-maṇi-vācīty apare \| mahā-mārakata ity api pāṭhaḥ \|\|7\|\|

**\...**

\|\| 10.33.8 \|\|

pāda-nyāsair bhuja-vidhūtibhiḥ sasmitair bhrūvilāsair

bhajyan-madhyaiś cala-kuca-paṭaiḥ kuṇḍalair gaṇḍa-lolaiḥ \|

svidyan mukhyaḥ kavara-raśanā-granthayaḥ kṛṣṇa-vadhvo

gāyantyas taṁ taḍita iva tā megha-cakre virejuḥ \|\|

**śrīdhara-svāmī (bhāvārtha-dīpikā) :** sa yathā tābhiḥ śuśubhe, tathā
tā api tena virejur ity āha---pāda-nyāsair iti \| bhuja-vidhutibhiḥ
kara-cālanair bhajyamānair madhyaiś caladbhiḥ kucaiś ca paṭaiś ca \|
gaṇḍa-lolair gaṇḍeṣu cañcalaiḥ \| svidyan mukhyaḥ svidyanti svedam
udgiranti mukhāni yāsāṁ tāḥ \| kabareṣu raśanāsu ca granthayo dṛḍhā
yāsām \| yad vā, teṣu tāsu cāgranthayaḥ, śithila-granthaya ity arthaḥ \|
tatra nānā-mūrtiḥ kṛṣṇo megha-cakram iva, tās tu bahu-vidhās taḍita iva
svedas tuṣāra iva, gītaṁ garjitam eveti yathā-sambhavam ūhyam \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyonya-śobhātiśayam
āha---sa yatheti \| sa kṛṣṇaḥ \| tābhiḥ gopībhiḥ \| tāḥ gopyaḥ \| tena
kṛṣṇena \| pādānāṁ nyāsair vakra-sthānādi-vikṣepa-viśeṣaiḥ \|
atipariśrama-sādhye karmaṇi dṛḍha-granthīnām api vimoko bhavatīty ata
āha---baddhveti \| ity artha iti---iha nañ-samāse yañ-prāśastye bodhyaḥ
\| śithila-grantho'praśasta-granthayo'lpa-granthato vā---

> tat-sādṛśya-na-bhāvaś ca tad-anyatvaṁ tad-alpatā \|
>
> aprāśastyaṁ virodhaś ca nañ-arthāḥ ṣaṭ prakīrtitāḥ \|\| iti
> bhartṛhary-ukteḥ \|

kavarī keśa-vinyāsaḥ ity amaraḥ \| \| raśanā kāñci-jihvayoḥ iti viśvaḥ
\| kvacit kavaraṁ keśa-jūṭāyām ity api \| tatra dṛṣṭānte---megha-cakraṁ
megha-maṇḍalam \| tāḥ gopyaḥ \| yathā-sambhavaṁ yathāyatham \|
kṛṣṇa-vadhva ity anena kātyāyanī-vrata-kartryo gāndharva-vidhinā
vivāhitā eva \|

> parasparānurodhena kanyāyāś ca varasya ca \|
>
> gāndharva iti samprokto vivāhaḥ saṅgame sati \|\| iti smṛteḥ \|

bhagavati vyabhicāra-doṣo nāyāti \| paradkīyāsaṅgater eva vyabhicāratvāt
\| kutracit tāsāṁ parakīyātvena kathanaṁ tu śṛṅgārātiśayārtham \| kiṁ
ca, kānti-viśeṣa-dyotanā yaiva taḍita iti dṛṣṭānto, na tu
pāda-nyāsa-viśeṣa-dyotanāya \| taḍitām acetanatvāt \| yad vā, taḍitām
iva pāda-nyāsādau śīghrayāvartanādi-prakāśāya \| taḍ-āghāte caurādikāt,
tāḍer ṇi-luk ca ity auṇādika iti \| dhātūnām anekārthatvāt taṭanti
kṣipraṁ tirodhānaṁ gacchantīti taḍitaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** pāda-nyāsair ity-ādi
\| kṛṣṇa-vadhvo, na tu gopa-vadhvaḥ \| etenāgūḍhā eva tathā nanṛtuḥ \|
taṁ kṛṣṇam eva gāyantyaḥ megha-cakre taḍita iva virejuḥ \|
madhya-vartinaḥ śrī-kṛṣṇasya nṛtya-viśeṣa-bhramaṇa-kauśalena
cakrākārasya tejaḥ paṭalasya megha-cakratvam, tāsāṁ ca madhye madhye
kṛṣṇa-tejasā channatvāt madhye madhye kṛṣṇa-tejo'pi parābhūya sva-tejasā
dyotamānatvāt taḍittvam \| svidyan-mukhyam etāvaty api śrame khinnāni
mukhāny eva, na tu sarvāṅgāni yāsām \| tathā kavara-rasanāsu granthayo
yāsām, na tu granthi-śaithilyam \| śikṣā-nyāsa-prakaṭanena
pariśrama-kṛta-doṣa-rāhityaṁ sarasvatī-rahasyam \| pāda-nyāsais
tāla-śṛṅgānukāreṇa sa-śabdair bhuvi pāda-ghātair bhuja-vidhūtirbhir
gati-viśeṣa-niṣpāditeair bhuja-dolais tāla-mūrcchanāyāṁ ca mūrcchanā
vyañjakair bhuja-kampair vā \| sa-smitair bhrū-vilāsaiḥ \| bhajyan
madhyair iti kṣīṇatayā nṛtyāyāsena bhajadbhir iva madhyaiḥ, luptotprekṣā
\| etāvaty api pariśrame niḥśvāsa-bāhulyābhāvāt calaiḥ kūṭānāṁ paṭair
iva, na tu calaiḥ kūṭaiḥ paṭaiś ca \| gaṇḍa-lolaiḥ kuṇḍalair gaṇḍeṣu
viṣvak-tāpin eva kuṇḍalānāṁ lolatā grīvāmukha-dolānāṁ lāghavaṁ rahasyam
\| viśeṣaṇe tṛtīyā \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalaṁ tābhiḥ
so'dhikaṁ śuśubhe, kintu tena cātra śuśubhire ity āha---pādeti \|
pādānāṁ nyāsā nṛtya-gatyā bhūmy-ākramaṇa-bhaṅgyas taiḥ \| bhujānāṁ
hastānāṁ viśeṣeṇa dhutibhir hastaka-bhedena cālanaiḥ \| yadyapy
anyo'nyābaddha-bāhutvena bhuja-vidhutayo na sambhaveyuḥ, tathāpi
anyonyābaddhābhyāṁ dvābhyāṁ saṁhatyaiva \| kiṁ vā, kadācit tad-artham
ābaddhatva-parityāgenaiva \|

yad vā, anyonyābaddhānām api bhujānāṁ nṛtya-gati-bhaṅgyaiva tā
boddhavyāḥ \| evam agre'pi sarvaṁ tathaiva jñeyam iti dik \|
smita-sahitair bhruvāṁ vilāsais
tat-tad-rasābhivyañjaka-nartana-cāturyair bhavyamānaiḥ svabhāvataḥ
kārśyena viśeṣataś ca nṛtyārtha-paribhramaṇādinā bhaṅgam iva gacchadbhir
madhya-bhāgaiḥ paṭāḥ kañcukāni \| kiṁ vā, śrī-bhagavad-utthāne sati
punaḥ punaḥ parigṛhītāni nija-nijottarīyāṇy eva kṛṣṇasya śyāmasundarasya
vadhvas tad-āśliṣṭā gaurāṅgyas tad-ekāśrayā ity arthaḥ \| tac ca
dṛṣṭāntenāpi dhvanitam eva \|

kiṁ vā kṛṣṇasya vadhvaḥ priyā iti tat-sadṛśa-tat-tad-vaidagdhyādikaṁ
tat-prema-mohitatvaṁ ca muktam eveti bhāvaḥ \| atas tam eva gāyantyaḥ \|
tat-prakāraś coktaḥ śrī-parāśareṇa---

> kṛṣṇaḥ śarac-candramasaṁ kaumudī-kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.35\]

iti viśeṣeṇa rejur aśobhanta \|
tat-prema-bhara-maugdhya-nṛtyādi-vaidagdhyayor anyonyaṁ sammilanena
tasyaiśvarya-laukikatvayor aikyeneva śobhā-bhara-sampatteḥ \| taḍita
iveti dṛṣṭāntenānyonya-śobhayā tasyāpi śobhā dhvanitaiva \| cakra iti
nṛtya-gati-kauśalena nija-śakti-viśeṣeṇaiva vā nānātvam iva prāptatvāt
\| kiṁ vā, meghānāṁ ghaṭā-vivakṣayā, anyathā suśyāmatvādy-abhāvena
śobhādy-abhāvaḥ \| tasyātiśobhānantaraṁ tāsām atiśobhā-varṇanaṁ sarvathā
parama-śobhā-carama-kāṣṭhā-gatānām api rāsa-krīḍayā
śobhā-viśeṣa-sampattyā paramādbhutatvāt \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ tābhiḥ so'dhikaṁ
śuśubhe, kintu tena tāś ca tathā śuśubhire ity āha---pādeti \| pādānāṁ
nyāsāḥ nṛtya-gītibhiḥ bhūmyākramaṇa-bhaṅgyas taiḥ \| bhujānāṁ hastānāṁ
viśeṣeṇa dhutibhiḥ hastaka-bhedena cālanaiḥ yadyapy
anyo'nya-baddha-bāhutvena bhuja-vidhutayo na sambhaveyus tathāpi kadācit
tad-artham ābaddhatva-parityāgenaiva \| smita-sahitair bhruvāṁ vilāsais
tat-tad-rasābhivyañjaka-nartana-cāturyair bhavyamānaiḥ svabhāvataḥ
kārśyena viśeṣataś ca nṛtyārtha-parivartanādinā bhaṅgam iva gacchadbhir
madhya-bhāgaiḥ \| kiṁ vā, bhajyamānatā bhaṅgaṁ kauṭilyam iti yāvat \|
kuṭilībhavan-madhya-bhāgair ity arthaḥ \| sarvatra muhur iti mantavyam
\| kuca-paṭāḥ bhagavad-utthāne sati punaḥ punaḥ parigṛhītāni
nija-nijottarīyāṇy eva \| anyat taiḥ \| atra granthaya ity eva
pada-cchedo yogyo na tv agranthaya iti \|

kṛṣṇa-vadhva ity-ādikaṁ tv evaṁ vyākhyeyam \| taṁ kṛṣṇaṁ gāyantyaḥ tā
dṛṣṭāntayitavya-vaśāt kṛṣṇasya tat-tat-prakāśa-cakraṁ virejuḥ \| kutra
kā iva megha-cakre taḍita iva \| nanu madhye maṇīnām
ity-ādi-prokta-dṛṣṭānto na ghaṭate adāmpatyena
tat-tad-āgantuka-sambandhāt na tv ayaṁ svābhāvika-sambandhābhāvāt tad
etad āśaṅkyānanda-vaicitryeṇa rahasyam eva vyanakti \| kṛṣṇa-vadhva iti
\| tadvad atrāpi svābhāvikād eva sambandhād dāmpatyam eveti bhāvaḥ \|
ata eva tāsām abhyāsa-viśeṣaṁ vināpi teṣu teṣu guṇeṣu parama evotkarṣo
vartate \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
nṛtya-gīta-vādya-bandha-tālādi-sametaṁ strī-bahu-maṇḍala-nṛtyaṁ rāsa iti
sthite maṇḍalam uktam \| bandho\'py uktam \| vādyaṁ ca valayānāṁ
\[bhā.pu. 10.33.6\] ity-ādinā coktam \| samprati tāla-gāna-nṛtyāni
darśayati pāda-nyāsair ity-ādi \| kṛṣṇa-vadhva iti gopa-vadhūtvaṁ
prasiddhaṁ vārayati \| taṁ kṛṣṇaṁ gāyantyo vijahur nanṛtur ity arthaḥ \|
kutra kā iva ? megha-cakre taḍita iva \| taḍito yathā megha-cakre
nṛtyanti \| madhye vartamānasya bhagavato\'bhitaḥ prasṛmarāṇāṁ
śyāma-mahasāṁ cakre maṇḍala-madhye maṇḍalākāreṇa maṇḍalād bahir bhavitum
aśaktatayā ghanībhūte śyāmalimanimegha-cakratvāropaḥ \| sa ca
vākyārdhena gamyaḥ prakaraṇa-gamyaś ca---śabdenānupāttatvāt \| pādānāṁ
nyāsais tāla-śabdānukāreṇa bhuiv sa-śabda-pāda-ghātair bhuja-vidhūtibhir
gati-viśeṣeṇa bhuja-dolair mūrcchanā kāle tāla-tyāgānukūla-bhuja-kampair
vā \| anyonyābaddha-bāhutve\'pi tāla-tyāga-samaye bhujayoḥ
kampanānantaraṁ punar bandha iti kramaḥ \| evaṁ-vidha-nṛtyenāpi
maṇḍalasya bhaṅgas tiryaktā vā bhavatīti nānusandheyam \| yathā
sthāna-sthiti-kauśalāt \| bhruvāṁ vilāsais tālānukṛtyā bhruvāṁ vikṣepaiḥ
\| kīdṛśaiḥ ? sasmitaiḥ smita-sahitairbhajyadbhir iva madhyar bhajyan
madhyair gati-viśeṣa-tāla-tyāga-kālīna-tanu-latā-pūrvārdha-dhunanena
bhaṅgāśaṅkāspadair madhyaiḥ, tāvatāyāsenāpi calaiḥ kucānām eva paṭaiḥ,
na tu kucaiḥ \| tathā tāvatāyāsenāpi gaṇḍa-lolair eva kuṇḍalaiḥ viśeṣeṇa
tṛtīyā \| svidyanti mukhāny eva yāsām, na tu sarvāṅgāni, aśrāntatvād
varāṅganātvāc ca \| kavareṣu rasanāsu granthayo yāsām, tathā
vidhāyāsenāpy aśithilatvāt \| gāyantya iti gānānukūlaṁ vādyaṁ vīṇādikam
api boddhavyam, yogamāyā-sampādyamānatvāt \| yadyapy etac chraddhāṅgikam
eva nṛtyam, tathāpi vādyasyāvaśyakam \|

atra bhagavān draṣṭaiva \| gopyaḥ samaṁ bhagavatā nanṛtur iti paścād eva
saha-nṛtyam \| idaṁ tu maṇḍala-nṛtyam \| tac ca
dvividhaṁ---sva-kartṛka-bhramikaṁ para-kartṛka-bhramikaṁ ceti\| ādyaṁ
ca dvividhaṁ---savyam apasavyaṁ ca \| dvitīyaṁ---cakropadhikam \| tac ca
pratilomam anulomam \| cakraṁ ced vāmato bhramati, tadā dakṣiṇato
nartakyo bhramanti, tathā dakṣiṇataś cec cakram, tadā vāmatas tā iti
kramaḥ \| kintu tatra bhramiś cakra-bhramita eka nṛtya tu yathā sthānam
\| atra tu bhramiś ca sva-kartṛka-nṛtyaṁ cāniyata-sthānam iti \| yad
uktaṁ---

> sthiram asthiram apy etad dvividhaṁ rāsa-maṇḍalam \|
>
> sthiraṁ sthūla-viśeṣastham asthiraṁ cakra-śrayam \|\|
>
> sthiraṁ bhramiḥ kartṛ-gatā bhavet savyāpasavyayoḥ \|
>
> asthire cakrajā sā ca pratilomyānulomya-bhāk \|\|
>
> yathā sthāna-sthitaṁ tatra nṛtyaṁ tad bhramitaḥ punaḥ \|
>
> nānā sthānam ivābhāti nṛtya-kartryaś ca yoṣitaḥ \|\| iti \|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ rasādhikaraṇatvena tāsām
utkarṣaṁ nirūpya tasyāpy utkarṣaṁ nirūpayanti \| tathoktaṁ---

> śṛṅgāre nāyikā śreṣṭhā rasādhikaraṇaṁ yataḥ \|
>
> mādhavatvena saundarya-vāridhi sa paricchadaḥ \|\| iti \|

idānīṁ na kevalaṁ tābhiḥ sa śuśubhe, kiṁ tu tā api tena virejur ity
āha---pāda-nyāsair iti \| pādānāṁ caraṇānāṁ nyāsāḥ nṛtya-gīta-bhedās
tair bhujānāṁ vidhutayaḥ sarve hastakābhedās taiḥ \|

nanv anyonyā baddha-bāhubhir ity ukter hastakādi-bhedaḥ kathaṁ sambhavet
? tatra samādhānaṁ tat sthānāparityāgenaiva hastaka-bheda-sampatter iti
bhāvaḥ \| yad vā, anyonyā baddha-bāhvānām eva nṛtya-viśeṣa-gati-bhedād
eva vidhutayaḥ kampāyamānā boddhavyā iti \| sa-smitaiḥ smita-sahitaiḥ
bhruvāṁ vilāsair nṛtya-gati-vyañjakair
ūrdhvādho-bhāga-tiryak-prasaraṇa-rūpaiḥ kṛṣṇa-mano-rañjakair bhajyadbhiḥ
pāda-nyāsa-sāhacaryāt bhaṅgam iva prāpnuvadbhiḥ nṛtya-gati-vaśāt kāryāc
ca bhaṅgasyotprekṣeti \| calaiḥ kucaiḥ paṭaiś ca caleṣu vā paṭās taiḥ \|
anena sarvāvayavānāṁ rasābhivyañjakaṁ sakampatvam uktam \| kuṇḍalair
gaṇḍeṣu lolaiḥ, anena sarvā eva śiro-bhedā uktāḥ \| svidyan mukhyaḥ
svidyanti mukhāni yāsāṁ tāḥ, anena raty-ākhya-bhāvasya sarvāṅga-pūrtyā
sveda-rūpeṇa bahir gamanam uktam iti \| kavareṣu rasanāsu ca
pūrva-dṛḍha-granthaya idānīm agranthayaḥ sarvāvayava-vyāptena rasena
śarīra-śaithilyāt keśa-pāśe rasanāyāṁ śaithilyaṁ jātam iti bhāvaḥ \|
kṛṣṇa-vadhva ity anena tat-sāhacaryāt nṛtya-gānāṅgika-bhāvotpatti-bharaḥ
sūcitas tam eva gāyantyaḥ mānasa-bhāvocchalena gāne rasodrekaḥ sūcitaḥ
\| sva-kalā-kauśalena sva-vaidagdhyābhivyañjakaiḥ nṛtya-gānādibhiḥ
viśeṣeṇa rejuḥ \|

tatra dṛṣṭāntam āha---megha-cakre taḍita iva alāta-cakravad bhrāmyan
kṛṣṇo megha-cakram iva lakṣitas tās tu bahudhā dyotamānā taḍita iva \|
taḍito hi bahu-kālaṁ darśanārhā na bhavanti, etā api
nṛtya-gāna-viśeṣavaśād acira-prabhā iva lakṣitāḥ \| taḍito hi
acira-darśanā api megha-cakraṁ śobhayanti, megha-cakreṇāpi tāsāṁ śobhā
bhavaty eva \| evaṁ lāghava-śaktyā sarva-sannihitatvena parita ācchāditā
api kenacit kānti-viśeṣeṇa madhye madhye darśana-gocarā bhavanti \| evam
anyonyaṁ śobhā-bharaḥ madhye sūcitaḥ \| cakra iti
nṛtya-gati-bheda-bandhena nija-lāghava-śaktyā ca nānatvam iva pratītam
iti rāsa-krīḍāyāṁ śobhā-vaiśiṣṭyaṁ sūcitam \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā tābhiḥ sa śuśubhe,
tathā tena tā api śuśubhire ity āha---pāda-nyāsair iti \| pādānāṁ nyāsāḥ
gīta-rasa-tālānusāriṇyaḥ punaḥ punar vyaktīkṛta-vicitra-nṛtya-gītayas
taiḥ \| bhuja-vidhutibhir anyonya-baddhānām api bhujānāṁ vicitraiḥ
kampanaiḥ \| kiṁ ca, anyonyābaddha-bhujatāṁ tyaktvā kadācid atilāghavato
hastaka-bhedena kara-cālanair gīta-padārthābhinayaiḥ smita-hasitair
bhruvāṁ vividhair bhedair bhaṅgibhiḥ \| rasābhinayārthaṁ
sva-sva-kauśalāvadhāpanārthaṁ ca \| bhajyan-madhyaiḥ bhajyamānaiḥ
svabhāvataḥ kārśyena nṛtya-vivartanādinā ca bhaṅgim iva gacchadbhir
madhya-bhāgaiś calaiḥ kuca-paṭaiḥ kañcukoparita-vastrair
bhagavad-utthānāntaraṁ punaḥ pratisaṅgṛhītaiḥ \| kṛṣṇasya vadhvaḥ
bhogyāḥ striyaḥ \| vadhūr jāyā snuṣā strī ca iti nānārtha-vargaḥ \| atra
vadhū-śabdasya bhāryā-vācakatve vyākhyāyamāne prakṛtim agan kila yasya
gopa-vadhva iti bhīṣmoktyā viruddhyeta tena na tathā vyākhyeyam \|
kṛṣṇasya śyāmala-sundarasya tad-ekāśliṣṭā gaurāṅgyas tad-ekāśrayatamā
tad-eka-bhogyatayā ca vadhva iva vadhva iti prakṛta-vaiṣṇava-toṣaṇī
\|\|8\|\|

**\...**

\|\| 10.33.9 \|\|

uccair jagur nṛtyamānā rakta-kaṇṭhyo rati-priyāḥ \|

kṛṣṇābhimarśa-muditā yad gītenedam āvṛtam \|\|

**śrīdhara-svāmī (bhāvārtha-dīpikā) :** nṛtyamānā nṛtyantyaḥ \|
rakta-kaṇṭhyo nānā-rāgair anurañjita-kaṇṭhyaḥ \| kṛṣṇasyābhimarśena
saṁsparśena muditāḥ \| idaṁ viśvam \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
kāma-kalodbodhaka-sparśa-viśeṣo'bhimarṣaḥ \| yad vā, mānaṁ kṛṣṇa-kṛtaṁ
sammānaṁ yāsāṁ tāḥ \| āvṛtam, deva-sākṣikatvāt \| yad gītena yāsāṁ
gānena \| rati-priyā ramaṇānurāgāḥ \| nṛtyamānā nṛtyantyaḥ \| yad vā,
nṛtyena mānaḥ kṛṣṇa-kartṛka ādaro yāsāṁ tāḥ \| rakta-kaṇṭhyaḥ
nānā-rāgair anurañjita-kaṇṭhyaḥ \| rāgāś coktāḥ saṅgīta-sāre---

> tāvanta eva rāgāḥ syur yāvatyo jīva-jātayaḥ \|
>
> teṣu ṣoḍaśa-sāhasrī purā gopī-kṛtā varā \|\| iti \|

ratiḥ kṛṣṇa-kartṛkā prītir eva priyā yāsāṁ tāḥ \| kṛṣṇasyābhimarśena
sparśādinā muditā iti nṛtyādi-śramānudgamaḥ \| yad gītena yat kartṛkeṇa
gītena tadānīm idaṁ jagad brahmāṇḍam āvṛtaṁ vyāptam āsīd ity arthaḥ \|
yad vā, yad gītena yat karmakeṇa gīteneti \| adyāpi jagad-vartibhir
lokair yā gīyanta evety arthaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yad gītenedam āvṛtam
ity-ādi \| ayam arthaḥ---tābhir yad gītaṁ tena tenaiva
saṅgīta-śāstra-kārair nānā-prabandhāḥ kṛtāḥ, tair evedaṁ bhuvana-trayam
āvṛtam iti \| puraṁ tādṛśaṁ nāsīd iti bhāvaḥ \| nṛtyamānā iti nṛtye
śrī-kṛṣṇākṛtaṁ mānaṁ pūjā yāsāṁ tāḥ \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca praharṣodrekeṇa
tāsāṁ nṛtya-gīta-vivṛddhim, kiṁ vā, nṛtyasya prādhānyam uktvā gānasyāpy
āha---uccair iti \| nṛtyamānā iti \| nartane'pi tādṛśa-gānāt tu
kauśala-viśeṣo darśitaḥ \| gānādi-prayojanm āha---ratiḥ surataṁ prema
śrī-kṛṣṇa-prema vā \| saiva priyā yās tām iti, na coccair gānādinā tāsāṁ
śramaḥ śaṅkanīya ity āha---kṛṣṇasya cittākarṣakasya
paramānanda-ghana-mūrter vā abhimarśena muditā iti gītasyoccais tvaṁ
darśayati---yāsāṁ yena vā gītenāvṛtaṁ vyāptam \|

yad vā, yasya gītāder gītena loka-nibaddha-gāthādināvṛtaṁ
tad-eka-rasa-mayam abhūd ity arthaḥ \| iti tan-māhātmyam uktam \| anyat
tair vyākhyātam \|

yad vā, nṛtyena mānaḥ kṛṣṇena sammānaḥ \| yad vā, nṛtye mānaḥ kṛṣṇād apy
ādhikyena garvo yāsāṁ tā rakta-kaṇṭhyaḥ prema-snigdha-kaṇṭhya iti
gānasya prema-rasamayatvena parama-madhuratvam uktam \| uccair gāne
hetuḥ---ratīti kṛṣṇeti ca \| yad vā, uccaiḥ śrī-kṛṣṇād apy uccatayā \|
tathā coktaṁ śrī-parāśareṇa---

> rāsa-geyaṁ jagau kṛṣṇo yāvat tāratara-dhvaniḥ \|
>
> sādhu kṛṣṇeti kṛṣṇeti tāvat tā dviguṇaṁ jaguḥ \|\| \[vi.pu. 5.13.56\]
> iti \|

tatra hetum āha---raktety ādi-viśeṣaṇais tribhiḥ \| eṣāṁ yathā-kramaṁ
hetu-hetumattvam ūhyam \| yadyapi tāsām abhimarśatas tasyāpi pramodāt
tathaivoccair gānaṁ sambhavet \| tathāpi rāsa-geyāpy apekṣayā
prema-vaivaśyena tad-ucca-gīta-śravaṇa-lālasena vā na tādṛk sidhyed iti
jñeyam \| anyat samānam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca praharṣodrekeṇa
tāsāṁ nṛtyasya prādhānyaṁ varṇayitvā gānasyāpy āha---uccair iti \|
nṛtyamānā iti nartane'pi tādṛśa-gānāt tu kauśala-viśeṣo darśitaḥ \|
gānādi-prayojanm āha---ratiḥ śrī-kṛṣṇa-kartṛkā prītiḥ, saiva priyā yāsām
\| na coccair gānādinā tāsāṁ śramaḥ śaṅkanīya ity
āha---kṛṣṇasyābhimarśena muditā iti ayam apy eko hetur jñeyaḥ \|
gītasyoccaistvaṁ darśayati---yāsāṁ gītenāvṛtaṁ vyāptam \|

yad vā, yāsāṁ gītena svayam utprekṣita-rāga-samūhena idaṁ jagad āvṛtam,
tad-anusāri-gāna-paraṁ jātam ity arthaḥ \| tābhiḥ kṛtāḥ
ṣoḍaśa-sahasra-saṅkhyā-rāgā eva jagati vibhaktā iti
saṅgīta-śāstra-prasiddhaḥ \| yathoktaṁ saṅgīta-sāre---

> tāvanta eva rāgāḥ syur yāvatyo jīva-jātayaḥ \|
>
> teṣu ṣoḍaśa-sāhasrī purā gopī-kṛtā varā \|\| iti \|

anyat taiḥ \|

yad vā, nṛtyena mānaḥ śrī-kṛṣṇa-kṛta-sammāno yāsāṁ tāḥ \| rakta-kaṇṭhyaḥ
prema-snigdha-kaṇṭhya iti parama-madhuratvam uktam \| uccair gāne
hetuḥ---ratīti kṛṣṇeti ca \| yad vā, uccaiḥ śrī-kṛṣṇa-gānād apy uccatayā
\| tathā hetum āha---raktatyādivitreṣaṇais tribhiḥ \| eṣāṁ
yatheṣṭa-hetu-hetumattvaṁ jñeyam \| evaṁ tatrātiśuśubhe tābhir ity atra
tāsāṁ śobhāvad gānādi-guṇasyāpi paramotkarṣaḥ sūcitaḥ \| uttaratra tu
spaṣṭam eva \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yāsāṁ gītena svayam
utprekṣita-rāga-samūhenedaṁ jagad āvṛtam \| tad anusāri-gāna-paraṁ jātam
ity arthaḥ \| tābhiḥ kṛtāḥ ṣoḍaśa-sahasra-saṅkhyā rāgā eva jagati
vibhaktā iti saṅgīta-śāstrāt \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gāyantya ity uktasya gānasya
prakāram āha---uccair ity-ādi \| nṛtye mānaḥ pūjā yāsāṁ tāḥ \|
rakta-kaṇṭhāḥ sukumāratvād aruṇa-kaṇṭhāḥ raktaṁ rāga-kadambaṁ jātitvād
eka-vacanaṁ kaṇṭhe cāsāṁ tat-kāla-rāga-parivartana-sāmarthyavatyaḥ \|
ratir nṛtya-gīta-viṣayā śraddhā tasyāḥ priyāḥ kṛṣṇasyābhimarśaḥ sparśaḥ,
āśleṣa iti yāvat \| tena muditā gāna-kauśalam ālokya kṣaṇekṣaṇe
tad-āliṅitā ity arthaḥ \| evambhūtāḥ satya uccair jagur nṛtyantya eva \|
yad yasya tānasya gītenedaṁ pūrva-pūrva-saṅgītācārair brahmādibhiḥ kṛtaṁ
gītam āvṛtam ācchannaṁ tucchībabhūva \| kiṁ vā, yad gītena viśvam idam
āvṛtam \| ataḥ paraṁ nānyad gīyeta kaiścid ity arthaḥ \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kevalaṁ nṛtya-sambhramam
uktvā nṛtya-karburiti-gānam āha---uccair iti \| nṛtyamānā nṛtyantaḥ \|
yad vā, nṛtye māno'bhimāno yāsāṁ tāḥ \| tāsāṁ nṛtyasya sarvotkṛṣṭatvād
uccair jaguḥ \| nanu nṛtya-sambhrame gānāsambhavam āśaṅkyoccair gāne
hetum āha---kṛṣṇābhimarśa-muditā iti kṛṣṇasya
paramānanda-rūpasyābhimarśanaṁ kareṇa proñchanādi-rūpo'bhimarśaḥ sparśas
tena muditā ity ayam eva mukhyo hetuḥ \| anena śramāpanayanam apy uktam
\| uccair iti ubhayatrāpi sambadhyate \| evaṁ nṛtya-gānasya hi
vaidagdhya-viśeṣa-prakaṭanam uktam \| yad vā, nṛtyamānā śrī-kṛṣṇa-nṛtyād
ādhikyena garvo yāsāṁ tāḥ uccair iti padasya sāpekṣatvaṁ pūrva-gānato'py
ādhikyam \| athavā śrī-kṛṣṇasya gānād ādhikya-vivakṣayoccais tvam iti \|
gānasya vaiśiṣṭye hetum āha---rakta-kaṇṭhyaḥ \| nānā-rāgair
anurañjita-kaṇṭhyaḥ \| anena śrī-kṛṣṇasya mano'nurañjakatvaṁ sūcitam \|
yadā ratasyoccais tvādhikam āha---śrī-kṛṣṇasyāpi stambhena tāsām uccair
gīte sāmarthyād iti yad gīteneti yāsāṁ gītenedaṁ viśvam āvṛtam āsīt ayam
abhiprāyaḥ \| kṛṣṇābhimarśa-muditā ity atra śrī-kṛṣṇena
kucādi-gātra-sparśādinā tāsu svānanda-sthāpite sati, ataḥ pūrṇānandatvaṁ
sūcitam iti \| ata eva ramaṇāvacchinna-kāle sarveṣāṁ jīvānāṁ
sukha-pūrṇatvaṁ jātam iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛtyamānā nṛtyantyaḥ \|
yad vā, nṛtyena mānaḥ kṛṣṇa-kartṛka ādaro yāsāṁ tāḥ \| rakta-kaṇṭhyaḥ
nānā-rāgair anurañjita-kaṇṭhyaḥ \| rāgāś coktāḥ saṅgīta-sāre---

> tāvanta eva rāgāḥ syur yāvatyo jīva-jātayaḥ \|
>
> teṣu ṣoḍaśa-sāhasrī purā gopī-kṛtā varā \|\| iti \|

ratiḥ kṛṣṇa-kartṛkā prītir eva priyā yāsāṁ tāḥ \| kṛṣṇasyābhimarśena
sparśādinā muditā iti nṛtyādi-śramānudgamaḥ \| yad gītena yat kartṛkeṇa
gītena tadānīm idaṁ jagaj-jātam āvṛtaṁ vyāptam āsīd ity arthaḥ \| yad
vā, yad gītena yat karmakeṇa gīteneti \| adyāpi jagad-vartibhir lokair
yā gīyanta evety arthaḥ \|\|9\|\|

**\...**

\|\| 10.33.10 \|\|

kācit samaṁ mukundena svara-jātīr amiśritāḥ \|

unninye pūjitā tena prīyatā sādhu sādhv iti \|

tad eva dhruvam unninye tasyai mānaṁ ca bahv adāt \|\|

**śrīdhara-svāmī (bhāvārtha-dīpikā) :** mukundena saha svara-jātīḥ
ṣaḍjādi-svarālāpa-gatīḥ \| amiśritāḥ kṛṣṇonnītābhir asaṅkīrṇāḥ \|
prīyamāṇena saṁmānitā taj-jāty-unnayanam eva dhruvaṁ dhruvākhyaṁ
tāla-viśeṣaṁ kṛtvā unninye unnītavatī \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra sama-gānaṁ
tat-praśaṁsārtham \| mukundena tad-gānānusāreṇa gītam iti jñeyam \|
anyathā mukunda-gāna-sama-gānajñas trilokyāṁ ko'pi nāsti tad-vibhūtim
antareṇeti bhāvaḥ \| dhruvaṁ vyakta-varṇa-gānena plāvanaṁ vā \| sārdhe
nānvayo'tra \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kācit samaṁ
mukundenety ādi \| amiśritāḥ śuddhān svarān jātīś ca svarāḥ ṣaḍjādayaḥ
sarigama-prabhṛtayaḥ \| unninyegāyataḥ kṛṣṇasya svaram ācchādya uccair
ninye, atitāra-svaram unnītavatī, tena śrī-kṛṣṇenāpi prīyatā satā sādhu
sādhv iti pūjitā \| kṛṣṇo'pi tato dhruva-nāmānaṁ gīta-viśeṣaṁ tato'pi
unninye uccair nītavān \| tasyai saha gāyantyai gīyatāṁ gīyatāṁ
tvat-samā kāpi gātuṁ na śaknotīti pūjayan mānaṁ bahu adāt \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā pūrvavat tāsu
mukhyānāṁ prema-ceṣṭitāni pṛthaktvenāha---kācid iti sārdha-pañcabhiḥ \|
mukundena paramānanda-pradena samam iti tādṛśonnayane hetuḥ \| tathā
tena tasya jagato'pi paramānanda-pradatvaṁ dhvanitam \| unninye
mūrcchayāmāsa \| yad vā, apūrvāḥ kalpayāmāsa \| tataś ca tena mukundena
pūjitā tena samam unnayanepy amiśirtatvenonnayanāt \| kathaṁ pūjitā ?
tad āha---sādhv iti \| vīpsā harṣeṇa, sādhutva-dārḍhyāya vā \| vadateti
śeṣaḥ \| anyat tair vyākhyātam \|

yad vā, amiśritā viśuddhāḥ \| tathā ca saṅgīta-sāgare---

> jātayo'ṣṭādaśa proktās tāsāṁ lakṣaṇam ucyate \|
>
> śuddhāḥ syur jātayaḥ sapta tāḥ ṣaḍjādi-svarābhidhāḥ \|\|
>
> tā eva vikṛtāḥ satyo jātā vikṛta-saṁjñitāḥ \|\| ity-ādi \|

kiṁ ca---

> ṣāḍjārṣabhī ca gāndhārī madhyamā pāñcamī tathā \|
>
> dhaivatī cātha naiṣādī śuddhā etās tu jātayaḥ \|\| iti \|

kācid ity anuvartata eva \| bahu yathā syāt tathā iti pūrvato'py asyāḥ
sammānādhikyam \| tena ca gānepi kauśalam adhikaṁ sūcitam \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā pūrvavat tāsu
mukhyānāṁ prema-ceṣṭitāni pṛthaktvenāha---kācid iti sārdha-pañcabhiḥ \|
mukundena samam iti \| tasyāpi tad-anugatvaṁ vivakṣitam \| saha
yukte'pradhāna iti smaraṇāt \| unninye utkṛṣṭaṁ kalpayāmāsa amiśritāḥ
saṁhatya gāne'pi vilakṣaṇatvena pṛthag avagatāḥ \| tataś ca tena
mukundena pūjitā \| kathaṁ pūjitā ? tatrāha---sādhv iti \| vīpsā harṣeṇa
sādhutva-dārḍhyāya vā vadateti śeṣaḥ \|\|

tad evety ardhakam \| tad eva tālānibaddha-kevala-rāga-mayam eva vā
prāthamikatvena prāptatvād ādi-tāla-mayam eva vā gītaṁ tat-kṣaṇād eva
dhruvaṁ yati niḥsāra-sajña-tāla-dvayaikatarātmakaṁ dhruvaṁ
bhogākhyāvayava-dvaya-mātra-yuta-gīta-viśeṣaṁ racayitvā jagāv ity arthaḥ
\| tasyaiva ca māna-madāt śrī-mukunda iti śeṣaḥ \| kiṁ tu pūrvato bahu
yathā syāt tathā iti \| anyat taiḥ \|

yad vā, svarā matamayūrādivad dhvanayaḥ ṣaḍjādayaḥ sapta \| tad uktam---

> rañjakāḥ śrotṛ-cittānāṁ svarāḥ sapta-vidhā matāḥ \|
>
> ṣaḍja-rṣabhau ca gāndhāro madhyamaḥ pañcamas tathā \|
>
> dhaivataś ca niṣādaś ca sarve syuḥ śruti-sambhavāḥ \|
>
> mayūra-cātaka-chāga-krauñca-kokila-dardurāḥ \|
>
> mātaṅgaś ca krameṇāhuḥ svarān etān sudurgamān \|\| iti \|

atha jātayas tatra rāgotpatti-hetavaḥ \| tad uktaṁ---

> rāgas tu jāyate yasyā sā jātir abhidhīyate \|
>
> śuddhā ca vikṛtā ceti sā dvidhā parikīrtitā \|\|
>
> śuddhāḥ syur jātayaḥ sapta tāḥ ṣaḍjādi-bhedataḥ \|
>
> ṣaḍja-kaiśikyādi-bhedād ekādaśa-vidhā parā \|\|

iti ādi-grahaṇād ārṣabhīty ādayaḥ ṣāt \| ṣaḍjo divyo vety ādayaś ca daśa
jñeyāḥ \| tā amiśritāḥ svarajāty-antarāspṛṣṭāḥ \| parama-prāvīṇyena
kevala-tat-taj-jñānāt \| tatrāpi ut utkṛṣṭam \| ninye gṛhītavatī jagāv
ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāsāṁ gānam ākarṇya
svayam api gātum upacakrame \| tatra tat-sadṛśaṁ gātuṁ sarvāsu vismitāsu
kācit sa-garvam upetya gāyati smeti darśayati---kācit samam ity-ādi \|
smarān ṣaḍjādīn amiśritān sva-sva-śrutīara-śruti-sambhinnatābhāvavataḥ
\| evaṁ jātīḥ āndhrī-prabhṛtir jātīḥ, amiśritāḥ para-sāṅkaryābhāvavatīr
unninye \| prīyatā prīyamāṇena bhagavatā sādhu sādhv iti pūjitā \|
ātmānaṁ vinānyair duṣkaram iti jñānottaram \| tasyā sa tathā śaktim
ālokya sa-vismayaṁ pūjanaṁ kṛtavān iti bhāvaḥ \| atha tā eva svarajā
dhruva-gānopayuktāḥ \| kṛtvā bhagavān unninye tato'py uccataraṁ
kṛtvāpanītavān \| sāpi tato'py uccataraṁ kṛtvāpanītavatīti
darśayantī---tad eveti \| tac-chabdo'vyayaḥ \| tā eva svara-jātīḥ,
dhruvaṁ dhruva iti gāna-viśeṣaḥ kṛtvonninye sa ity adhyāhāryam \| tasmai
mānaṁ ca bahv adāt \| iti sāpi tato'py uccatamam unnītavatīty
anusandheyam \| katham anyathā bahu-māna-dānam \|\|10\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ yūtha-mukhyānāṁ
kāsāñcit pṛthak pṛthak ceṣṭitāni tat madhye kāsāñcit
kṛṣṇa-ceṣṭita-miśrāṇy āha---kācid iti \| kācid yūtha-mukhyā mukundena
samaṁ mukundasyopasarjanatvāt svānanda-pūrṇā samarthena svara-jātīḥ
ṣaḍjādi-svarālāpa-bhedān amiśritā kṛṣṇodgītābhir asaṅkīrṇā \|

yad vā, asaṅkīrṇā aśruta-pūrvā svara-jātīnām unnayanaṁ tu sama-kālam eva
nādārambhe pṛthak pṛthak upalabdhaḥ, ata eva mukundena samam unninye
svarāvasānam arpitavatī \| yad vā, mukundenāmiśritānaikatvaṁ nītvā
tasyāpy aśakyatvāt \| svara-jātī rāga-svara-bhedān samam ekadaivonninye
\| tat-svarāṇām avasānaṁ yugapad nītavatī \| ata eva sādhu sādhv iti
tena pūjitā \| taj-jāty-unnayanaṁ tad-upadeśena svayam api cikīrṣamāṇena
prīyatā tad-unnayane prītim āviṣkurvatā \| anena gāne
vaidagdhī-viśeṣa-prākaṭyaṁ darśitam \|

idānīṁ śrī-kṛṣṇa-sammānanena tato'py ḍhikyena gāne tat-kauśalam
āha---tad eveti \| tad eva taj-jāty-unnayanam eva dhruvaṁ niścalaṁ yathā
bhavati tathā unninye taṁ nādaṁ dhruva-nādenaikyaṁ nināya \| yad vā,
yena dhruva-tālena sama-tālena dhruvākhyena tālena tad-unnayanaṁ tato'pi
svotprekṣitaṁ nādāntam anayat \| tan-nāde śrī-kṛṣṇa-manaso niruddhatvāt
sāttvika-bhāvodayena ca bahu mānaṁ sammānanaṁ pūjanam ity arthaḥ \| adāt
praśaśaṁsety arthaḥ \| yad vā, kaṇṭhād uttārya mahā-dhanaṁ hāraṁ
prasādatvena dattavān iti bhāvaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svara-jātīr iti \| svarāḥ
khalu---

> ṣaḍ ṛṣabhau ca gāndhārā madhyamaḥ pañcamas tathā \|
>
> dhaivataś ca niṣādaś ca sarve syuḥ śruti-sambhavāḥ \|
>
> mayūra-cātaka-chāga-krauñca-kokila-dardurāḥ \|
>
> mātaṅgaś ca krameṇāhuḥ svarān etān sudurgamān \|\|

teṣāṁ jātīr aṣṭādaśa \| yad uktam---

> rāgas tu jāyate yasyā sā jātir abhidhīyate \|
>
> śuddhā ca vikṛtā ceti sā dvidhā parikīrtitā \|\|
>
> śuddhāḥ syur jātayaḥ sapta tāḥ ṣaḍjādi-svarābhidhāḥ \|
>
> tā eva vikṛtāḥ satyo jātā vikṛta-saṁjñayā \|
>
> ṣāḍjārṣabhī ca gāndhārī madhyamā pāñcamī tathā \|
>
> dhaivatī cātha naiṣādī śuddhā etās tu jātayaḥ \|\| iti \|

abhikṣitāḥ kṛṣṇonnītābhir asaṅkīrṇāḥ \| yad vā, śuddhā api
jāty-antarāspṛṣṭāḥ \| parama-prāvīṇyena kevala-tat-tad-gānāt \| tatrāpi
utkṛṣṭaṁ ninye \| ataḥ parama-durgeyānām api tāsāṁ tathā gānam ālakṣya
tena kṛṣṇena sā pūjitā svīya-pītottarīyādibhiḥ sammāniteti viśākheyam
iti prājñaḥ tat-taj-jāty-unnayanam eva dhruvaṁ dhruvākhyaṁ tāla-viśeṣaṁ
kṛtvā unninye unnītavatī tasyai kṛṣṇo mānam ādaraṁ
bahu-ratna-mālā-padakormikādy-alaṅkāram ādayaṁ pūrvato'py
adhika-sādguṇyāviṣkāravatī lalitā \| tataś ca
+++yathottarotkṛṣṭa-tādṛśa-gāne gopīnām apravṛttim ālakṣya śrī-rādhā
svayam agāyantī sva-sakhyās tasyā eva sarva-sādguṇyotkarṣe jñāpayāmāseti
jñeyam \|\|10\|\|

**\...**

\|\| 10.33.11 \|\|

kācid rāsa-pariśrāntā pārśva-sthasya gadābhṛtaḥ \|

jagrāha bāhunā skandhaṁ ślathad-valaya-mallikā \|\|

**śrīdhara-svāmī (bhāvārtha-dīpikā) :** evaṁ nṛtya-gītādinā
śrī-kṛṣṇa-saṁmānitānāṁ tāsām atiprīti-vilasitaṁ vṛttam āha---kācid iti
\| ślathanti valayāni mallikāś ca yasyāḥ sā \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gadābhṛta iti \| nanu
vanitābhir vilāsāvasare gadādharaṇasya śṛṅgārāpahārakatvād
vīra-rasatvāpattir jātetītthaṁ bhrāntānāṁ bhrānty-anupatty-artham
āha---gadārthaṁ pārvatī-śiva-saṁvādena \| tathā hi---rāsa-līlāṁ
vilokyāgatya śivena sā līlā pārvatyai varṇitā \| tatra
prasaṅgenoktam---"pārśva-sthasya gadābhṛtaḥ" iti \| tatra
pārvatyoktam---"gadābhṛta iti katham ?" tatra śivenoktam---"gadā-bhṛto
veṇu-bhṛtaḥ" \| tadā pārvaty uvāca---

> raṇe sampreṣitā śūraiḥ śatrūṁś cūrṇayatī bhuvi \|
>
> śāstreṇa sā gadā proktā kathaṁ veṇur gadā prabho \|\|

śiva uvāca---

> kīcakeṣu samutpannā bahu-randhra-vibhūṣitā \|
>
> yena kena prakāreṇa mādhavenādhare dhṛtā \|\|
>
> veṇuḥ sapantī-bhāvena gadaty evam ahar-niśam \|
>
> ato vraja-stiryaḥ sarvāḥ saṁvadanti ca tāṁ gadām \|\|

iti śiva-kṛta-pāycādhyāyī-vyākhyāne \| tadaiva gopīśvaro jāta iti
prasiddheḥ \| kecit tu naṭa-vṛndādhipocitā gadākṛtir yaṣṭis tām \| tad
api na śobhanaṁ pratibhāti \| mama tu gadati varṇātmakaṁ śabdaṁ
nigadatīti gadā vaṁśī tāṁ bibhartīti tathā tasya \| gada-vyaktāyāṁ vāci
itītthaṁ pratibhātīti \| skandhaṁ bhuja-śiraḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kācid
rāsa-pariśrāntety ādi \| kṛṣṇasya skandhaṁ bāhunā jagrāha \| ālasyaṁ
ślaghayituṁ tad-aṁse kṛtāvasajaneti bhāvaḥ \| pārśvasthasyeti sa ca
tat-pārśvaṁ na jahāti \| gadābhṛta iti tena bāhunā sa ca
skandhāsakta-gada iva babhau \| tayaiva gadayā kāma-jayo'pi jāta iti
sarasvatī-niryāsaḥ \| kareṇa sa ca tad-agraṁ dadhāreti ca \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pārśva-sthasyeti
śīghra-sukha-grahaṇaṁ bodhitam \| anyathā rāsāveśena skhalanaṁ sambhavet
\| kiṁ ca, pārśva-sthatvena tasyāpi tatra sāvadhānatvam, tasyāṁ
pūrvato'pi bhāvādhikyaṁ ca dhvanitam, ataḥ pariśramādikaṁ tad-arthaṁ
kevalaṁ chalam eva jñeyam \| rāsa-śrameṇa kadācid yaṣṭim ekāṁ līlayā
gadām ivāvaṣṭabhya bibhartīti gadā-bhṛtaḥ \| yad vā, gadati vyaktam eva
gītādikaṁ vadatīti gadā vaṁśī \| tāṁ dhārayataḥ sakhī-karaṁ parityajya
tasyaiva skandhaṁ jagrāha \| pariśrānti-lakṣaṇaṁ ślathad iti \| tathā
parāśareṇāpy uktam---

> parivartana-śrameṇaikā calad-valaya-lāpinīm \|
>
> dadau bāhu-latāṁ skandhe gopī madhu-nighātinaḥ \|\| iti \|

mallikā-puṣpāṇāṁ ślaghanaṁ kavarād boddhavyam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ kāsāñcit
guṇotkarṣa-prādhānyena tatrāpi tāratamyena gānādy-anubhāvakaṁ prema
varṇayitvā kāsāñcit sambhoga-prādhānyena varṇayati \| kācid rāsety ādinā
\| tatrāpi kāsyāścit saubhāgya-prādhānyenāhaṁ kācid rāseti \|
pārśvasthasyeti śīghra-sukha-grahaṇaṁ darśitam \| anyathā rāsāveśena
skhalanaṁ sambhavet \| gadāṁ naṭa-vṛndādhipaty-ucitāṁ gadākṛtiṁ yaṣṭiṁ
bibharti iti \| yad vā, gadati varṇātmakaṁ śabdaṁ nigadatīti gadā vaṁśī
tām \| tad-ucitatvenāpi bibhartīti gadābhṛtaṁ tasya \| ata eva
madhyasthasyāpi naṭa-vṛndādhipati-sthānīyoñaṁ prakāśaḥ
pariśrānti-lakṣaṇaṁ ślathad iti śrameṇa nava-mallikāvad vilulitāṅgāyāṁ
ślathantaḥ parasparaṁ vicchidya saṅghaṭṭaṁ kurvanto valayāḥ, tathā
ślathantyo galantyo mallikāś ca kavarasthā yasyāḥ sā \| tathā
śrī-parāśareṇāpy uktaṁ---

> parivartana-śrameṇaikā calad-valaya-lāpinīm \|
>
> dadau bāhu-latāṁ skandhe gopī madhu-nighātinaḥ \|\| iti \|

atra mallikānāṁ śithilatā ca jñeyā \| śobhādi-daśānāṁ madhye so'yaṁ
mādhurya-nāmānubhāvo jñeyaḥ \| yathoktaṁ---mādhuryaṁ nāma ceṣṭānāṁ
sarvāvasthāsu cārutā \[u.nī. 11.19\] iti \| evam asyāḥ
svādhīna-bhartṛkātvaṁ madhya-sthitatvaṁ darśitam \| tasmād
śrī-rādhikeyam \| ato nikaṭa-paṭhite gāna-vidyayā tad
dvaya-sukha-kāriṇyau tat-sakhyau śrī-lalitā-viśākhe bhavetām \|
pūrvasyās tādṛśa-ceṣṭatvena varṇanaṁ svatantra-nāyikātva-vyañjakam \|
uttarayor gītādi-guṇatvena varṇanaṁ sāhāyaka-vyañjakam iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kācit \| gadāṁ gopālanaucitāṁ
naṭa-vṛndādhipocitām eva vā \| gadākṛti-yaṣṭiṁ vibhartīti gadābhṛt
\|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ saṅkṣepeṇa
prathama-rāsaṁ nirvarṇya tat-kṛta-pariśramam āpa---kācid rāsety ādi \|
pārśva-sthasyeti sarvasyā eveti jñeyam \| bāhunā jagrāheti vāmena
bāhuneti mantavyam \| godā vāk \| nigādo nigado gadaḥ ity-ukteḥ \| gadam
ābibhartīti tathā tasya tayā samaṁ kim api vyaktaṁ kathayato gāyato vā
jagrāheti punar mayā vaktavya iti prakāra-grahaṇa-paraḥ---prema
praśrayeṇa saṅkocābhāvāt \| ślathamānāni valayāni mallikāś ca kavarāt
kavaryāś ca yasyāḥ sā tathā \| vastutas tu rāsotsave śṛṅgāro'ṅgī
adbhuto'ṅgam \| athavā utsāho hi vyabhicāri-bhāvaḥ svātantryeṇa
vibhāvādibhiḥ paripuṣṭo rasatām āpanno bhāvākhyo raso'ṅgam \| tatra
śramādayo vyabhicāriṇaḥ \|\|11\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kāsāñcid guṇotkarṣam
uktvā kāsāñcid pūrvam eva cintitam āliṅganādi-sukhaṁ varṇayati kācid iti
\| yūtha-mukhyā saubhāgya-bhara-garvitā svasyaikasmin pārśve tasya
vidyamānasyaiva lāghava-śaktimattvāt \| śrī-kṛṣṇasya skandhaṁ sva-bāhunā
jagrāha \| śrī-kṛṣṇāṁse sva-bāhuṁ sthāpitavatīty arthaḥ \| kīdṛśasya
gadā-bhṛta iti sāmarthya-dyotikā śrī-śukoktiḥ \| yad vā, gadaṁ
kāma-tāpa-rūpa-rogaṁ na bibharti,na puṣṇāti iti gadābhṛtaḥ, tasya
kāma-tāpa-nivartakasyety arthaḥ \| skandha-grahaṇe hetum
āha---rāsa-pariśrāntā nṛtya-sambhrameṇa rasāveśāt śramaḥ \| ataḥ
śramāpanayana-dvārā skhalana-śaṅkayā skandha-grahaṇam iti, anena
svādhīna-patikātvaṁ sūcitam \| pariśrama-liṅgam āha---ślathad iti
śithilībhavanto valayāḥ ślathantyo mallikāś ca kabarāt yasyāḥ sā \| yad
vā, ślatantī puṣpa-nirmita-valayebhyo mallikā yasyāḥ sā, yad vā,
ślathantī valayākārā kabarān mallikā yasyāḥ sā \| anyathā
maṇḍala-parityāgena śramāpanayane kriyamāṇo rāso bhajyeta rasa-vṛddhir
api na bhaved iti \| ata eva maṇḍalam aparityajyatā kṛṣṇenāpi
sva-skandhārpaṇaṁ sambhāvyateti \| tad uktaṁ parāśareṇa---

> parivṛttā śrameṇaikā calad-valaya-tāpinī \|
>
> dadau bāhulatāṁ skandhe gopī madhu-vighātinaḥ \|\| \[vi.pu. 5.13.53\]
> iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādguṇya-prādhānyena
sakhyau varṇayitvā saubhāgya-prādhānyena sarva-mukhyatamāṁ
varṇayati---kācid iti \| gadābhṛtaḥ kṛṣṇasya pakṣe gadanaṁ gadā gadā
gītavatyoḥ sakhyor guṇa-tāratamya-jñāna-kathā tāṁ bibharti dhatte \|
puṣyati vā tasya skandhaṁ bāhunā dakṣiṇena jagrāha ālalambe \| ślathanto
valayāḥ mallikāś ca kavara-sthā yasyāḥ sā \| svādhīna-kāntatvād iyaṁ
śrī-vṛṣabhānu-kumārī \|\|11\|\|

**\...**

\|\| 10.33.12 \|\|

tatraikāṁsa-gataṁ bāhuṁ kṛṣṇasyotpala-saurabham \|

candanāliptam āghrāya[^150] hṛṣṭa-romā cucumba ha \|\|

**śrīdhara-svāmī (bhāvārtha-dīpikā) : utpalasya saurabhaṁ** yasya, taṁ
**bāhum** \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** rāse **utpalena**
tan-mālayā sugandhitam iti vā\| **hṛṣṭa-romā** jāta-sāttvika-bhāvā \|
stambhaḥ svedo'tha romāñcaḥ[^151] ity-ādy-ukteḥ \| **cucumba** **ha**
iti kāmākulitatvaṁ sūcitam \| **aṁsa-gataṁ** sva-skandhe sthitam \|
**candanāliptam** api utpalasyeva saurabhaṁ yasyeti svābhāvikena
gātrasyotpala-gandhenātyadhikena candana-gandhasyāvaraṇāt \|
pūrvādhyāyokta-kriyā-tulyatvād iyaṁ nūnaṁ śyāmalā \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇo'pi śrama-līlayā
kasyāścid aṁse bhujaṁ nyastavān ity āha---**tatra** ity-ādi \| **tatra**
samaye **ekā** **svāṁsa-gataṁ** śrī-kṛṣṇasya **bāhuṁ cucumba** \| tasyāḥ
śramas tac-cumbanenaiva gataḥ \| **utpala-saurabham** iti
svabhāva-saurabhaṁ candanenāliptam eva, na tu tena surabhiṁ, svata eva
surabhitvāt \| svayaṁ mamāṁse bāhur nyasta iti sarvāpekṣayā svasyāḥ
saubhāgyātiśayaṁ matvā **hṛṣṭāni romāṇi** yasyāḥ \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ekā** gopī **aṁsa-gataṁ**
sva-skandha-sthitaṁ svabhāvata eva **utpala**-puṣpato'pi adhikaṁ
**saurabhaṁ** yasya, viśeṣataś ca **candanena** **ā** samyak
bhakti-cchedādi-sādhu-prakāreṇa **liptam** iti kāmoddīpanaṁ sūcitam \|
**ha** spaṣṭam \| **cumbane** hetuḥ---**hṛṣṭā-romā** iti prema-vaivaśyād
ity arthaḥ \| śleṣeṇa romāny api hṛṣṭāni \| tasyāś ca harṣaḥ kiṁ
vaktavya ity arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha prāktana-kriyā-sādṛśyena
nūnaṁ śrī-śyāmalā-vilāsam āha---**tatra** iti \| **ekā** gopī
**aṁsa-gataṁ** sva-skandha-sthitaṁ svabhāvata eva **utpala**-puṣpato'pi
adhikaṁ **saurabhaṁ** yasya ity arthaḥ \| viśeṣataś **candanena ā**
samyak bhakti-cchedādi-sādhu-prakāreṇa **liptam** \| **ha** spaṣṭam \|
**cumbane** hetuḥ---**hṛṣṭā-romā** iti, prema-vaivaśyād ity arthaḥ \|
śleṣeṇa romāny api hṛṣṭāni \| tasyāś ca harṣaḥ kiṁ vaktavya ity arthaḥ
\| ayaṁ prāgalbhyotthānubhāvaḥ \| yathoktaṁ---niḥśaṅkatvaṁ prayogeṣu
budhair uktā pragalbhatā \[u.nī. 11.21\] iti \|\|12\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 317) :** sāttvikāḥ---**tatra** iti \|
spaṣṭam \|\|12\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 322) :** niḥśaṅkatvaṁ prayogeṣu budhair
uktā pragalbhatā \[u.nī. 11.21\] \| sā ca---**tatraikāṁsa**- ity-ādau
darśitā \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ kṛṣṇo'pi śrāntaḥ san
kasyāścid aṁse nanyāsety āha---**tatra** ity-ādi \| **tatra** rāsotsave
**ekā** saubhāgyavatī **aṁsa-gataṁ** kṛṣṇasya **bāhuṁ cucumba** \|
**utpala-saurabhaṁ** svabhāvena **candanāliptam** āropeṇa, ata
**āghrāya** ghrāṇena parīkṣya \"kim ayaṁ candanena surabhiḥ, kiṁ
svarūpeṇa ?\" iti sandigdhā \| **utpala-saurabham** iti svarūpaṁ
saurabham anubhūya, **hṛṣṭa-romā cucumba** ity arthaḥ \| ataś
**candanāliptam** iti lipi-prakṛty-artha-mahimā \| atra kṛṣṇasyālasyam,
asyā utkaṇṭhā vyabhicāriṇau \|\|11-12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kasyāścin
pūrṇa-manorathopagataṁ ceṣṭitaṁ vaktuṁ tasyā eva yūtha-mukhyāyā
vilāsa-viśeṣam āha---**tatra** iti \| **tatra** rāsa-maṇḍale **ekā**
kācid gopī kṛṣṇasya **bāhuṁ svasyāṁsa-gataṁ,** tena karāliṅgitatvāt \|
**utpalato** nīlotpalād api **saurabhaṁ** yasmin svābhāvikaṁ saurabham
ity arthaḥ \| viśeṣataś **candanāliptaṁ** candanenāsamantāt
bhakti-cchedenāliptam anena kāma-tāpa-nirvāpakatvam uktam \| **āghrāya**
bhāva-viśeṣeṇa ghrāṇam \| ata ekānta-praviṣṭa-parimalā ānanda-pūrṇā satī
**bāhum** eva **cucumba \| ha** iti harṣe prasiddhau vā \| pūrṇānandatve
lakṣaṇam iva viḍambayantī cumbanam akarod iti tātparyārthaḥ \|
**utpala-saurabham** iti viśeṣeṇa svābhāvikaṁ saurabhaṁ
**candanāliptam** iti viśeṣeṇa karbūritam\| anayoḥ
vivecanāyāghrāṇa-tātparyam, alaukika-bhāva-yuktānāṁ parama-vidagdhānāṁ
tv etad vivecanaṁ nānyāsām iti sūcitam \| āghrāṇaṁ viveka-dhairya-nāśāya
cumbanaṁ vāpyāyanāyālam iti \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aṁsa-gataṁ** sva-skandhe
sthitaṁ **candanāliptam** api **utpalasya** iva **saurabhaṁ** yasyeti
svābhāvikena gātrasyotpala-gandhenātyadhikena candana-gandhasyāvaraṇāt
\| pūrvādhyāyokta-kriyā-tulyatvād iyaṁ nūnaṁ śyāmalā \|\|12\|\|

**\...**

\|\| 10.33.13 \|\|

kasyāścin nāṭya-vikṣipta-kuṇḍala-tviṣa-maṇḍitam \|

gaṇḍaṁ gaṇḍe sandadhatyā adāt tāmbūla-carvitam \|\|

**śrīdhara-svāmī (bhāvārtha-dīpikā) :** nāṭyena nṛtyena vikṣiptayoś
cañcalayoḥ kuṇḍalayos[^152] tviṣeṇa tviṣā maṇḍitaṁ gaṇḍaṁ kapolaṁ
tathā-bhūte sva-gaṇḍe sandadhatyāḥ saṁyojayantyāḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-gaṇḍe nija-kapole,

> gaṇḍaḥ syāt puṁsi khaḍgini \|
>
> graha-yoga-prabhede ca vīthy-aṅge piṭake'pi ca \|
>
> cihna-vīra-kapoleṣu haya-bhūṣaṇa-budbude \|\| iti medinī \|

ādād ity anena svasmāt svānām abhedo darśito'sti \| bhede tan na
saṅgacchata iti \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ṣaṣṭhī caturthyām \|
sva-gaṇḍaṁ śrī-kṛṣṇa-gaṇḍe \| nāṭyeti śrama-vyājena sandadhatyā iti
bhāvaḥ \| prakarṣeṇa sammukhatvābhāve'pi
tan-mukha-praveśanādi-cāturyeṇādāt \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāmbūla-carvitādāna-sāmyena
nūnaṁ pūrvavat śrī-śaivyā-vilāsam āha---kasyāścid iti \| sva-gaṇḍaṁ
śrī-kṛṣṇa-gaṇḍe \| nāṭyetiśrama-vyājena sandadhatyā iti bhāvaḥ \| prādāt
tasyā mukhaṁ sva-mukha-sammukhaṁ kurvan prakarṣeṇādād ity arthaḥ \| atra
dāne ṣaṣṭhī nigūḍhārthā ārṣī vā \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kācid ekaiva
nṛtya-gīta-vādya-yaugapadyenātipariśrāntā satī svayam eva tat-pratīkāram
akarod ity āha---nṛtyatītyādi \| nṛtyatī nṛtyantī \| evaṁ gāyantī \|
kūjan-nūpura-mekhalayor nāda eva vādyam \| śrāntā satī
pārśvasthācyutasya hastābjaṁ stanayor adhāt pārśvasthā vā \| śivaṁ
suśītalam \|\|13\|\|

[---------------------------------------------------------------------------------------------------------------------]{.mark}

[]{.mark}

[**jīva-gosvāmī (bṛhat-krama-sandarbhaḥ) :** atra kācin nikaṭe
nṛtyantyāḥ sakhyā mukhe svayam api vātsalyāt tāmbūla-carvitaṁ dadāv ity
anyonya-prītiṁ kaimutka-nyāyenāha---kasyāścid ity-ādi \| kasyāścit
priya-sakhyās tāmbula-carvitaṁ kācit priya-sakhī prādāt prakarṣeṇādadau
\| nāṭya-vikṣiptasya kuṇḍalasya tviṣā maṇḍita-sva-gaṇḍe gaṇḍaṁ
sandadhatyāḥ \| athavā, kācit kasyāścit prādadau prādāt \| athavā, kṛṣṇa
eva kautuka-vaśāt kasyāścit tāmbūla-carvitaṁ prādāt, prakarṣeṇa dadau,
ādadau vā \| tadā kuṇḍala-tviṣa-maṇḍite gaṇḍe iti kṛṣṇasyaiva gāṇḍe iti
boddhavyam \| tena tasyāpi nāṭyam atra boddhavyam \| athavā, kasyāścid
gaṇḍe kācit kṛṣṇo vā gaṇḍaṁ prādāt, prakarṣeṇādadau vā \| prītyā gaṇḍena
gaṇḍa-sparśanam abhininye \| tāmbūlasya carvitaṁ yatra, atas
tāmbūla-carvaṇena bahir ucchūnam ity arthaḥ \|]{.mark}

[]{.mark}

[atha cumbanenādhara-tāmbūla-carvita-rāgas tatra lagna iti
cumbana-pūrvakaṁ gaṇḍena gaṇḍa-sparśanam iti bhāvaḥ \| anyathā gaṇḍe
gaṇḍa-sandhānena tāmbūla-carvitasya dānādānayor eva duṣkaratvān
nātilaltatvam \| kīdṛśyāḥ ? sandadhatyāḥ sandhānaṁ saṁśleṣaṁ kurvatyāḥ
\| athavā, tāmbūla-carvitaṁ samyag dadhatyā gaṇḍe gaṇḍaṁ prādād iti
pūrvavad dvividho\'rthaḥ \| kṛṣṇena ca mahyaṁ dehīti gaṇḍa eva
gaṇḍa-dhāraṇaṁ kṛtam, na tu tayāpi dattasyāpy agrahīt \| kautuka-mātram
ity ekādaśārthāḥ \|\|13\|\|]{.mark}

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ kasyāścid
yūtha-mukhyāyā rāsa-vilāsa-kṣubhyac-cittāyā vaivaśyaṁ dṛṣṭvā
tāmbūla-carvita-dānena rasaṁ vivardhayiṣataḥ kṛṣṇasya vilāsa-pūrvakaṁ
ceṣṭitam āha---kasyāścid iti \| kācid añjalinā gṛhṇat-tanvī
tāmbūla-carvitam ity atra pūrvam āsvādite tāṁbūla-carvite sābhilāṣāyā
iti \| kasyāścid iti \| atra caturthy-arthaṁ ṣaṣṭhī kasmaicid ity arthaḥ
\| śrī-kṛṣṇasya tāmbūlaṁ carvitaṁ praśadvena lāghavaṁ vivakṣitam adāt
pradadau sva-gaṇḍaṁ sva-kapolaṁ śrī-kṛṣṇa-gaṇḍe sandadhatyāḥ
saṁyojayantyāḥ, anena tāmbūla-carvite sāpekṣatvaṁ grahaṇe lāghavaṁ ca
sūcitam \| gaṇḍayoḥ saṁyojana-grahaṇa-dāne ca cāturī-viśeṣam
āha---sammukhatvābhāve'pi lāghave ca sva-mukhaṁ sammukhīkurvan dadāv iti
\| kīdṛśaṁ gaṇḍaṁ nṛtyena vikṣiptasya cañcalasya tviṣeṇa tviṣā maṇḍitam
\| anena śiraś-cālanaṁ bheda-pradarśanam uktam iti \| rasāveśena
nṛtya-sambhramasyāpi cyutir uktā \| yad vā, sva-gaṇḍe śrī-kṛṣṇa-gaṇḍaṁ
sanadhatyā sva-prayatnena saṁyojayantyāḥ sva-gaṇḍopari kṛṣṇa-gaṇḍaṁ
sthāpayantyās tāmbūla-carvitaṁ tasya āpyāyana-karaṁ prādāt \| anena
svānurāgasya siddhavat kṛtvoktasya tāmbūla-carvita-rūpakeṇa dānam uktam
\| siddhasya dāne sādhana-prayāsābhāvo'pi sūcitaḥ \| kīdṛśaṁ
kṛṣṇa-gaṇḍaṁ nāṭyena nṛtyena vikṣiptaṁ cañcalaṁ yat kuṇḍalaṁ tasya
tviṣena tviṣā maṇḍitam \| anena grahaṇe tasyā lāghava-śaktiḥ dāne
śrī-kṛṣṇasyeti \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nāṭyena vikṣiptayoś
cañcalayoḥ kuṇḍalayos tviṣā kāntir yatra sa cāsau, ata eva maṇḍitaś ca
tasmin gaṇḍe kṛṣṇa-kapole śrama-vyājena gaṇḍaṁ sandadhatyai kasyaicit
tāmbūla-carvitaṁ prādāt \| tasyā mukhaṁ sva-mukha-sammukhaṁ kurvan
prakarṣeṇādād ity arthaḥ \| iyaṁ pūrvokta-sāmyāc chaivyā \|\|13\|\|

**\...**

\|\| 10.33.14 \|\|

nṛtyatī gāyatī kācit kūjan nūpura-mekhalā \|

pārśva-sthācyuta-hastābjaṁ śrāntādhāt stanayoḥ śivam \|\|

**śrīdhara-svāmī (bhāvārtha-dīpikā) :** kūjatī nūpure mekhalā ca yasyāḥ
sā \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śivaṁ sukha-karam \|
acyuteti cyuti-rāhityam āha \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nṛtyatī nṛtyantī iyam ekā
\| gāyatī gāyantī ca parā \| iti dve jñeye \| kūjad iti nṛtye gāne ca
paramāveśaṁ bodhayati \| pārśva-sthasyācyutasya niścayena tat-pārśva eva
sthitasya bhagavato hasta evābjaṁ tāpa-hāritvādinā tat \| śrāntā satī
śrama-nivṛtty-artham ivety arthaḥ \| etac ca pūrvam uktam eva \| śivaṁ
svataḥ sukha-rūpam \| evaṁ mukhyāḥ saptoktāḥ \| aṣṭamī ca---

> kācit parilasad[^153]-bāhuḥ parirabhya cucumba tam \|
>
> gopī gīta-stuti-vyājaḥ nipuṇā madhusūdanam \|\| \[vi.pu. 5.13.54\] iti
> parāśareṇoktātra jñeyā \|

yad vā, nṛtyatī gāyatīty ekaiva \| evaṁ ṣaṭ \| tāsāṁ ca pūrvavad
yathottaraṁ śraiṣṭhyam ūhyam \| dve ca maṇḍala-madhya-vartinaḥ
pārśva-dvaye sthite śrī-rādhā-lalite nokte \| prāyo'tra
maṇḍalasyaivokteḥ \| yad vā, pūrva-vyākhyānusāreṇa saptaivoktā jñeyāḥ \|
śrī-rādhā-devyaivaikā tasya maṇḍala-madhya-vartinaḥ savya-pārśva-sthātra
nokteti dik \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-hasta-grahaṇānusāreṇa
nūnaṁ pūrvavat śrī-candrāvalī-vilāsam āha---nṛtyatī nṛtyantī gāyatī
gāyantī ca kūjad ity atra gānānurūpa-tāla-yuktaṁ kūjitaṁ jñeyam \|
pārśva-sthasyācyutasya niścayatvena tat-pārśva eva sthitasya bhagavato
hasta evābjaṁ tāpa-hāritvādinā tat śrāntā satī śrama-nivṛtty-artham
ivety arthaḥ \| śivaṁ svataḥ sukha-rūpam \| evaṁ mukhyāḥ ṣaḍ uktāḥ
tathaiva saptamī padmāpi jñeyā \| sāralyena lakṣitā pūrvavad
viṣṇu-purāṇoktā bhadrā tv iyaṁ sphuṭa aṣṭamī syāt \| yathā---

> kācit parilasad[^154]-bāhuḥ parirabhya cucumba tam \|
>
> gopī gīta-stuti-vyājaḥ nipuṇā madhusūdanam \|\|54\|\| \[vi.pu.
> 5.13.54\] iti \|

śrī-jayadeva-caraṇās tv imām eva varṇanā-viśeṣeṇasarasa-caritāṁ
sādhayitvā vyañjayāmāsa---

> rāsollāsa-bhareṇa vibhrama-bhṛtām ābhīra-vāma-bhruvām
>
> abhyarṇaṁ parirabhya nirbharam uraḥ premāndhayā rādhayā \|
>
> sādhu tvad-vadanaṁ sudhā-mayam iti vyāhṛtya gīta-stuti-
>
> vyājād udbhaṭa-cumbitaḥ smita-manohāri hariḥ pātu vaḥ \|\| \[gi.go.
> 1.49\] ity-ādinā \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kṣaṇaṁ viśramya punar
vihāram ārebhire ity āha---gopya ity-ādi \| gopyaḥ śriyo gopī-rūpā yāḥ
śriyaḥ śobhāḥ \| ekānta-vallabham atidayitaṁ kāntaṁ kamanīyam acyutaṁ
labdhvā tad-dorbhyām acyuta-bhujābhyāṁ gṛhīta-kaṇṭhyaḥ satyas taṁ
gāyantyas tat-kṣaṇa-kṛtena tad-guṇa-rūpa-mādhurya-varṇana-gīta-padena
nānā-rāgādi-kauśalena gāyantyo vijahrire nanṛtur ity arthaḥ \|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyasyāḥ kasyāścit pūrvaṁ
manoratha-cintitaṁ sva-kucopari śrī-kṛṣṇa-hasta-sthāpanaṁ tad idānīm
āha---nṛtyantīti \| kācit priyā nṛtyantī gāyatī ca nṛtya-gānayoḥ
paraspara-virodhena sāhacaryābhāve'pi tasyā vaidagdhī-viśeṣa-prākaṭyaṁ
sūcitaṁ śrama-janakatvam apy uktam \| kīdṛśī ? kūjatī nūpure mekhalā ca
yasyāḥ sā \| anena caraṇa-gati-bhedaḥ kaṭi-cālana-bhedaś ca sūcitaḥ \|
kiṁ ca, nṛtya-gānayo rasa-viśeṣa-janakatve
nūpura-mekhalā-rūpa-vādya-bhedasya sāhāyyaṁ sūcitam \| ata eva śrāntā
satī pārśvasthā svasmin kiñcic chaithilyam ālakṣya śaithilya-nirasanam
acyutasya vilāsa-cyuti-rahitasya tayaiva nṛtya-gānāliṅganādinā
poṣitatvāt śaitya-hetu-śrama-nivārakaṁ hastābjam anyonya-bāhu-maṇḍalaṁ
bandhaṁ tyājayitvā stanayor adhāt sthāpitavatī \| kīdṛśī śivaṁ
sukha-rūpam \| anena nṛtya-gānottara-vṛddhau hasta-sparśasya
parama-hetutvam uktam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛtyatī gāyatī hastābjam
adhād ity kā candrāvalī, hasta-grahaṇa-sāmyāt \| dvitīyā padmā, tadānīṁ
caraṇābjaṁ stanayor adhāt \| idānīṁ hastābjaṁ stanayor dhatte smeti
stana-tāpa-nivṛtter ubhayathāpi siddheḥ \| aṣṭamī bhadrā tu atrānukāpi
pūrvavad va jñeyā \|\|14\|\|

**\...**

\|\| 10.33.15 \|\|

gopyo labdhvācyutaṁ kāntaṁ śriya ekānta-vallabham \|

gṛhīta-kaṇṭhyas tad-dorbhyāṁ gāyantyas taṁ vijahrire \|\|

**śrīdhara-svāmī (bhāvārtha-dīpikā) :** evam anyā api gopyo yathā-yathaṁ
nānā-vibhramair vijahrur ity āha---**gopya** iti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vibhramaiḥ* vilāsaiḥ \|
**ekānta-vallabhaṁ** nirṇīta-niyata-bhartāram \| **tad-dorbhyāṁ**
kṛṣṇa-bhujābhyām \| **taṁ** kṛṣṇam \| **vijahrire** krīḍāṁ cakruḥ
\|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : acyutaṁ** kasmāccid api
rūpa-guṇādi-māhātmyāc cyuti-rahitaṁ susthiraṁ vā, **kāntaṁ** ramaṇaṁ
**labdhvā** \| tasya sudurlabhatām āha---**śriya** eva, na tv
anya-janasya, **ekāntena** eka-niṣṭhayā **vallabham** \| yad vā,
**śriyaḥ kāntam**, ātmanaś caikānta-vallabham \| nitānta-preṣṭhaṁ
labdhveti śriyo'pi sakāśāt tāsāṁ māhātmyam abhipretam \| tad eva
darśayati---**gṛhīta-** iti \| tathā ca gāsyate śrīmad-uddhavena---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ \[bhā.pu. 10.47.60\] ity-ādi \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** acyutaṁ kasmāccid
rūpa-guṇādi-māhātmyāc cyuti-rahitam \| tasya durlabhatām
āha---**śriyo**'pi **ekāntaṁ** vaikuṇṭha-nāthādito'py atiśayān nitāntaṁ
**vallabham**, yad-vāñchayā śrīr lalanācarat tapo vihāya kāmān \[bhā.pu.
10.16.36\] ity anusāreṇa prema-viṣayam, na tu labdhaṁ, taṁ **kāntaṁ**
ramaṇaṁ **labdhvā** \|

yad vā, **śriyaḥ kāntaṁ** kāmanāspadam **ekānta-vallabhaṁ**
svaika-niṣṭha-priyatamaṁ **labdhvā**, na kevalaṁ lābhaḥ, kintu svalpam
api viśleṣam asahamānena tena sva-**dorbhyāṁ gṛhītaḥ kaṇṭho** yāsāṁ,
tādṛśya ity arthaḥ \| ata evātipremānandena tam eva **gāyantyo**
**vijahrira** iti \| evaṁ śriyo'pi sakāśāt tāsām atimāhātmyam
abhivyaktam \| tathaiva gāsyate śrīmad-uddhavena---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-sundarīṇām \|\| \[bhā.pu. 10.47.60\]
> ity-ādi \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasyā gopyāḥ \| yad vā,
**śriyo**'pi **ekānta**-vaikuṇṭha-nāthādito'py atiśayāt prema-viṣayam,
na tu labdham \| taṁ **kāntaṁ** ramaṇaṁ **labdhvā**, na kevalaṁ lābhaḥ,
kintu svalpam api viśleṣam asahamānena tena sva-**dorbhyāṁ gṛhītaḥ
kaṇṭho** yāsāṁ, tādṛśya ity arthaḥ \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kṣaṇaṁ viśramya punar
vihāram ārebhire ity āha---**gopya** ity-ādi \| **gopyaḥ** **śriyo**
gopī-rūpā yāḥ śriyaḥ śobhāḥ \| **ekānta-vallabham** atidayitaṁ
**kāntaṁ** kamanīyam **acyutaṁ labdhvā** **tad-dorbhyām**
acyuta-bhujābhyāṁ **gṛhīta-kaṇṭhyaḥ** satyas **taṁ gāyantyas**
tat-kṣaṇa-kṛtena tad-guṇa-rūpa-mādhurya-varṇana-gīta-padena
nānā-rāgādi-kauśalena **gāyantyo** **vijahrire** nanṛtur ity arthaḥ
\|\|15\|\|

---------------------------------------------------------------------------------------------------------------------

gopyo labdhvācyutaṁ kāntaṁ śriya ekānta-vallabham \|

gṛhīta-kaṇṭhyas tad-dorbhyāṁ gāyantyas taṁ vijahrire \|\|

**nārāyaṇa-bhaṭṭaḥ (śrī-rasikāhlādinī) :** evaṁ yūtha-mukhyānāṁ kāsāñcit
pṛthak pṛthak ceṣṭitam uktvā, adhunā sarvāsāṁ sāmānyataḥ svarūpa-kṛtāṁ
līlām āha---**gopya** iti \| **gopyaḥ** sva-niṣṭhaṁ rasaṁ parasparam api
gopāyanti tāḥ, **acyutaṁ** kṣaṇam api vilāsa-cyuti-rahitam, **kāntaṁ**
ramaṇam antar bahiś ca nijānanda-dāyinam ity arthaḥ \| **labdhvā**
premṇā sulabhatvena prāpya \|

tasya durlabhatām āha---sarvāsāṁ preyasīnāṁ paramāvadhi-rūpāyā **śriya
ekānta-vallabhaṁ** parama-preṣṭham \| yad vā, **ekānte** antaḥ-pura eva
**vallabham** \| tatraiva tasyā adhikāro, na tu rāsa-goṣṭhyām iti \| yad
vā, **śriyaḥ kāntaṁ** kāmanā-viṣayam api **ekānte** kālindī-puline
bandhum, arthāt gopīnām eveti \| yad vā, **ekāntaṁ**
vṛndāraṇya-pradeśādikaṁ **vallabham** atipriyaṁ yasyeti vaikuṇṭhādi
sadodgrāham iti prasiddheḥ \|

kīdṛśaṁ kṛṣṇam ? **śriyo\'cyutaṁ** tasyām anāśakteḥ---yad-vāñchayā śrīr
lalanācarat tapo vihāya kāmān \[bhā.pu. 10.16.36\] ity-ukteḥ \| ataś ca
evālabhya-lābhatvena **labdhvā** **tam** eva **gāyantyo vijahrire**,
yathābhilaṣitaṁ cumbanāliṅganādi-vilāsa-bhāvaiś cakrur iti \| na kevalaṁ
tāsām evālabhya-lābhatvenotkarṣaḥ, kiṁ tu tasyāpīty
āha---**tad-dorbhyām** ubhaya-pārśva-sthitasya tasya **dorbhyāṁ gṛhītaḥ
kaṇṭho** yāsāṁ, tāḥ \| durlabhatvaṁ kaṇṭham ity eva suvacaṁ labdhvā
ubhayataḥ kaṇṭhe nāliṅgitavān ity arthaḥ \| ata eva gāna-nṛtyayor
atyāveśaḥ sūcitaḥ \| tatra vihāre tāsāṁ svātantryaṁ ca nirūpitam iti \|
uddhavo'pi tathaivāgre vakṣyati ca---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-vallabhīnām \|\| \[bhā.pu. 10.47.60\]
> ity-ādi \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam anyā api gopyaḥ
sva-svabhāvānusāriṇyo vijahrur ity āha---**gopya** iti \| atra
yad-vāñchayā śrīr lalanācarat tapaḥ \[bhā.pu. 10.16.36\] iti
nāgapatnī-stutyā, nāyaṁ śriyo'ṅga u nitānta-rateḥ prasādaḥ \[bhā.pu.
10.47.60\] ity uddhavoktyā ca, śrīḥ prekṣya kṛṣṇa-saundaryaṁ tatra
lubdhācarat tapaḥ \[la.bhā. 1.5.351\] iti
bhāgavatāmṛtotthāpita-paurāṇika-kathayā ca nārāyaṇa-kāntāyāḥ **śriyaḥ**
kṛṣṇa-saṅgāsambhavād evaṁ vyākhyeyam \| **kāntaṁ** kamanīyam **acyutaṁ**
kṛṣṇam **ekānta-vallabhaṁ labdhvā vijahrire \| tad-dorbhyāṁ**
kṛṣṇa-bhujābhyāṁ gṛhītāḥ **kaṇṭhā yāsāṁ** tāḥ \| **śriyaḥ** śriya ivety
arthaḥ \| sā yathā nārāyaṇa-vakṣo-gṛhīta-gātrī etā gopyo'pi tathā
kṛṣṇa-bhuja-gṛhīta-kaṇṭhā ity arthaḥ \| yad vā, nārāyaṇenaikyāt
kṛṣṇasyāpi śrī-vallabhata \|\|15\|\|

**\...**

\|\| 10.33.16 \|\|

karṇotpalālaka-viṭaṅka-kapola-gharma-

vaktra-śriyo valaya-nūpura-ghoṣa-vādyaiḥ \|

gopyaḥ samaṁ bhagavatā nanṛtuḥ sva-keśa-

srasta-srajo bhramara-gāyaka-rāsa-goṣṭhyām \|\|

**śrīdhara-svāmī (bhāvārtha-dīpikā) :** tatra vādakeṣu gāyakeṣu
gandharva-kinnarādiṣu rasāveśena muhyatsu cānyām eva vādyādi-sampattiṁ
darśayan rāsa-saṁbhramam āha---**karṇotpala-** iti \| **karṇotpalaiś**
ca, **ālaka-viṭaṅkair** alakālaṅkṛtaiḥ **kapolaiś** ca, **gharmaiś** ca
**vaktreṣu śrīḥ** śobhā yāsāṁ, tāḥ \| **ghoṣāḥ** kiṅkiṇyaḥ \|
**valaya-nūpura-ghoṣair vādyair** vāditraiḥ **sva-keśebhyaḥ srastāḥ
srajo** yāsāṁ tāḥ \| etena tāla-gati-santuṣṭāḥ **keśāḥ** sa-śiraḥ-kampaṁ
pādeṣu puṣpa-vṛṣṭim ivākurvann ity utprekṣitam \| **bhagavatā** saha
**nanṛtuḥ** \| kva ? **bhramarā** eva **gāyakā** yasyāṁ
**rāsa**-sabhāyām \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra* rāse \|
*rāsa-sambhramaḥ* rāsāveśaḥ \| *srajaḥ* puṣpāṇi, tan-mālā vā, srag
mālā-puṣpa-rajjuṣu iti dharaṇiḥ \| *etena* **sva-keśa**- ity-ādy-uktena
\| *utprekṣitam* utprekṣā-viṣayatāṁ nītam \| utprekṣā-lakṣaṇaṁ tu
kuvalayānande---

> sambhāvanā syād utprekṣā vastu-hetu-phalātmanā \|
>
> uktānunuktāspadād yatra siddhāsiddhāspade pare \|\| iti \|

anya-dharma-sambandha-nimittenānyasyānyātmatā-sambhāvanam utprekṣā \| sā
tridhā---kasyacid vastuno vastv-antar-ātmanā sambhāvanaṁ vastūtprekṣā,
saiva svarūpotprekṣā,

> ahetor hetutayā sambhāvanaṁ hetūtprekṣa,
>
> aphalasya phalatayā sambhāvanaṁ phalotprekṣā \|

tatrādyā vastūtprekṣā dvidhā---ukta-viṣayānukta-viṣayā ceti \| pare
hetu-phalotprekṣe api pratyekaṁ dvividhe---siddha-viṣaye asiddha-viṣaye
ca \| tatrodāharaṇaṁ kramāt---

> dhūma-stomaṁ tamaḥ śaṅke kokī-viraha-śuṣmaṇām \|
>
> limpantīva tamo'ṅgāni varṣatīvāñjanaṁ nabhaḥ \|\|[^155]

atha pradoṣe visṛtvara-tamaso nailya-dṛṣṭi-rodhatvādi-dharma-sambandhena
gamyamānena nimittena sadyaḥ
priya-vighaṭita-sarva-deśa-stha-kokāṅganā-hṛd-gata-prajvaliṣyad-virahānala-dhūma-stomatva-sambhāvanaṁsvarūpotprekṣā,
tamaso viṣayasyopādānād ukta-viṣayā tamo vyāpanasya
rodo-gatākhila-vastu-sāndra-malinī-karaṇena nimittena tamaḥ
kartṛka-lepana-tādātmyotprekṣā \| nabhaḥ
kartṛkāñjana-varṣaṇa-tādātmyotprekṣā cānukta-viṣayā vastūtprekṣā \|

> raktaṁ tavāṅghri-yugalaṁ bhuvi vikṣepaṇād dhruvam \|
>
> tvan-mukhābhecchaya nūnaṁ padmair vairāyate śaśī \|\|

caraṇayoḥ sahaje rāge vikṣepaṇam ahetur hetutvena sambhāvitaṁ
hetūtprekṣā \| vikṣepaṇasya ca viṣayasya sattvāt sidha-viṣayā \|
candra-padma-virodhe sahaje kāntā-mukha-kānti-kāmanā-hetur asatāṁ ca
hetutvena sambhāvitety asiddha-viṣayā hetūtpreksā \|

> madhyaḥ kiṁ kucayor dhṛtyaiḥ baddhaḥ kanaka-dāmabhiḥ \|
>
> prāyo'bjaṁ tvat-padenaikyaṁ prāptuṁ toye tapasyati \|\|

atra svābhāvikyā madhya-kartṛka-kuca-dhṛteḥ
kanaka-dāma-baddhatvenādhyavasita-vali-traya-śālitā phalatvotprekṣaṇaṁ
siddha-viṣayā phalotprekṣā \| jalajasya jale nijāvasthiter
udaka-vāsa-tapastvenādhyavasitāyāḥ kāntā-pada-sāyujya-prāptir na phalam
iti khapuṣpāyamāṇāyās tasyā phalenotprekṣaṇam asiddha-viṣayā
phalotprekṣeti \|

tathā ceha vastūtprekṣokta-viṣayā jñeyā, viṣayāṇāṁ karṇotpalādīnām
uktatvād iti \| karṇotpalāni sauvarṇāni gopikā-sthānīyāni varṇa-sāmyāt
\| alakāḥ śyāmāś cūrṇa-kuntalāḥ kṛṣṇa-sthānīyāḥ, ubhayor viṭaṅkaḥ
parasparābaddha-karānukāraḥ, kapoleṣu raṅga-sthānīyeṣu, dharmaś ca
kālindī-pravāha-sthānīyaḥ, tena tena vaktrāṇāṁ śrī-vilakṣaṇā
rāsa-maṇḍala-śobhā yāsāṁ tā iti dvividhā rāsa-līlā sañjāteti \|
bhramarāṇāṁ gāyakatvaṁ tu svayam eva likhitam \| **viṭaṅkaḥ**
pakṣi-vāsārtha-kalpite'laṅkṛtau tathā iti kośāt \| **goṣṭhī**
sabhā-saṁlāpayoḥ striyām iti medinī \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathaiva tāsāṁ māhātmyaṁ
darśayati---**karṇa**- iti\| tāsāṁ rāsena paramā śobhoktā \| yad vā,
pariśrāntiḥ sūcitā \| tathāpi nṛtye hetum āha---**bhagavatā**
nijāśeṣaiśvarya-sāra-sarvasvaṁ prakaṭayatā **samam** iti, tat-sāhityasya
parama-mohanatvāt \| yato **gopyas** tad-eka-prema-vaśā ity arthaḥ \|
tena **samam** ity anena tāsāṁ tat-sadṛśa-vaidagdhyādikam api sūcitam \|
tathā tāsām iva tasyāpi **karṇotpalādikaṁ** sarvaṁ bodhyate \| anyat
tair vyākhyātam \|

tatra vādakeṣv iti dundubhi-nādābhiprāyeṇa kinnarādiṣv iti ca divaukasām
\[10.33.4\] ity uktes tad-antargatatva-sambhāvanam iti \|
athavokta-śrīto'py adhika-māhātmyam eva darśayati \| kiṁ vā, pūrvaṁ
gandharva-pati-gītaṁ nija-valayādi-vādyaṁ coktam \| adhunā ca tat tad
vinaiva nṛtyaṁ cakrur ity āha---**karṇa**- iti \| a-kāra-praśleṣeṇa na
valayādīnāṁ **vādyair** avalayādi-vādyais tad-abhāvenāpīty arthaḥ \|
ciraṁ rāsāveśena tat-tat-skhalanādy-āpatteḥ \| tathā na vidyate
**bhramaro**'pi **gāyako** yasyāṁ **rāsa-goṣṭhyām** \| ata eva
**sva-keśa**- iti keśāḥ pādānāṁ pūjām akurvann ity arthaḥ\| ta ca tair
vyākhyātam eva \| anyat samānam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva tāsāṁ māhātmyaṁ
darśayati---**karṇa**- iti dvābhyām \| **karṇa-** iti tāsāṁ rāsena
śrame'pi parama-śobhā darśitā \| tathāpi nṛtye hetum āha---**bhagavatā**
nijāśeṣa-mādhurya-sāra-sarvasvaṁ prakaṭayatā **samam** iti \|
tat-sāhityasya paramollāsakatvāt \| yato **gopyas**
tad-eka-prema-vaśatvena prasiddhā ity arthaḥ \| tena samam ity anena
tāsāṁ tat-sadṛśa-vaidagdhyādikam api sūcitam \| tathā tāsām iva tasyāpi
**karṇotpala**- ity-ādikaṁ sarvaṁ bodhyate \| utpala-dhāraṇaṁ ca
samprati śrī-kṛṣṇe naiva kāritam iti jñeyam \|

**bhramara-gāyaka-** iti \| tat-tad-ucita-gāna-samarthatvāt teṣām
asādhāraṇatvaṁ vyañjitam \| anyat taiḥ\|

tatra vādakeṣv iti dundubhi-nādābhiprāyeṇa tad dhi nādādikaṁ teṣāṁ
tan-nṛtyānukūlam evāsīd iti tat sammatam \| kinnarādiṣv iti ca
divaukasām ity uktes tad-antargatatva-sambhāvanayeti \| evaṁ tatra tāsāṁ
na kācid anyato gītāder apy apekṣā, kiṁ tu svānandenaiva teṣāṁ madhye
madhye vādanādi-ceṣṭita iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** idānīṁ bhagavatā saha
nanṛtur ity āha---**karṇotpala**- ity-ādi \| **gopyo** **bhagavatā samaṁ
nanṛtuḥ** \| bhagavān yathā nanarta, tathety arthaḥ \| sama-śabdaḥ
sahārthaḥ sadṛśārthaś ca \| arthayor yugapad-bhāsanāt \| tatra nṛtyaṁ
tāvad dvividhaṁ bhavati---nirgītaṁ sagītaṁ ca \| nirgītaṁ
kevala-vādya-mātreṇa manda-mandena sa-tālena
mukha-kaṇṭha-bhrū-netrādi-kampanena śanaiḥ śanair nṛtyam \| sa-gītaṁ
gītārthānurūpaṁ hastakādi-gati-viśeṣavat \| atra prathamaṁ nirgītam
evedaṁ nṛtyam iti \| **bhramara-gāyakā** yatreti gītāntarābhāvaḥ \|
**karṇotpalaiś** ca, **ālaka-viṭaṅkair** alaka-vibhramaiś ca, tathā
**kapola-gharmaiś** ca vaktreṣu **śrīr** yāsām \|
mukha-netra-grīvādi-dolanena caladbhiḥ **karṇotpalaiḥ**, caladbhir
**alaka-viṭaṅkaiḥ** sphuradbhiḥ **kapola-gharmaiś** cety arthaḥ \|
**valayānāṁ nūpurāṇāṁ ghoṣā** eva **vādyāni** tair anya-vādyair api
tadāviratam eva \| etena pūrvaṁ vādyāntaram apy āsīd iti mantavyam \|
tadā tu bhramara-gīta-valayādi-vādyābhyām eva nṛtyam ity arthaḥ \|
**sva-keśeṣu** **srastaṁ** sraṁsanaṁ yāsāṁ tathābhūtā **srajo** yāsāṁ,
tās tathā sva-keśebhyaḥ sraṁsamāna-sraja ity arthaḥ \|
ardha-sraṁsamāna-sraktvena keśānāṁ śobhātiśayaḥ \| **sva**-śabdo
bhagavad-vyatirekārthaḥ \| tasya tu keśeṣu tathaiva srag vartata iti
bhāvaḥ \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat tāsāṁ svātantryam
uktvā rāsa-rabhasa-janitaṁ śobhā-bharam
abhinayenābhivyañjayati---**karṇotpala**- iti \| **gopyaḥ** **bhagavatā
samaṁ nanṛtuḥ**, nṛtye gopīnāṁ mukhyatvaṁ bhagavato gauṇatvaṁ tāsāṁ
caraṇa-vinyāsa-viśeṣam ālakṣya nṛtyamānatvāt \| **bhagavatā** iti
gopī-sabhāpatitvena rasaiśvarya-vyañjanayā **samam** iti \| tat-sāhityaṁ
parama-śobhā-vyañjakam iti sūcitam \| yad vā, **samaṁ** sadṛśaṁ yathā
bhavati, tatheti sarva-kalā-kauśala-darśanena sāmarasyaṁ sūcitam \|
rāsa-rabhase tāsāṁ śrama-janita-śobhā-viśeṣam āha---**karṇa**- iti \|
**karṇayor** bhūṣaṇatvena sthitābhyām alakotpalādayaḥ, teṣāṁ
**viṭaṅkau** āśrayau **kapolau,** tābhyāṁ ca---kapola-pālikāyāṁ ca
viṭaṅkaṁ punnaga-puṁsakam ity abhidhānāt \| **gharmaiḥ**
prasveda-bindubhiś ca **vaktreṣu śrīḥ** śobhā sampat yāsāṁ tāḥ \|

anena tāsāṁ vaktra-śobhaiva śrī-kṛṣṇasya nṛtyoddīpikā jātā \| tasya
valaya-nūpura-ghoṣa-vādyair iti tāsāṁ nṛtyoddīpakatvaṁ dhvanitam \|
**valayādi-vādyānām** ubhayatroddīpikatvaṁ sūcitam \| śramasya
sūcakāntaram āha---**sva-keśena** sva-keśebhyaḥ **srastā srajo** yāsāṁ
tāḥ \| kutra ? ity apekṣāyāṁ tatrāha---**bhramarā** eva **gāyakā**
yasyāṁ **rāsa-goṣṭhyāṁ** rāsa-sabhāyām \|

ayam abhiprāyaḥ---pūrvam uktaṁ---tato dundubhayo neduḥ \[10.33.5\] iti,
**valayānāṁ nūpurāṇām** iti, sadā gandharvādīnāṁ vādya-vādakānāṁ ca
gānaṁ vādya-vādanaṁ ca nṛtyānukūlam evāsīt \| valayādīnāṁ
śabda-sāṅkarye'pi vādyānāṁ śabdasya tad-anukūlatvam eva
tāla-gati-samāptau teṣāṁ śabdasya sāhacaryāt \| idānīṁ
loka-śāstra-maryādātikrameṇa nṛtye pravṛtte sati
svara-tāla-rāga-grāma-mūrcchanā-jñānābhāvāt \| gāyakeṣu vādakeṣu
coparateṣu satsu svayam utprekṣita-tāla-svara-bhedam anugatānāṁ
valayādi-vādyānām uddīpakatvam uktam \|

yad vā, deva-dundubhy-ādi-śabdasya etasminn eva līnatvān na pṛthak
śravaṇam iti bhāvaḥ \| anyac ca tāla-gati-samāpti-śabdasyābhibhāvyatvaṁ
valayādi-śabdasyābhibhāvakatvam \| ata eva valayādi-śabdebhya uccaiḥ
śrūyamāṇatvāt \| mukhya-dundubhy-ādi-śabdasyaitasminn eva līnatvān na
pṛthak śravaṇam iti bhāvaḥ \| anyac ca tāla-gati-samāpti-jñānābhāvāt
puṣpa-vṛṣṭi-rūpa-ratiḥ sūcitā \| svara-jñānābhāvād gandharvāṇāṁ
gītoparatiḥ \|

**bhramarās** tu mālā-sambandhinaḥ, ata eva gopī-maṇḍala-sahacarāḥ \|
gopībhiḥ saha teṣām api paribhramaṇam uktam, vane bhramarā evādhikṛtāḥ
\| vādyādhikāre valaya-nūpurādyā adhikṛtā, puṣpa-vṛṣṭau keśā evādhikṛtā
iti svayam utprekṣitam alaukikaṁ rasaiśvaryam āviṣkṛtam ity adhikṛtam
ity arthaḥ \| kiṁ ca, varṇayor utpalasyāyam amṛta-sambhrame
patana-śaṅkā-nirasanena sva-cāturya-prakāśanaka-kapolayoḥ
para-bhāga-vyañjanārtham iti bhāvaḥ \| **alakā** bhramarā iva
rasa-pātāras teṣāṁ viṭaṅka-rūpaiḥ kapolau tatra gharmo nṛtyābhiniveśāj
jātaṁ śrama-jalaṁ tair vaktreṣu śrīḥ śobha sampad yāsāṁ tāḥ \|
kapola-saṁlagnair alakaiḥ mṛgamada-patra-racanā kṛtā \| śrama-bindubhir
muktānām iva racanā viśeṣaḥ kṛta iti sarvaṁ tenālaukikam eva sampāditam
iti bhāvaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pṛthak pṛthag
gāna-nṛtyādi-sādguṇya-śobhān uktvā samudita-nṛtya-janita-vaktrādi-śobhāṁ
vivṛṇoti---**karṇotpaleṣu** \|
karṇa-dhṛtotpalopalakṣita-cakrikā-kuṇḍaleṣu **alakānām** atilaulyād
**vi**vidhāṣ **ṭaṅkā** veṣṭanāni ca **kapoleṣu** **gharma**-bindavaś ca
tair **vaktreṣu śrīḥ** śobhā yāsāṁ tāḥ \| ṭaki bandhe \|
**valaya-nūpurādy**-alaṅkārāṇāṁ **ghoṣas** tulya-svaratayā nādo yeṣu,
tair **vādyaiḥ** tatrānaddha-śuṣirais tat-tad-adhiṣṭhātṛ-devatābhir eva
sva-saphalīkaraṇārtham āgatya vāditraiḥ **sva-keśebhyaḥ srastāḥ srajo**
yāsāṁ tāḥ \| etena tāla-gati-santuṣṭāḥ keśāḥ sa-śiraḥ-kampaṁ
puṣpa-vṛṣṭim ivākurvann iti śrī-svāmi-caraṇāḥ \| **bhramarā** api
**gāyakā** yasyāṁ, tasyāṁ **rāsa-goṣṭhyāṁ** rāsa-sabhāyām \|\|16\|\|

**\...**

\|\| 10.33.17 \|\|

evaṁ pariṣvāṅga-karābhimarśa-

snigdhekṣaṇoddāma-vilāsa-hāsaiḥ \|

reme rameśo vraja-sundarībhir

yathārbhakaḥ sva-pratibimba-vibhramaiḥ \|\|

**śrīdhara-svāmī (bhāvārtha-dīpikā) :** yathā gopyo nānā-vibhramair
bhagavatā saha vijahrur evaṁ bhagavān api sva-vilāsais tābhiḥ saha rema
ity āha---**evam** iti \| tad-vilāsānabhibhūtasyaiva ratau
dṛṣṭāntaḥ---**yathārbhaka** iti \| **sva-pratibimbair vibhramaḥ** krīḍā
yasya, sa iva \| anenaitad darśitam---svīyam eva sarva-kalā-kauśalaṁ
saugandhya-lāvaṇya-mādhuryādi ca tāsu sañcārya tābhiḥ saha **reme,**
**yathārbhakaḥ sva-pratibimbair** iti \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tābhiḥ* gopībhiḥ \| tāsāṁ
vilāsās *tad-vilāsās* tair anabhibhūto'tiraskṛtaḥ \| vilāsas tu---

> gati-sthānāsanādīnāṁ mukha-netrādi-karmaṇām \|
>
> tātkālikaṁ tu vaiśiṣṭyaṁ vilāsaḥ priya-saṅgajam \|\| \[u.nī. 11.31\]

iti bharatenoktam[^156] \| anena dṛṣṭāntena etad-vṛttaṁ darśitam \|
lāvaṇyaṁ tu---

> muktā-phaleṣu chāyāyās taralatvam ivāntarā \|
>
> pratibhāti yad aṅgeṣu lāvaṇyaṁ tad ihocyate \|\| \[u.nī. 11.28\]

mādhuryaṁ tu---

> yataś ceto nāpayāti tan mādhuryam itīritam \|\|

ādinā sausvarya-grahaḥ \| *tāsu* gopīṣu \| *sañcārya* sampraveśya \|
*tābhiḥ* gopībhiḥ \| ***arbhako*** bālaḥ\| etenāpi vyabhicāra-doṣaḥ
parāstaḥ \| **pratibimbānāṁ** bimbādhīna-sattākatvena, vastutas
tad-avinābhāvitvāt tad-abhinnatvam eva \| tathā ca, gopīnāṁ
bhagavat-pratibimbatvena abhinnatvād bāla-līlāvat tal-līlāpy
atarkyaiveti \|

**evaṁ** rāsa-nṛtyair eva kṛṣṇasya sambhogāny api nirvṛtānīty āha \|
**pariṣvaṅga** āliṅganam, ekaikayā saha yugma-nṛtye kareṇa
**abhimarśaḥ** sparśaḥ, sa ca nṛtya-gati-samāptau sva-dakṣiṇa-kareṇa
priyā-vāma-vakṣoje tāla-nyāsa-rūpaḥ, **snigdhekṣaṇaṁ** rahasyāṅgeṣu
sa-premāvalokanam\| **uddāma-vilāsaḥ** pāritoṣika-pradāna-miṣāc
cumbanādiḥ \| **hāsas** tu tat-tat-prāpty-anantaraṁ mukhollāsaḥ parihāso
vā taiḥ \|

**rameśaḥ** ramāyāṁ lakṣmyām aiśvaryaṁ prakaṭayan vraja-sundarībhiḥ saha
**reme**, na tu ramayety arthaḥ \| **yathārbhako** mugdhaḥ, tathaiva
tāsu premādhīnatvān maugdhyam eva dadhan, na tu ramāyām ivaiśvaryam ity
arthaḥ \|

nanu, paraḥ-sahasrābhis tābhiḥ katham ekaḥ saṁreme ?
tatrāha---**svasya** **pratibimbaṁ** pratisvarūpam eva **vibhramo**
vilāso yasya saḥ \|

> pradarśyātapta-tapasām avitṛpta-dṛśāṁ nṛṇām \|
>
> ādāyāntaradhād yas tu sva-bimbaṁ loka-locanam \|\| \[bhā.pu. 3.2.11\]

ity atra bimba-śabdena yathā svarūpam ucyate, tathaivātrāpi \| ekaikayā
priyayā saha ekaika-svarūpo **reme** ity arthaḥ \| tāsāṁ
hlādinī-śaktitvena svarūpa-bhūtatvāt \| sva-praticchavitānaucityād
vyākhyāntaraṁ neṣṭam \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pariṣvaṅgah** gopīnām
āśleṣaḥ \| **karābhimarśas** tāsāṁ karālambanam \| yad vā, sva-kareṇa
tāsām abhimarśaḥ stanādi-sparśanam \| **snigdhekṣaṇaṁ** tan-mukhādīnāṁ
sarasa-nirīkṣaṇam \| **uddāma-vilāso** nīvī-ślathanādiḥ \| **hāsaś** ca
bhāvodreka-vilasita-smitam \| **ramāyā īśaḥ** prabhur api
**vraja-sundarībhir** eva **reme**, na tu tayā \| yad vā, ramāyā īśaḥ
svāmīti svāmitvena tasyās tādṛśa-raty-ayogyatā, vraja-sundarībhir iti
tāsām eva tad-yogyatābhipretā \| lakṣmīto'pi bhāva-vaidagdhyādi-viśeṣāt
tam eva darśayan śrī-bhagavatas tāsāṁ ca mithaḥ sāmyaṁ
dṛṣṭāntenāha---**yathā** iti \| **yathā pratibimbena** saha
**arbhakasya** kvāpi vaisādṛśyaṁ nāsti, tathā tābhiḥ saha kṛṣṇasyety
arthaḥ \| krīḍā-paro'rbhako yādṛśaṁ hasta-cālanādikaṁ kurute, tādṛśaṁ
tac-chāyāpi, yathā chāyā kuryāt, so'pi punas tathaivānukaroti,
arbhakatvāt \| **evaṁ** śrī-bhagavān **yathā reme**, tā api tathaiva
remire \| tā yathā remire, so'pi tathaiva reme ity arthaḥ \| anena
śrī-bhagavad-rater api śobhā sūcitā, vaiṣamye tad-asampatter iti dik \|
tathā tāsām iva tasyāpi prema-vikāro'bhipretaḥ \| sa coktaḥ
śrī-parāśareṇa---

> gopī-kapola-saṁśleṣam abhipatya harer bhujau \|
>
> pulakodgama-śasyāya svedāmbu-ghanatāṁ gatau \|\| \[vi.pu. 5.13.55\]
> iti \|

anyat tair vyākhyātam \|

yad vā, **pratibimbena vibhramo** vilāso yasya so'**rbhako** **yathā**
tad-eka-niṣṭhaḥ sann anyat kim apy ajānan ramate, tathāyam api \|

yad vā, **evam** ukta-prakāreṇa **vraja-sundarībhiḥ** sarve
pariṣvaṅgādayaḥ, tais tābhir eva saha **reme**, so'pi tādṛśān eva
pariṣvaṅgādīn akarod iti dṛṣṭāntenāha---**yathā** iti \| anyat samānam
\|

evaṁ tāsāṁ pariṣvaṅgādibhir eva tasya ratiḥ \| svayaṁ ca tena tāsāṁ
tad-anukaraṇam iti svasmād api tāsāṁ mahimā darśitaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evam** iti tair vyākhyātam \|
tatrāvatārikā dṛṣṭānta-balād eva pratipannā \| **yathārbhaka** ity-ādikā
sa evety anta-vyākhyā cāsyā evānugatā \| ubhayatrāpi
**pratibimba**-sthānīyānāṁ śrī-gopīnām **arbhaka**-sthānīyasya
śrī-bhagavataś ca muhuḥ parasparam anukaraṇāt \| tatra ca śrī-bhagavata
evārbhakasyeva vilāsāya svayaṁ pravṛttiḥ, tat-pravartanaṁ
tadīya-vilāsa-viśeṣaś ca labhyate \| tatas tad-vilāsānabhibhūtasyaiva
ratau dṛṣṭānta itīdaṁ tv āgantukam iva lakṣyate \| yat tv anenaitad
darśitam ity-ādikaṁ vyākhyātam \| tatra ca tā eva tad-guṇa-prakāśikā iti
pratipadyate \| **yathārbhakaḥ pratibimba**-dvārata eva
svīya-mukha-mādhuryam anubhavati, na tu svataḥ, tathā śrī-bhagavān api
tādṛśa-nija-preyasī-dvārata eveti hi gamyate tāsāṁ prema-mayam udayaṁ
vinā tad-anudayāt \|

yad vā, **ramāyā īśaḥ** prabhur api **vraja-sundarībhir** eva **reme**
\| nanu, tayeti tato'pi tāsāṁ prema-guṇa-saundaryam adhikam abhipretam
\| yad vā, **ramāyā īśaḥ** prabhur eva, na tu ramaṇaḥ \|
**vraja-sundarībhis** tu **reme,** tathāpi tathaivābhipretam \| tad api
ramaṇam asādhāraṇam eveti sa-camatkāram āha---**evam** iti \| tatra
**pariṣvaṅgas** tāsām āśleṣaḥ, **karābhimarśas** tāsāṁ karālambanam,
**snigdhekṣaṇaṁ** tan-mukhādīnāṁ sarasāvalokanam, **uddāma-vilāsaḥ**
stana-sparśanādiḥ, **hāsaś** ca bhāvodreka-vilasita-smitaṁ taiḥ \|

evaṁ tasya tāsām api sarvopari-cara-guṇatvena parasparaṁ sāmyam āsaktiṁ
ca dṛṣṭāntena vyañjayati \| **yathā** iti---kaścid **arbhakas**
tad-vayaḥ-svabhāvenātyanta-krīḍāsaktaḥ **sva-pratibimbe vibhramo**
vilāso yasya, tādṛśaś ca yathā sva-tulyābhis tābhiḥ sva-pratimūrtibhī
ramate, tathāsau prema-vaśatā-svabhāvena tan-maya-krīḍāsaktaḥ san
svarūpa-śaktitvena sva-pratimūrtitvāt pratibimba-sthānīyābhis **tābhī**
**reme** \| ata eva tat-sadṛśatvābhiprāyeṇa pūrvam api gopa-vadhva ity
anuktvā kṛṣṇa-vadhva \[10.33.8\] ity evoktam \| tathā ca
brahma-saṁhitāyām---

> ānanda-cinmaya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.37\] iti \|

atra ca **yathārbhako** yādṛśaṁ mukha-cālanādikaṁ kurute, tādṛśaṁ
tat-pratibimba-mūrtayo'pi yādṛśaṁ, tās tādṛśam eva krīḍā-kautukitvāt
so'py evaṁ śrī-kṛṣṇaś ca śrī-gopyaś ca parasparam āsaktatvād anucakrur
iti jñeyam \| anena tāsām iva tasyāpy atra
snigdha-śabda-vyañjita-sneha-vikāro darśitaḥ \| sa ca sāttviko'py uktaḥ
śrī-parāśareṇa---

> gopī-kapola-saṁśleṣam abhipatya harer bhujau \|
>
> pulakodgama-śasyāya svedāmbu-ghanatāṁ gatau \|\| \[vi.pu. 5.13.55\]
> iti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ramāyā īśaḥ** prabhur api
**vraja-sundarībhir** eva **reme**, na tu tayā \| yad vā, ramāyā īśaḥ
prabhur eva, na tu ramaṇaḥ, vraja-sundarībhis tu reme eva \|\|17\|\|

---------------------------------------------------------------------------------------------------------------------

evaṁ pariṣvāṅga-karābhimarśa-

snigdhekṣaṇoddāma-vilāsa-hāsaiḥ \|

reme rameśo vraja-sundarībhir

yathārbhakaḥ sva-pratibimba-vibhramaiḥ \|\|

**jīva-gosvāmī (bṛhat-krama-sandarbhaḥ) :** samaṁ nanṛtuḥ \[10.33.16\]
iti samaṁ śabdasya sādṛśyārthaṁ spaṣṭayati---**evam** ity-ādi \|
**evam** anena prakāreṇa ye **pariṣvaṅgādayas** tai **rameśo reme** \|
kābhiḥ ? **vraja-sundarībhiḥ** saha, sāhityena tāś ca remira ity āyātam
\| tena pariṣvaṅgādayas tasya ca tāsāṁ cety ubhaya-kartṛkatvam eva \|
teṣāṁ tasmin pariṣvajane tāḥ pariṣvajante, tāsu pariṣvajamānāsu sa ca
pariṣvajata ity evam-ādi-prakāraḥ \| evaṁ karābhimarśādiṣu ca \|

tatra dṛṣṭāntaḥ---**yathārbhakaḥ**, arbhaka iva \| kīdṛśo'rbhakaḥ ?
**sva-pratibimbeṣu** sva-praticchāyāsu **vi**vidho **bhramo** yasya sa
tathā \| ayaṁ bhāvaḥ---arbhakaḥ svayaṁ yathā ceṣṭate, tathā ceṣṭamānāyāṁ
praticchāyāyāṁ vividhaṁ bhrāmyati \| "mat-sadṛśaḥ ko'yam ? ahaṁ yathā
karomi, tathaivāyaṁ karoti" iti \| kiṁ vā, "hy ayaṁ yathā karoti,
tathaivāhaṁ karomi" iti bhrāntaḥ stabdho bhavati \| tathāyam api
sāndrānanda-stabdho bhavati, tā api stabdhā bhavantīty arthaḥ\|

athavā, sva-pratibimbe bhramo vilāso yasya, sa tathā sva-cchāyayā
yathārbhakaḥ khelati, tathā\|

yad vā, **vraja-sundarībhiḥ** saha **pratibimba-vibhramaḥ** san
**yathārbhako**'rbhaka iva stabdho bhūtvā **rema** iti \| ayaṁ
bhāvaḥ---sāhityāt tasya tāsāṁ ca sva-pratibimbas tāsu tasmiṁś ca
svaccha-bhāvāl lagnaḥ, tatra vibhramo viśiṣṭa-bhramo yasya sa, tathā \|
purvaṁ tā api tathā kṛṣṇasya pratibimbe tāsu lagne, tam ālokya "kim ahaṁ
nānā bhūtvā pratyekam āsāṁ tanuṣu lagnaḥ ? kiṁ vāmī mat-pratibimbāḥ ?"
iti bhramo bhavati \| tāsām api pratibimbe kṛṣṇo lagne tāsāṁ ca bhramo
bhavatīty ubhayor evārbhaka-sādṛśyena bhrāntimattvaṁ vyaṅgyam \|
sahārtha-tṛtīyāyāṁ viśiṣṭa-vaiśiṣṭyenānvayāt \| yathā putreṇa sthūlo
gomāṁś ca devadatta ity ubhayor eva sthaulyaṁ gomatvaṁ ceti \|\|17\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 299)** : atra **rameśa** ity anena
tasya ramā-vaśīkāritvaṁ darśitam \| **pariṣvaṅga**- ity-ādinā tatrāpi
**snigdhekṣaṇa**- ity-ādinā, **reme** ity anena ca tāsāṁ premṇā tasya
vaśyatvaṁ vyaktam \| dṛṣṭāntena tu tadā tasya tāsāṁ ca
**arbhaka-pratibimbayor** iva gāna-nṛtyādi-vilāseṣu
eka-ceṣṭatāpatti-sūcanayā mithaḥ parama-premāsaktir darśitā \|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sarva-līlopasaṁhāraṁ
vaktuṁ prastutasya śrī-kṛṣṇa-vilāsasya prādhānyam āha---evam iti \|
lakṣmīto'pi tāsāṁ saubhāgyātiśayaṁ varṇayati \| evaṁ pūrvokta-prakāreṇa
pariṣvaṅgam āliṅganam \| tataḥ karābhimarśaṁ kucādi-sparśaḥ \|
snigdhekṣaṇaṁ bhāva-vyañjakaṁ tat-tad-avayavānām avalokanam \|
uddāmo'tyūrjito vilāsaḥ \| tad uktaṁ rasārṇave---

vṛṣabhasyeva gambhīro gatir dhāraṁ ca darśanam \|

sa-smitaṁ ca vaco yatra sa vilāsa itīritaḥ \|\| \[ra.su. 1.217\]

hāsaś ca cāturakṣike darśane bhāva-garbhe hāsair etaiḥ \|

yad vā, vraja-sundarīṇāṁ pariṣvaṅgādibhiḥ tatra pariṣvaṅgo
nṛtya-viśeṣeṇa prasādatvena sādhu sādhv iti praśaṁsana-pūrvakam
āliṅganaṁ tad-anantaraṁ karayor abhimarśaḥ, sva-karābhyāṁ
vaidagdhī-viśeṣeṇa saṁmardanam \| snigdhekṣaṇaṁ ca
bhrū-nartanādi-bhāva-viśeṣāsvādakam īkṣaṇam \| uddāmo nirargalo vilāsaḥ
\| tad uktaṁ rasārṇave---

> priya-samprāpti-samaye bhrū-netrānana-karmaṇām \|
>
> tātkāliko viśeṣo yaḥ sa vilāsa itīritaḥ \|\| \[ra.su. 1.201\]

pariṣvaṅgādi-hetuko hāsa etaiḥ karaṇa-bhūtai rameśo'pi śrīpatitvam
avagaṇayya ramāyāṁ tādṛśa-bhāvān ākalanāt vraja-sundarībhiḥ saha reme \|
sāmarasya dṛṣṭāntenāha---yathārbhaka iti \| arbhakas tv
anuddeśya-kriyā-kārī svabhāvata eva hasta-mukhādi-vikārādi-kriyāṁ kurute
\| tādṛśīṁ kriyāṁ sva-pratibimbe yat paśyati tadā tena saha vibhramaṁ
karoti tadvat \| arbhako hi yāvat karoti tāvad eva tasya pratimbam api
karoti \| sarvathā vai sādṛśyābhāve dṛṣṭāntaḥ \| pūrvaṁ bimbe kṛtiḥ,
paścāt pratibimbe kṛtir bhavati \| yathā ca, bimba-pratibimbayor
eka-rūpatvaṁ dharmeṇa na tu svarūpeṇa dṛśyate ca svarūpa-bhedaḥ \| ata
eva bāla ādarśe pratiphalitam ātmānaṁ na jānāti, kiṁ tu dvitīyam eva
tasya ca yathā pratibimba-darśanenotsāhādhikyaṁ krīḍābhiniveśaś ca
bhavati \| tathātrāpi bimba-sthānīyaḥ śrī-kṛṣṇaḥ pratibimba-rūpābhis
tābhiḥ saha svīyaiḥ pariṣvaṅgādibhis tāsām uddīpakaiḥ karaṇai reme\|

ayam arthaḥ---pūrvaṁ śrī-kṛṣṇe vilāsodayaḥ paścāt tad-anusāreṇa tāsu
vilāsodaya iti \| tad ācāryair vyākṛtaṁ---svīyam eva kalā-kauśalaṁ tāsu
sañcārya bhagavāṁs tābhiḥ saha reme iti \| tasyāyam
abhiprāyaḥ---kṛṣṇa-vilāsodaye tāsāṁ vilāso, na tu tāsu kalā-kauśalādya
bhava iti anyathā rasābhāsāpatter iti \| arbhaka-dṛṣṭāntas tu
kṛti-sāmye, na tu mithyātve \| anyathā gopī-pratīteḥ sopādhikatvaṁ syāt
\| vastutas tu, yathā śrī-kṛṣṇaḥ sac-cid-ānanda-ghanas, tathā tā api
saccidānanda-svarūpā eva vijātīyatve ramā-rati-śaithilyena tāsu
ramā-sambhavāt \|

yad vā, rameśo'pi sarva-kalā-kauśala-yukto'pi aupapatya-sukham adhikam
iti jñātvā vraja-sundarībhiḥ saha reme \| kīdṛśaḥ ?
sva-pratibimba-vibhramaḥ \| svasya yat pratibimbaṁ svaccheṣu
mukura-sthānīyeṣu gopīnāṁ gaṇḍeṣu pratiphalitaṁ bimbam, tena
lāvaṇya-puñjavatā vibhramo vilāso yasya \|

yad vā, vividho bhramo yasya tāsāṁ gaṇḍeṣu pratiphalita-bimba-bahutvam
ālakṣya bhramo yasya---ekasya mama kathaṁ bahu-rūpatvam ? iti \| tāsāṁ
vilāsābhibhūtasya svarūpasyānanusandhānāt iti \|

yad vā, svasmin tāsāṁ bimbaṁ karāṅgulī-nakhādiṣu pratiphalitaṁ tena
vibhramaḥ sambhramo yasya---nṛtyamānā etāḥ katham atrāgatāḥ ?
ity-ādarātiśayena paśyata eva \| yathā vraja-sundarībhiḥ saha
pariṣvaṅgādibhiḥ reme tathaiva tāsāṁ pratibimbaiḥ saha pariṣvaṅgādibhiḥ
reme \| yathārbhakaḥ sva-pratibimbena saha praśna-hāsya-hasta-sparśādinā
viharati \|

yad vā, suṣṭhu apratinirupameṣu gopī-bimbeṣu vigato bhramo yasya,
gopī-svarūpeṣu nirupama-saundarya-niścayāt \| ramāyāṁ
saundarya-vilāsādikaṁ loke ca mandam iva lakṣyaṁ vraja-sundarībhiḥ saha
reme \| ayam abhiprāyaḥ---ramā tu svāṁśaiḥ surendra-ditijendrādi-lokeṣu
praviśati \| etāsāṁ nānyatra praveśo'nanyatvena madīya-vraja eva
tiṣṭhanti \| ata evaitāsu mayā prīty-atiśayaḥ sambhāvanīya iti
bhramābhāvaḥ sūcitam \| svasyāpi nityaṁ vraja-priyatvād iti \| tathā
coktaṁ brahma-saṁhitāyām---

> ānanda-cinmaya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.37\] iti \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ rāsa-nṛtyāṅgair eva
kṛṣṇasya sambhogāṅgāny api nirvṛttaṇīty āha---pariṣvaṅga āliṅganam
ekaikayā saha yugma-nṛtye kareṇābhimarśaḥ sparśaḥ, sa ca
nṛtya-gati-samāptau sva-dakṣiṇa-kareṇa priyā-vāma-vakṣoje
tāla-nyāsa-rūpaḥ \| snigdhekṣaṇaṁ rahasyāṅgeṣu sa-premāvalokanam \|
uddāma-vilāsaḥ pāritoṣika-pradāna-miṣāc cumbanādiḥ \| hāsas
tat-tat-prāpty-anantaraṁ mukhollāsaḥ parihāso vā taiḥ \| rameśo ramāyāṁ
lakṣmyām aiśvaryaṁ prakaṭayan vraja-sundarībhiḥ saha reme, na tu
ramayety arthaḥ \| yathārbhako mugdhas tathaiva tāsu premādhīnatvān
maugdhyam eva dadhan, na tu ramāyām ivaiśvaryam ity arthaḥ \|

nanu, paraḥ-sahasrābhis tābhiḥ katham ekaḥ sa reme ? tatrāha---svasya
pratibimbaṁ pratisvarūpam eva vibhramo vilāso yasya saḥ \|

> pradarśyātapta-tapasām avitṛpta-dṛśāṁ nṛṇām \|
>
> ādāyāntaradhād yas tu sva-bimbaṁ loka-locanam \|\| \[bhā.pu. 3.2.11\]

ity atra bimba-śabdena yathā svarūpam ucyate, tathaivātrāpi ekaikayā
priyayā saha ekaika-svarūpo reme ity arthaḥ \| tāsāṁ hlādinī-śaktitvena
svarūpa-bhūtatvāt \| sva-praticchavi-tvānaucityāt vyākhyāntaraṁ neṣṭam
\|\|17\|\|

**\...**

\|\| 10.33.18 \|\|

tad-aṅga-saṅga-pramud-ākulendriyāḥ[^157]

keśān dukūlaṁ kuca-paṭṭikāṁ vā \|

nāñjaḥ prativyoḍhum alaṁ vraja-striyo

visrasta-mālābharaṇāḥ kurūdvaha \|\|

**śrīdhara-svāmī (bhāvārtha-dīpikā) :** tās tu bhagavad-vilāsair ākulā
babhūvur ity āha---**tad-aṅga-** iti \| tasya **aṅga-saṅgena**
**pra**kṛṣṭā **mut** prīti, tayā **ākulāny** avaśāni **indriyāṇi** yāsāṁ
tāḥ \| viślatha-bandhān **keśādīn añjasā**[^158] **prativyoḍhuṁ**
yathā-pūrvaṁ dhartuṁ **nālaṁ** na samarthā babhūvuḥ \| **visrastā mālā
ābharaṇāni** ca yāsāṁ tāḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tā* gopyaḥ \| *tasya*
kṛṣṇasya \| **aṅga-saṅgena** śarīra-samparkeṇa \| *tayā* mudā \|
**visrastā** *viślathāḥ* \| **kurūdvaha** iti sambuddhyā bhaktyā kṛṣṇe
vaśībhavatīti paśya tvam api śuddha-kuru-vaṁśodbhūtatvād bhaktiṁ kṛṣṇam
āyattā-kartuṁ kurv ity abhimukhīkaroti \| yad vā, śuddha-vaṁśodbhūtatvāt
tubhyam imāṁ rahasya-līlāṁ bravīmīty āśayaḥ \| tataś ca tā
bhagavad-vilāsair ānanda-vihvalā babhūvur ity āha---**tad-aṅga**- iti \|
**pra**kṛṣṭā **mut** ānandaḥ, tayā **ākulendriyāḥ** \| **kuca-paṭṭikāṁ**
kañculikām \| **prativyoḍhuṁ** vyoḍhum \| **nālaṁ** na
samarthāḥ\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca tāsām
atyantānando'janīty āha---**tad-aṅga-** iti \| tasyāṅgaiḥ saṅga
āliṅganādinā milanam **aṅga-saṅgaḥ** \| **ākulendriyatā**-lakṣaṇam
āha---**keśān** ity-ādinā \| **dukūlaṁ** paridhāna-kauśeya-vastraṁ \|
**kuca-paṭṭikām** uttarīyaṁ kañcukaṁ vā, tad dvayam eva vā \|
**vraja-striya** iti prema-bhara-viśeṣatayā tādṛśatvaṁ tāsām ucitam
eveti bhāvaḥ \| evaṁ tāsām ānandādhikyaṁ siddham eva \| ata eva
**pra**-śabdaḥ \| tac ca bhavatā avabudhyata ity āśayena \| yad vā,
gopīnāṁ parama-kṛtārthatayā tat-sadṛśa-bhāvasya tasyāpi tayā
kuru-kulasya parama-bhāgyaṁ matvā sambodhayati---he **kurūdvaha** ! iti
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tāsām
atyantānanda-vaivaśyenaiva rāsa-virāmo'janīty āha---**tad-aṅga-** iti \|
**tad-aṅga-saṅgaiḥ** krameṇa prakarṣaṁ prāptā yā **mut** harṣaḥ tayā
**ākulendriyāḥ** \| ākulendriyatā-lakṣaṇam āha---**keśān** ity-ādinā \|
**dukūlaṁ** paridhānīya kṣauma-vastraṁ \| **kuca-paṭṭikāṁ**
kañcuka-sthānīyam uttarīyam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ vihāre tāsāṁ punaḥ
premāveśam āha---**tad-aṅga-saṅga**- ity-ādi \| **tad-aṅga-saṅgena** yā
**pra**kṛṣṭā **mud**, tayā **ākulānīndriyāṇi** yāsām \| **keśān
dukūlādīni** sraṁsamānāny api **prativyoḍhuṁ nālam** asamarthā ity
arthaḥ \| atra premāveśo'ṅgī, śramo'ṅgam \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ rasa-parākāṣṭhāṁ nirūpya
prāpte sati iti itaḥ paraṁ vṛddham adṛṣṭvā punar vṛddhiṁ gamayituṁ tāsu
śaithilyaṁ kāritavān ity āha---**tad-aṅga**- iti \|
tasyāṅga-saṅgāliṅganādinā sarvāvayava-sparśaḥ, tena **prakṛṣṭā mut**
avadhi-bhūta ānandaḥ, tena **ākulānīndriyāṇi** yāsāṁ tāḥ \| tāsāṁ
sarvāsām atikartavyatā-śūnyatvaṁ jātam iti bhāvaḥ \| **keśān** iti
ākulatā-cihnam āha---**keśān** kavarān, **dukūlaṁ** tad-uparitanīyaṁ
parihitaṁ ca **kuca-paṭṭikāṁ** kucopari uttarīyāyāntam **añjaḥ**
sāmastyena yathā-pūrvaṁ prativyoḍhuṁ dhartuṁ, yathā-sthānaṁ prāpayitum
ity arthaḥ, **nālaṁ** na samarthā jātā iti \| **vraja-striya** iti
cāturya-viśeṣānabhijñatvena svātantryābhāvo'bhipretaḥ \| ākulendriyatve
śramasyāpi hetum āha---**visrastā** sthāna-cyutā **mālābharaṇāni** ca
yāsāṁ tāḥ \|

yad vā, **visrastā mālās** truṭitā sūtra-śeṣā eva **ā** īṣad iva
bibhratīti tāḥ rāsa-krīḍā-śrama-sukhena bahir-vṛtti-śūnyaṁ rājānam
avadhārayati---**kurūdvaha** iti \|

ayaṁ bhāvaḥ---sva-pratibimba-vibhrama \[10.33.17\] iti yad uktaṁ,
tasyāyam arthaḥ---pūrvaṁ bimbe kriyā, tataḥ pratibimbe'pi \| evaṁ
śrī-kṛṣṇe krīḍopayoginī kriyā, tad-anusāreṇa vraja-devīṣu\| idānīṁ
tāsāṁ vilāsābhibhūte kṛṣṇe kriyoparatiḥ, tadā tu tāsu kriyoparatiḥ,
yathā bimbasya kriyā-rāhitye pratibimbasyāpi kriyā-rāhityaṁ bhavaty eva
\| tathāpy unneyaṁ **visrasta-mālābharaṇā** jātā iti samañjasam
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tā
bhagavad-vilāsair ānanda-vihvalā babhūvur ity āha---**tad-aṅga-** iti \|
**pra**kṛṣṭā **mut** ānandaḥ, tayā **ākulendriyāḥ** \| **kuca-paṭṭikāṁ**
kañculikām \| **prativyoḍhuṁ** vyoḍhuṁ **\| nālaṁ** na samarthāḥ
\|\|18\|\|

**\...**

\|\| 10.33.19 \|\|

kṛṣṇa-vikrīḍitaṁ vīkṣya mumuhuḥ khecara-striyaḥ \|

kāmārditāḥ[^159] śaśaṅkaś ca sagaṇo vismito[^160]'bhavat \|\|

**śrīdhara-svāmī (bhāvārtha-dīpikā) :** na kevalaṁ tā evākulendriyāḥ
kintu devyo'pīty āha---kṛṣṇa-vikrīḍitam iti \| kiṁ ca śaśāṅkaś ceti \|
anenaitat sūcitam---śaśāṅkena vismitena gatau vismṛtāyām \| tataḥ
prāktanāḥ sarve'pi grahās tatra tatraiva tasthuḥ \| tataś cātidīrghāsu
rātriṣu yathā-sukhaṁ vijahrur iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāntaṁ tad adbhutam
āha---na kevalam iti \| tā eva gopya eva \| kintu api tu \| devyo
devāṅganā api \| na kevalaṁ devya eva, kintu devā apīty āha---kiṁ ceti
\| śaśāṅkaś cihnaṁ yasya, vāhanatvāt \| sa-gaṇo
rohiṇy-ādi-bha-gaṇa-sahitaḥ \| anena śaśāṅka-vismaya-kathanena \| etat
vṛttam \| gatau nakṣatra-sañcāra-rūpāyām \| tataḥ śaśāṅkāt \| prāktanāḥ
prāktana-rkṣa-rāśy-ādiṣu vartamānāḥ \| sarve'pi grahā bhaumādayaḥ \|
tatra tatraiva yatra yatra rāśyādau sthitā iti \| tataś ca
graha-gati-vismṛter grahāṇāṁ calanābhāvād rātrīṇāṁ dīrghatvam \|
graha-gatyaiva rātry-ādeḥ samāpti-darśanāt \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇasya
paramānanda-ghana-mūrter jagac-citākarṣakasya vā, viśeṣeṇa
pūrva-pūrvato'sādhārṇyena krīḍitaṁ krīḍām \| viśeṣataḥ
sākṣāt-sevādi-dvārā vā \| prītyā īkṣitvā \| kṛṣṇety anena tad
vikrīḍitasyāpi tādṛśatvam evābhipretam \| khecarā devādayas teṣāṁ
striyaḥ sarvā api kāmena bhagavad-viṣayakenārditāḥ pīḍitāḥ satyaḥ \|
viśeṣeṇa sarva-vismaraṇādinā amuhyan \| śrī-kṛṣṇāprāptau
nija-yogyatvāyogyatvādi-vicāra-rahitā abhavan \| daśā-viśeṣaṁ vā prāpuh
\| aśāṅka iti śaśena sahita ity arthaḥ \| vismito'bhūt \|
adṛṣṭa-pūrvatvāt \| anyat tair vyākhyātam \|

atrātidīrhāsv iti cira-kāla-svacchanda-bahula-sukha-krīḍanābhiprāyeṇa,
anyathā bhāvat-krīḍānāṁ yathā-nibandhālpa-kālena nirbāhvāsiddhiḥ, ata
evāgre vakṣyamāṇaṁ brahma-rātre \[bhā.pu. 10.33.38\] iti brahmaṇaś
caturyuga-sahasra-parimitāyāṁ rātrau gatāyām iti kecid vyācakṣate \| tad
api sambhaved eva, bhagavac-chaktyāśeṣa-viruddhasya samādhānāt \|
rātrīṣv iti bahutvaṁ ca tā rātrīr ity uktasya niśāḥ iti vakṣyamāṇasya
cānusāreṇeti \|

athavā devānāṁ devīnāṁ ca sarveṣām eva vyoma-yānānāṁ vimoham
āha---khecarās tat-striyaś ca, gaṇa-śabdena tat-patnyaḥ parāś ca tārakāḥ
\| ca-kārāt so'pi sa-gaṇaḥ kāmārdito vyamuhyad ity arthaḥ \| anena
vakṣyamāṇa-ratau tebhyo lajjādinā saṅkoco nirastaḥ \| sarveṣām eva
vimohāt \| tatra śaśāṅkasya kāmo bhagavad-abhīpsā-mātra-lakṣaṇaḥ \| kiṁ
vā, daṇḍakāraṇya-munīnām iva bhāva-viśeṣeṇa tādṛśa eva \| tatra ca
nija-vaṁśāvatīrṇa-śrī-kṛṣṇa-kāmenāpi tasya vastuto doṣo na syād iti
śaśāṅka-śabdena sūcyate \| yathā śaśa-sambandha-mātreṇaiva kalaṅkaḥ, na
tu tattvataḥ, pratyuta mahā-guṇa eveti dik \| evaṁ śrī-rāsa-krīḍāyāḥ
śrī-kṛṣṇa-viṣayaka-bhāva-viśeṣa-vardhanena parama-mohanatvaṁ
sarva-krīḍā-vargato'pi mahā-śraiṣṭhyaṁ darśitam \|
prakṛtyaivanṛtya-gītāder bhagavad-bhāva-vardhamānatvāt \| tatrāpi tasya
śrī-bhagavat-kartṛtvāt \| tatrāpi tābhiḥ saha \| tatrāpi
tādṛśa-prakārādinā \| ata eva tasya bhakti-gauravādi-yuktābhir
lakṣmy-ādi-patnībhis tathānyābhiś ca devībhir
āśleṣa-cumbanādy-ayogyābhir asampatteḥ \|
kevala-viśuddha-prema-viśeṣa-sampan-nāmī rati-viśeṣa-parama-yogyābhiḥ
śrī-gopībhir eva ru(?)siddhes tad-yogya-sthane'nanya-sādhya-nyāyena
śrī-vrajendra-kiśoreṇānanya-bhogya-rasāyātra sampādanam iti dik \| ata
evārambhe pūrvam uktam---tatrārabhata govindaḥ strī-ratnaiḥ \[bhā.pu.
10.33.2\] iti \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇasya svayaṁ-bhagavattvena
mādhuryādibhiḥ parama-paripūrṇasya vikrīḍitaṁ pūrva-pūrvato'pi
vaiśiṣṭyena krīḍāṁ vīkṣya sākṣāt-sevādi-maya-prīti-vaiśiṣṭyaṁ na dṛṣṭvā
khecarā devādayas teṣāṁ striyaḥ sarvā api kāmena śrī-bhagavad-viṣayakeṇa
pīḍitāḥ satyo vyamuhyan \| pūrvaṁ
śrī-kṛṣṇa-prāptaunijāyogyatvādi-vicāra-sāhityena paścād dehāder api
vismaraṇena moha-vaiśiṣṭyaṁ prāpuḥ \| anyat taiḥ \|

tatrātidīrghāsv iti anyathā svacchanda-bahula-sukha-krīḍānām aprasiddhiḥ
syāt \| ata evāgre vakṣyamāṇasya brahma-rātra ity asyārthaṁ brahmaṇaś
caturyuga-sahasra-parimitāyāṁ rātrau gatāyām iti kecid vyācakṣate, tad
api sambhaved eva \| bhagavac-chaktyāśeṣa-viruddhasya samādheyatvāt
vismayādinā gati-sthagitatvaṁ tūtprekṣā-mātram \| teṣāṁ
jyotiścakrādhīna-gatitvāt svagatair atyalpatvāt, pratilomatvāc ca \|
vastutas tu tal-līlā-mādhuryeṇa nadī-pravāhasyeva jyotiś-cakrasya
stabdhatvaṁ jñeyam \| rātriṣv iti bahutvaṁ ca tā ātrīri ity ukasya niśā
iti vakṣyamāṇasya cānusāreṇeti eaṁ rāsa-krīḍāyāḥ
śrī-kṛṣṇa-viṣayaka-bhāva-viśeṣa-vardhanena parama-mohanatvaṁ darśitam \|
tac ca yuktam \| tat-prakṛtyaiva tat-sambandhi-nṛtya-gītādes
tat-tad-bhāva-vardhanātiśayāt, tatrāpi tasya sākṣāt-tat-kartṛkatvāt \|
tatrāpi lakṣmy-ādi-durlabha-tādṛśa-saubhāgyābhis tābhiḥ sahitatvāt
tatrāpi tādṛśa-paripāṭī-saṁvalitatvād iti \|

atra kāmārdita ity eka-vacanānta-pāṭhas teṣām asammataḥ, kintu
devyo'pīty anena tāsām eva kāmārditatva-svīkārāt \| kiṁ ca, śaśāṅkaś
ceti tad-āder bhinna-vākyatvāṅgīkārāc ca \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāmārditā iti bahu-vacanānta eva
pāṭhaḥ ṭīkā-sammataḥ \| kintu devyo'pīty anena tāsām eva
kāmārditatva-svīkārāt \| kiṁ ca, śaśāṅkaś ceti tadāder
bhinna-vākyatvāṅgīkārāc ca \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ kṛṣṇe vikrīḍite
deva-striyo\'pi mohitā ity āha---kṛṣṇa-vikrīḍitam ity-ādi \| khecarā
devās teṣāṁ striyaḥ kha-śabdo\'tra svargārthaḥ \| svar-vyomnor api khaṁ
viduḥ \| kāḥ khecara-striyo mā arditāḥ ? api tu sarvā eva \| śaśāṅkas tu
punaḥ sa-gaṇaḥ sanakṣatra-gaṇo vismito\'bhavat \| vismayena
sthagito\'bhavad ity arthaḥ \| śaśāṅkasya vismitatvena sthagitatvam \|
tena ca gaty-abhāvaḥ, tena ca rātrair dairghyaṁ vyajyate \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sāmānyataḥ
śṛṅga-grāhikā-nyāyenaikasmin divasāvasāne saṅkṣepataḥ kṛtāṁ līlāṁ
nirūpyānyad api evaṁvidhaṁ līlānām antābhāvaṁ nirūpayiṣyat tatra
sabhartṛkānāṁ devīnāṁ mohaṁ vivṛṇvan sagaṇasya candrasyāpi moham
āha---kṛṣṇeti kṛṣṇasya paramānanda-mūrteḥ śṛṅgāra-mūrter iti vā, tasya
vikrīḍitaṁ rāsa-vilāsa-rūpaṁ krīḍāṁ vīkṣya prīti-pūrvakaṁ dṛṣṭvā
khecarāḥ devādayaḥ, eke gāyakā, eke vādya-vādakā, eke
puṣpa-vṛṣṭi-kartāraḥ, eke sabhāsadaḥ, ete sarve sarvadā
līlā-darśanādhikāriṇaḥ \| atra tu stri-prādhānynāgatānāṁ tāsāṁ mohena
te'pi mohitā ity āha---khecarāḥ devādayas teṣāṁ striyo mumuhuḥ \| agre
yugma-ślokānugīte etā eva vakṣyanti---vyoma-yāna-vanitā \[bhā.pu.
10.35.3\] iti \| tatra hetum āha---kāmārditāḥ kṛṣṇa-viṣayeṇa
laukika-kāmena pīḍitā deva-gandharvādīnāṁ puruṣāṇāṁ cen mohas tadā
strīṇāṁ mohaḥ kim uta vaktavyam iti \| yato hi te puruṣā api calitāḥ
svasyāyogyatvaṁ dehādikaṁ vismṛtya tatraiva niṣkriyās tasthuḥ \| anyac
ca śaśāṅkaś candraḥ sa-gaṇo jyotir-gaṇa-sahito vismito'bhavat \|
ācāryair evaṁ vyākhyātam---śaśāṅkena sva-gatau vismṛtāyāṁ satyāṁ
tad-uparitānām anyeṣāṁ jyotir-gaṇānāṁ gati-nirodho jātas tataś
cātidīrghāsu rātriṣu svacchandato rema iti vāstavo'rthaḥ \| svayam
evābhipreta upakrame uktaṁ---bhagavān api tā rātrīḥ \[bhā.pu. 10.29.1\]
iti aiśvarya-nirodha uktaḥ \| upasaṁhāre ca tathaivonneyam
aiśvarya-nirodhāt \| tac-ceṣṭā-rūpasya kālasyāpi nirodho jātaḥ \| tad
uktaṁ devakī-stutau---

> yo'yaṁ kālas tasya te'vyakta-bandho
>
> ceṣṭām āhuś ceṣṭate yena viśvam \| \[bhā.pu. 10.3.26\] iti \|

ata eva tad-āśrayasya śiśumāra-rūpasya jyotiś-cakrasya nirodhe jāte
tad-āśraya-bhūtānāṁ jyotir-gaṇānāṁ svata eva nirodho jātaḥ \| tataś ca
rātrīṇām atidīrghatvaṁ jāte yathā sukhaṁ reme \|

nanu aiśvarya-nirodhe kālādhīna-jyotiścakrasya nirodho bhavatu candrasya
pṛthag-gatimato nirodhaḥ katham iti cet tatrāha---śrī-kṛṣṇasya manasi
niruddhaṁ sati śaśāṅkasyāpi nirodho jātas tasya tu manaḥ kāryatvāt \|
candramā manaso jātaḥ iti śruteḥ \| kiṁ ca, cakre'vatīrṇānāṁ devīnāṁ
tad-adhiṣṭhātṝṇāṁ śrī-kṛṣṇa-vilāsena nirodhe jāte tad-aṁśa-bhūtasya
tārā-gaṇasyāpi nirodho jāta ity abhipretyoktaṁ sa-gaṇo vismṛto'bhavad
iti \| tataś cāsaṅkocenātidīrghāsu rātrīṣu rema iti \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāmārditāḥ
kṛṣṇa-viṣayakeṇa kāmena pīḍitāḥ \| kāmārdita iti pāṭhe śaśāṅko'pi kṛṣṇam
ālokya strī-bhāvaṁ prāptaḥ \| kṛṣṇa-viṣayakeṇa kāmena pīḍitaś ca \|
vraja-sundarī-gātrāṇāṁ tad-vilāsānāṁ ca yogamāyayaiva puruṣa-dṛṣṭīḥ
pratyāvacaraṇaṁ pūrvaṁ vyākhyātam eva \|\|19\|\|

**\...**

\|\| 10.33.20 \|\|

kṛtvā tāvantam ātmānaṁ yāvatīr gopa-yoṣitaḥ \|

reme sa[^161] bhagavāṁs tābhir ātmārāmo'pi līlayā \|\|

**śrīdhara-svāmī (bhāvārtha-dīpikā) :** kiṁ ca, kṛtveti \| ayaṁ
bhāvaḥ---

> kātyāyani mahāmāye mahā-yoginy adhīśvari \|
>
> nanda-gopa-sutaṁ devi patiṁ me kuru te namaḥ \|\| \[bhā.pu. 10.22.4\]

iti pratyekaṁ tābhiḥ prārthanāt, bhagavatāpi---yātābalā vrajaṁ siddhā
mayemā raṁsyatha kṣapāḥ \[bhā.pu. 10.22.27\] iti tathaiva
pratiśrutatvāt, **tāvantam ātmānaṁ** **kṛtvā reme** iti \| **yāvatīr**
yāvatyaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad upayogam āha---kiṁ
ceti \| **līlayā** yoga-māyayā \| atra līlā-tātparyam āha---*ayaṁ bhāva*
iti \| *pratyekaṁ* pṛthak pṛthak \| **tābhiḥ** gopa-kanyābhiḥ \|
tathaiva yathā tābhir vṛtam \| *pratiśrutatvāt* pratijñātatvāt
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛtvā tāvantam ity-ādi
\| **līlayā** kutukena **ātmāramo'pi** **tābhiḥ** samaṁ **rarāma** \|
saha-ramaṇam eva tasya prakṛtam, ātmārāmatvaṁ tu līlayā \| kiṁ kṛtvā ?
**yāvatīr gopa-yoṣitaḥ** \| yā yathā-vidhās tāsu tathā-vidh**ātmānaṁ**
**kṛtvā** ity arthaḥ \| vastutas tu nānā-prakṛtaya eva tās tāsāṁ
prakṛti-bhedād ātmānaṁ nānā-prakṛtiṁ kṛtveti bhāvaḥ \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva parama-phalam
āha --- kṛtveti dvābhyām \| **kṛtvaiva** kasyāpi śakti-viśeṣeṇa
nānātva-satyatāpi siddhaiva, **gopa-yoṣitaḥ** gopya ity arthaḥ \| tataś
ca kāścid vivāhitāḥ, kāścit kanyāś ceti \| yad vā, gopānāṁ yoṣito
bhāryāḥ \| tataś ca kāścit teṣāṁ patnya eva, kāścic ca
kṛta-kātyāyanī-vratā bhagavad-eka-niṣṭhā ajāta-vivāhā api kathañcid
bhagavan-māyādinā sarvair vivāha-mananād bhāryatvena prathitā iti jñeyam
\| etac ca śrī-rūpeṇa likhite lalita-mādhava-nāṭakādau vyaktam eva \|
**līlayā** śṛṅgāra-rasa-khelayā vicitra-saurata-ceṣṭayā vā **rarāma**
reme \| **bhagavān** iti tad eva bhagavattā-sāra-sarvasva-prakaṭanam iti
bhāvaḥ \| tasyaiva prema-rasa-paripāka-vilāsa-viśeṣātmakatvāt, tathāpi
jagac-cittākarṣakeṇa tenaiva svataḥ prema-viśeṣa-vistāraṇāc ceti dik \|
tac cāgre vyaktaṁ bhāvi \| śri-bhāgavatāmṛte ca vivṛtam eva \|
**ātmārāmo'pi** ity uktārtham eva tad-ramaṇaṁ ca **pṛthak**, tatraiva
nikaṭa-kuñjādiṣu \| kiṁ vā, rāsa-sthalyām eva tat-tad-alakṣitatvena evaṁ
ca pūrvavat aiśvarya-mādhuryaṁ draṣṭavyam \|\|20\|\|\
\
---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha rāsānantaraṁ viśramya
kṛtaṁ līlā-viśeṣam āha---kṛtveti dvābhyām \| **ātmānam** ātmanaḥ
prakāśam ity arthaḥ \| na cāntar na bahir yasya \[bhā.pu. 10.9.13\] iti
nyāyena madhyamatve'pi tac chrī-vigrahasya vibhutvāt \|

> citraṁ bataitad ekena vapuṣā yugapat pṛthak \|
>
> gṛheṣu dvyaṣṭa-sāhasraṁ striya eka udāvahad \|\| \[bhā.pu. 10.69.2\]

ity aicchika-prakāśac ca\| paunaruktyam idaṁ viśrāma-samaya
ekī-bhūtatvāt \| **gopa-yoṣito** gopa-jātīya-yoṣitaḥ \| tataś ca kāścid
vivāhitāḥ, kāścit kanyāś ceti jñeyam, ekaviṁśad-dvāviṁśayor
vyūḍhā-kanyānāṁ **pṛthak pṛthak** pūrvānurāga-varṇanāt, yuvatīr
gopa-kanyāś ca rātrau saṁkālya kālavit \[ha.vaṁ. 2.22.18\] iti
śrī-harivaṁśokteś ca \| etac ca svarūpeṇa likhite ujjvala-nīlamaṇy-ādau
vyaktam \| **līlayā** śṛṅgāra-rasa-khelayā **reme** rarāma \|
**bhagavān** iti tad eva bhagavattā-sāra-mādhurya-sarvasva-prakaṭanam
iti bhāvaḥ, tasyaiva prema-rasa-paripāka-vilāsa-viśeṣātmakatvāt\| tathā
jagac-cittākarṣakena tenaiva svataḥ prema-viśeṣa-vistāraṇāt \| tac cāgre
vyaktaṁ bhāvi \| śri-bhāgavatāmṛte[^162] ca vivṛtam ātmārāmo'pīty
uktārtham \| tad-ramaṇaṁ ca pṛthak pṛthak \| tatraiva nikaṭa-nikuñjādiṣu
iti \|\|20\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 152) :** tādṛśo'pi **tābhiḥ saha reme**
\| tasyāravinda-nayanasya \[bhā.pu. 3.15.43\] ity-ādau, cakāra teṣāṁ
saṅkṣobham akṣara-juṣām api citta-tanvoḥ itivat \| tatra sarvābhir eva
yugapal-līlecchā yadā jātā, tadaiva tāvat-prakāśā api tathaiva
līlā-śaktyā ghaṭitā ity āha---**kṛtvā** iti \| līlayā
līlā-śakti-dvāraiva, na tu sva-dvārā \| **tāvantam ātmānam** ātmanaḥ
prakāśaṁ **kṛtvā** prakaṭayya \|

tad evaṁ mādhurya-mayyā līlāyā utkarṣo darśitaḥ \| asyāṁ mādhurya-mayyāṁ
ca yugapad vicitra-līlā-vidhānasya tasyāpi ramaṇādhikya-hetutvena
pūrva-darśita-vilāsa-mayy eva śrī-śukadevādīnām api śrī-śiva-brahmādīnām
api parama-madhuratvena bhāsate \| pūrvatra yathā itthaṁ satāṁ
brahma-sukhānubhūtyā \[bhā.pu. 10.12.11\] ca tādṛśatvena varṇanāt \|
uttaratra śakra-śarva-parameṣṭhi-purogāḥ \[bhā.pu. 10.35.15\], kaśmalaṁ
yayur ity-ādiṣu tatraiva moha-śravaṇāc ca \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānam ātmanaḥ prakāśam ity
arthaḥ \|\|20\|\|\
\
---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha sarvāsāṁ pratyekaṁ
vayo'nurūpam āśayānurūpam ākāra-gata-pramāṇānurūpaṁ kalā-kauśalānurūpaṁ
prakāśam āviṣkurvan rema ity āha --- **kṛtvā** ity-ādi \| **bhagavān**
acintya-paramaiśvaryaḥ \| **ātmarāma** ātmabhir ātma-prāyair bhaktaiḥ
saha ramatīti tathā \| athavā, sva-lābha-paripūrṇo'pi svacchando'pi vā
**līlayā** kautukena **yāvatīr** yāvatyo yā vayasyo yāvad-āśayā
yāvad-ākāra-prakārā yāvat-kalā-kauśalās **tāvantaṁ** tat-prakāram
**ātmānaṁ** svabhāvaṁ prakaṭayya **rarāma** ity arthaḥ \| yā ākārādibhir
yādṛśīḥ, tāḥ prati tathā bhūtvety arthaḥ \|\|20\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ sva-pratiśrutaṁ satyaṁ
sampādayatā śrī-kṛṣṇena tāsām abhiprāyeṇa kṛtāṁ bahu-rūpatāṁ
nigamayati---**kṛtva** iti \| **yāvatīḥ** yāvantyo **vraja-yoṣitaḥ** \|
vraje pañca-vidhā gopyaḥ---ekā nitya-siddhāḥ \| upāsanā-siddhāḥ---devyaś
ca, upaniṣadaḥ, daṇḍakāraṇya-vāsino munayaś ca tat-tad-abhiprāyeṇa
**tāvantam** **ātmānaṁ** **kṛtvā** iti \|
śrī-kṛṣṇa-vigrahasyācintya-śaktitvāt pūrṇatvāc ca\| tathā cātraivoktam
ācāryaiḥ---bandhane dvy-aṅgulā-pūrtyā pūrṇatvām anyad darśayati \|

kiṁ ca, madhya-padānāvṛttir eka-vacanaṁ ca gopī-dṛṣṭy-abhiprāyeṇa
bahutvaṁ coktārtham eva agre vakṣyati ca \|

> citraṁ bataitad ekena vapuṣā yugapat pṛthak \|
>
> gṛheṣu dvy-aṣṭa-sāhasraṁ striya eka udāvahat \|\| \[bhā.pu. 10.69.2\]
> iti \|

**ātmārāmo'pi** ātmārāmatvam avagaṇayya **tābhiḥ** saha **līlayā reme**
\| anāyāsa-karmakā striyā līleti\| nanv eka-yūthavatīnāṁ sammānanaṁ
katham ? iti cet tatrāha---**bhagavān** iti \| sāmarthya-dyotanam
aiśvaryeṇa virājamāna ity arthaḥ \| ata eva tāsāṁ bahvīnāṁ
madhura-rasena poṣaṇa-jātam iti \| kātyāyany-arcana-parābhiḥ yat
prārthitaṁ pratyekaṁ---patiṁ me kuru te namaḥ \[bhā.pu. 10.22.5\] iti
śrī-kṛṣṇenāpi pratiśrutaṁ sarvaṁ siddheḥ jātam iti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tābhiḥ saha
pratyekaṁ kuñjeṣu rahasya-krīḍāpy abhūd ity āha---kṛtveti \| **yāvatīr**
yāvat-saṅkhyakā **gopa-yoṣito** gopa-vadhvo gopa-kanyāś ca **tāvantam
ātmānaṁ** tāvat-saṅkhyam ātma-prakāśaṁ **kṛtvā** **ātmārāmo'pi** iti
vyākhyātārtham \|\|20\|\|

**\...**

\|\| 10.33.21 \|\|

tāsāṁ rati-vihāreṇa[^163] śrāntānāṁ vadanāni saḥ \|

prāmṛjat karuṇaḥ premṇā śantamenāṅga pāṇinā \|\|

**śrīdhara-svāmī (bhāvārtha-dīpikā) :** kṛpātiśayam āha---**tāsām** iti
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** gopīnām \|
**vadanāni** mukhāni \| **prāmṛjat** saṁmārjitavān \| **aṅga** iti
sambuddhiḥ \| **śantamena** sparśanād ānanda-janakena \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ratiḥ** surataṁ, saiva
**vihāraḥ,** tena \| iti tatrāsaṅkocaḥ sūcitaḥ \| yad vā, ratau vihāro
vividha-vaidagdhya-ceṣṭā, tena \| sa vidagdha-śiromaṇiḥ parama-prīto vā
śrī-kṛṣṇaḥ **śantamena** parama-sukhātmakena **pāṇinā** **pra**karṣeṇa
**amṛjat**, prasveda-bindv-apasāraṇālaka-saṁvaraṇādinā ujjvalayāmāsa \|
yataḥ **karuṇaḥ** kṛpāluḥ \| na ca kevalam anya-janeṣv iva kāruṇyena,
kintu parama-priyatvenety āha---**premṇā** iti \| iti
kāruṇya-viśeṣo'bhipretaḥ \| **śantamena** iti sparśa-mātreṇāpi
svabhāvataḥ parama-sukha-karatvam, tatra ca pramārjanam, tatrāpi
premṇeti parama-santoṣam uktam \| yad vā, premṇā mūrta eva karuṇa-rasas
tat-tat-prema-ceṣṭitenaiva sadyo viśva-rodanāpādanāt \| **aṅga** iti
prema-sambodhane \| evam ekasyaikenaiva **pāṇinā** sarvāsāṁ yugapad
**vadana**-pramārjanād aiśvaryeṇa laukikatvena ca pūrvavan
madhura-bhagavattā-sāra-prakaṭanaṁ jñeyam \| evam anyatrāpi\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ratir** dampatyor
mitho'nurāgaḥ, tan-mayo **vihāraḥ** vividha-vidagdha-ceṣṭā\|
"ativihāreṇa" iti pāṭhe'pi sa evārthaḥ \| tena **śrāntānāṁ**
**śantamena** parama-sukhātmakena **pāṇinā** **pra**karṣeṇa **amṛjat,**
sveda-bindv-apasāraṇālaka-saṁvaraṇādinā ujjvalayāmāsa \| yataḥ
**karuṇaḥ** para-duḥkhāsahiṣṇutva-bhāvaḥ \| saty api kāruṇye na
sādhāraṇye, **tāsāṁ** tu tāni prāmṛjad iti parama-vaiśiṣṭyaṁ darśitam \|
**premā** hi sādguṇyānusandhānena ahaṁtā-mamataikatara-viṣayatve ca jātā
\| cetasi snigdhatā tatrāpīdṛśa-bhāva-mayīti parama eva viśiṣṭaḥ svayaṁ
kāruṇyādikam antarbhāvayati \| **śantamena** iti sparśa-mātreṇāpi
svabhāvataḥ parama-sukha-karatvaṁ \| tatra ca pramārjanam, tatrāpi
premṇā, tatra ca śantameneti parama-santoṣaṇam uktam \| **aṅga** iti
prema-sambodhane \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ ramamāṇas tāsāṁ śramam
ālokya svayam eva tad-apanoda-vinodaṁ cakārety āha---**tāsām** ity-ādi
\| **śantamena** suśītalena **pāṇinā** **vadana**-mārjanenaiva śramo
dūrīkṛtaḥ \| punar utsāha-vṛddhiṁ kārayāmāsety arthaḥ \|\|21\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ tat-saṁmānanam ekena
śrī-kṛṣṇena kṛtam iti \| śrī-śukaḥ svānubhavam eva kathayati---**tāsām**
iti \| **ativihāreṇa** rāsa-rabhasena nikuñjādiṣu suratābhiniveśena vā
**śrāntānāṁ** saṁvardhayitum aśaktānāṁ caivāṅgam iva prāptānāṁ tāsāṁ
pañca-vidhānām api **vadanāni śantamena** parama-sukha-kareṇa
madhura-rasaṁ navīkārtuṁ **pāṇinā** iti eka-vacanaṁ
vigrahasyaikatva-vivakṣayeti \| **prāmṛjat** prasveda-jala-kaṇān
apasāritavān svaccheṣv apy alikeṣu gaṇḍa-maṇḍalāvalambanādinā
madhura-rasasya punar api navīkaraṇam iti pra-śabdasyārthaḥ \| yataḥ
**karuṇaḥ** \| ataḥ karuṇa-rasasya madhura-rasagam eva \| eka-vacanena
svarūpaikyam evābhipretam \| **premṇā** iti tāsu prīty-atiśayena
śrī-kṛṣṇasya tad-ārādhanaṁ parama-puruṣārtham ity api sūcitam \|
**aṅga** iti sambodhanena śrī-kṛṣṇasya tad-āyattvaṁ jñāpyate \| tad evaṁ
sarvāsāṁ yugapad vadana-mārjanādi ekasyaiva pāṇī
lāghava-pradarśanācintya-śakti-prakaṭanam iti tātparyārthaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tāsāṁ** **rati-vihāreṇa**
\| tāsām "ativihāreṇa" iti ca pāṭhaḥ \| **śrāntānām** iti---tāsāṁ
rati-śrāntim ālakṣya karuṇaḥ ramaṇād virato'bhūd ity arthaḥ\|
**śantamena** sukhamayena \| **prāmṛjad** ity upalakṣaṇaṁ,
vījanānulepana-pratyaṅga-prasādhana-vīṭikā-pradānāny api cakre
\|\|21\|\|[^164]

**\...**

\|\| 10.33.22 \|\|

gopyaḥ sphurat-puraṭa-kuṇḍala-kuntala-tviḍ-

gaṇḍa[^165]-śriyā sudhita-hāsa-nirīkṣaṇena \|

mānaṁ dadhatya ṛṣabhasya jaguḥ kṛtāni

puṇyāni tat-kararuha-sparśa-pramodāḥ \|\|

**śrīdhara-svāmī (bhāvārtha-dīpikā) :** tato'tihṛṣṭānāṁ gopīnāṁ caritam
āha---**gopya** iti \| **sphuratāṁ** svarṇa-**kuṇḍalānāṁ kuntalānāṁ**
ca, **tviṣā** **gaṇḍeṣu** yā **śrīḥ**, tayā **sudhitena** amṛtāyitena
**hāsa**-sahitena **nirīkṣaṇena** ca **ṛṣabhasya** patyuḥ kṛṣṇasya
**mānaṁ dadhatyaḥ** pūjāṁ kurvatyas tat-karmāṇi **jaguḥ** \| tasya
**kararuhair** nakhaiḥ **sparśena pramodo** yāsāṁ tāḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tato*
bhagavat-kṛta-sveda-mārjanādy-anantaram\| ***sphuratāṁ***
dedīpyamānānāṁ calatāṁ vā \| **tviṣā** dīptyā \| *tayā* śriyā *\|
amṛtāyitena* amṛtavad āhlāda-janakena \| **mānaṁ** satkāram \| \"aho
bhagavatā kṛtārthīkṛtā smaḥ !\" ity-ādikam \| **dadhatyaḥ** kurvatyaḥ \|
*tasya* kṛṣṇasya \| **pramodaḥ** prakṛṣṭānandaḥ \| *nakha*-kṣatasyāpi
śṛṅgārāṅgatātrokteti \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ prahṛṣṭā
nija-dehādinā tridhā taṁ praharṣaṁ sañjanayāmāsur ity āha---**gopya**
iti \| tatra **sphurad** iti saundaryeṇa, **sudhita-** iti bhāvena,
**jagur** iti saṅkīrtanena \| **ṛṣabhasya** puruṣa-śreṣṭhasya iti tasya
parama-vaidagdhyādikam uktam \| tāsām api siddham eva \| ata eva tasya
**mānaṁ dadhatya** ukta-prakāraiḥ sammānaṁ kurvatyaḥ \|

yad vā, aho mama dhanyatvaṁ yasyedṛśyo vadhva ity etādṛśaṁ tasya garvam
arpayantyaḥ ṛṣabhatvāt tat-kṛtānām api śreṣṭhatvaṁ sūcitam \| tad eva
darśayati---**puṇyāni** sākṣāt puṇya-rūpāṇi sukhātmakāni vā **jaguḥ** \|
tatra hetuḥ---**tasya kararuhaiḥ sparśād** gāne tadānīm eva tena
kriyamāṇāt \| kiṁ vā, pūrva-kṛtāt \| yad vā, mukha-mājjane **gaṇḍeṣu**
jātāt \| **pra**kṛṣṭo **mado** yāsāṁ tā iti raty-ādi-pariśrāntānām api
gāne śramābhāvo rasa-viśeṣaś ca bodhitaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ prahṛṣṭāḥ nija-dehādinā
tridhā, tasya praharṣaṁ sañjanayāmāsur ity āha---**gopya** iti \|
tatrāsphurad iti saundaryeṇa **sudhita**- iti bhāvena **jagur** iti
saṅkīrtanena \| **ṛṣabhasya** iti tair vyākhyātam \| atra **ṛṣabhasya**
patyuḥ śrī-kṛṣṇasyety atrāyam abhiprāyaḥ \| kṛṣṇa-vadhvaḥ \[bhā.pu.
10.33.8\] svayam eva śrī-munīndreṇa vyaktīkṛte vayaṁ kathaṁ gopayāmaḥ ?
tasmād asmābhir avyākhyātā api dayita-ramaṇādi-śabdāḥ kena vānyathā
mantavyā iti \| tadā ca parasparam ananya-bhāvenāvyakter
dāmpatya-sphūrtyā tasya **mānaṁ dadhatya** ukta-prakāraiḥ pūjāṁ
kurvatyaḥ \|

yad vā, aho mama dhanyatā yasyedṛśyo vadhva ity etādṛśaṁ tasya garvam
arpayantyaḥ **puṇyāni** puṇya-karāṇi cārūṇi ca **jaguḥ** \| puṇyaṁ tu
cārv api ity amaraḥ \| tasyaika-śeṣatvāt gāne hetuḥ, **tasya
kararuhaiḥ** sparśānugāne guṇavatyo'py etāḥ kṛta-maunā iti
praṇaya-kopane tat-pravartanāya kiñcin modanāt prakṛṣṭo modaḥ kāsāñcid
yāsāṁ tāḥ iti raty-ādi-śrāntānām api gāne rasollāso bodhitaḥ \| tāsām
\[21\] ity-ādi-dvaye helā-nāmāyam anubhāvaḥ, yathā---

> cittasyāvikṛtiḥ sattvaṁ vikṛteḥ kāraṇe sati \|
>
> tatrādya vikriyā-bhāvo bījasyādi-vikāravat \|\| \[ra.su. 1.192, u.nī.
> 11.7\]
>
> grīvā recaka-saṁyukto bhrū-netrādi-vikāśa-kṛte \|
>
> bhāvād īṣat prakāśo yaḥ sa hāva iti kathyate \| \[u.nī. 11.9\]
>
> hāva eva bhaved dhelā vyaktaḥ śṛṅgāra-sūcakaḥ \|\| \[u.nī. 11.11\] iti
> \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ śramāpanode sati punar
utsāhavatyas tam eva jagur ity āha---**gopya** ity-ādi \| **gopya
ṛṣabhasya kṛtāni** līlā **jaguḥ** \| kīdṛśāni ? **puṇyāni**
puṇya-janakāni \| tāny eva vakṣyati---vikrīḍitaṁ vraja-vadhūbhir
\[bhā.pu. 10.33.40\] ity-ādi \| **ṛṣabhasya** parātparasya
śrī-kṛṣṇasyety arthaḥ \| kiṁ kurvatyaḥ ? **sphurantyā puraṭa-kuṇḍalānāṁ
kuntalānāṁ** ca **tviṣā gaṇḍayor** yā **śrīḥ**, tayā **sudhitaḥ**
sudhayā vyāpto yo **hāsaḥ,** tat-sahitena **nrīkṣaṇena** ca **mānaṁ
dadhatya** sammānaṁ vahantyaḥ kurvatya iti vā \| ādye
**sphurat-puraṭa-kuṇḍala-** ity-ādi tṛtīyānta-pada-dvayaṁ kṛṣṇasyeti
mantavyam \| dvitīye tāsām eva \| punaḥ kīdṛśyaḥ ?
**tat-kara-ruha-sparśena pra**kṛṣṭo **modo** yāsām \|\|22\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad evaṁ śrī-kṛṣṇa-kartṛkaṁ
tāsāṁ sammānanam uktvā ujjvala-rasāvirbhūte sati tābhiḥ kṛtaṁ
śrī-kṛṣṇasya sammānanam āha---**gopya** iti \| **gopyaḥ** **ṛṣabhasya**
preṣṭhasya vā ujjvala-rasoddīpanena śreṣṭhatvaṁ sūcitam iti \| tasya
**mānaṁ** sammānanaṁ **dadhatyaḥ** poṣayantyaḥ, tatra sādhanam
āha---**sphurad** iti **sphurat-kuṇḍalānāṁ kuntalānām** alakānāṁ
**tviṭ** yeṣu teṣāṁ **gaṇḍānāṁ** kapolānāṁ **śriyā** śobhayā
nṛtya-viśeṣe kuṇḍalānāṁ alakānāṁ gaṇḍeṣu svata eva sphūrtir bhavati \|
idam eva sammānanaṁ sva-śobhā-savarṇam iti \| tat **sudhito hāsa**
ujjvalo hāsaḥ cāturakṣike darśane nirargalo **hāso** bhavatīti,
madhura-rasasyāyaṁ svabhāvaḥ \| tat-pūrvakaṁ **nirīkṣaṇena** ceti
sva-hṛdaya-samarpaṇam \| **ṛṣabhasya** atrāpy anvayaḥ \| **puṇyāni**
śravaṇa-mātreṇānyeṣāṁ pāvanāni **kṛtāni** govardhanoddharaṇādiṇi
rahasyāni **jaguḥ** \| gānoddīpakam āha---**tat-kararuhair** nakhair yaḥ
**sparśaḥ** sadayaṁ nakha-kṣatādinā sparśaḥ bālānām idaṁ yat
nakha-kṣatāyogyatvāt sparśa ity-ukteḥ \|

etās tu kumārya eva **kuṇḍala**-dhāraṇa-liṅgāt \| prauḍhānāṁ
tāṭaṅka-dhāraṇasya prasiddhatvād iti \| tena kaṭaka-sparśena
**pra**kṛṣṭo **moda** ānando yāsāṁ tāḥ \| yad vā, **sphuratoḥ
puraṭa-kuṇḍalayoḥ kuntalānāṁ** ca **tviṭ** yayor **gaṇḍayoḥ**
**smita-sudhita-hāsa-nirīkṣaṇena** copalakṣitasya **ṛṣabhasya**
**mānaṁ** sādhu sādhv iti pūjāṁ kurvatyas **tasya kṛtāni** **puṇyāni**
tanu-saṅgādīni sukhāni **jaguḥ** \| \`anyat samānam \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tāḥ
svādhīna-kāntyāḥ kānta-paridhāpi-ratnālaṅkārāḥ kuñjebhyo niṣkramya
militā rāsotsava-samāpti-sūcakaṁ maṅgalaṁ jagur ity āha---gopya iti \|
**sphuratāṁ** svarṇa-**kuṇḍalānāṁ kuntalānāṁ** ca **tviṣā gaṇḍeṣu** yā
**śrīḥ**, tayā **sudhitena** amṛtāyitena **hāsa**-sahita-**nirīkṣaṇena
ṛṣabhasya** puruṣa-śreṣṭhasya kṛṣṇasya mānasādaraṁ **dadhatyaḥ**
**kṛtāni** tat-karmāṇi **jaguḥ** \| **puṇyāni** cārūṇi asya
**kararuhāṇāṁ** nakhānāṁ **sparśena** **pra**kṛṣṭo **modo** yāsāṁ tāḥ
\|\|22\|\|

**\...**

\|\| 10.33.23 \|\|

tābhir yutaḥ śramam apohitum aṅga-saṅga-

ghṛṣṭa-srajaḥ sa[^166] kuca-kuṅkuma-rañjitāyāḥ \|

gandharva-pālibhir anudruta āviśad vāḥ

śrānto gajībhir ibha-rāḍ iva bhinna-setuḥ \|\|

**śrīdhara-svāmī (bhāvārtha-dīpikā) :** atha jala-kelim āha---tābhir iti
\| tāsām aṅga-saṅgena ghṛṣṭā saṁmarditā yā srak tasyāḥ ata eva tāsāṁ
kuca-kuṅkumena rañjitāyāḥ sambandhibhir gandharva-pālibhir gandharvapā
gandharva-pataya iva gāyanto yo'layas tair anudruto'nugataḥ sa kṛṣṇo vāḥ
udakam āviśat \| bhinna-setur vidārita vapraḥ svayaṁ
cātikrānta-loka-veda-maryādaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha sthala-krīḍānantaram
\| jala-keliḥ jala-krīḍā \| tābhiḥ gopībhiḥ \| tāsāṁ gopīnām \| ata eva
saṁmardanād eva \| gandharvapety upameyottara-samāsaḥ \|
gandharvapāstuburvādaya eva bhagaval-līlām anveṣṭum ali-rūpeṇāgatā iti
jñeyam \| śrānta iti jalātyantāvagāhāt \| vapraḥ taṭaḥ \| yad vā, śṛ
hiṁsā tasyā anto yasya sa śrantaḥ sa eva śrāntaḥ nitya-nirasta-mṛtyuḥ \|
bhinna-setur viśeṣita-loka-maryādaḥ, bhinno viśeṣe dalane iti kośāt \|
pṛthak pṛthak sthāpita-tat-tat-setur iti \| eḥ kāmasya dīptiṁ rājati
kṣipatītībha-rāṭ \| kṣepe'pi rāj dhātuḥ \| gopī-viṣaye gaji-śabdas tu
gaj-be dhātuḥ, gajībhiḥ baṁ kurvatībhiḥ \| bhinna-setur iti gajasya
madātireka-sūcakena kṛṣṇasyāpi tātkālika-harṣātirekam
āha---bhinna-loka-veda-dharma-maryāda ity arthaḥ \| etad-arthāśrayaṇe
tu---kṛṣṇe sva-dhāmopagate dharmaḥ kaṁ śaraṇaṁ gataḥ ity ukti-virodhaḥ
syād iti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ parama-hṛṣṭasya
śrī-bhagavato'pi prema-ceṣṭitam āha---tābhir iti tribhiḥ \| śramaṁ tāsām
ātmanaś cāpohitum apanetum \| tatra ca sac-cid-ānanda-ghana-mūrter api
krīḍāyām āveśena parama-vaidgdhyādi-sūcanārtham \| prasveda-kaṇikādinā
saundarya-viśeṣa-pradarśanenārthaṁ ca śramaḥ sambhāvya eva \|
aṅga-saṅgety anena padminī-strī-varga-pūjya-pādānāṁ tāsām aṅgataḥ
svābhāvika-paramāmoda-sañcāro'bhipretaḥ \| kiṁ ca, kuceti \| ata
evānudrutaḥ srak kaundī jñeyā \| kunda-srajaḥ kula-pateḥ \[bhā.pu.
10.30.11\] iti pūrvokteḥ \| parama-śubhratvena
kuṅkuma-rañjitatva-sampatteś ca srak-sambandhitvena tadānīm alīnāṁ tatra
sthiti-yogyatā \| tathā gandharva-pati-sadṛśatā \| tatra teṣām eva gītiś
ca bodhitā \| evaṁ jala-krīḍāyāṁ kāmoddīpana-sāmagrī ca darśitā \| sa
parama-vinodo vāḥ yāmunam āviveśa āsaktyā prāviśat \| dṛṣṭāntā
gajendrasya bahvībhir gajībhiḥ saha jala-vihārāsakty-ādy-anusāreṇa \|
anyat tair vyākhyātam \|

yad vā, gandharva-pā gāyana-śreṣṭhāḥ, gandharvo mṛga-bhede syād gāyane
khecare'pi ca iti viśvaḥ \| te ca te ca alayaś ca tair iti
jala-krīdā-yogyam uttama-gītam uktam \| yad vā, kābhir
bhagavad-aṅga-saṅgena dhṛṣṭa-srajo yāḥ \| yāś ca nija-kuca-kuṅkumena
rañjitā raty-āveśena sarvāṅgeṣu sampṛktās tābhiḥ \| ata eva tāsāṁ śramam
apanetuṁ na kevalaṁ tāsām eva svasyāpīty āha---śrānta iti \| anyat
samānam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ parama-hṛṣṭasya
śrī-bhagavato'pi prema-ceṣṭitam āha---tābhir iti tribhiḥ \| śramaṁ tāsām
apohitum apanetum \| tādṛśa-prema-maya-madhura-nara-līlāviṣṭatvād
ātmanaś cety arthaḥ \| aṅga-saṅgety anena padminī-strī-pūjya-pādānāṁ
tāsām aṅgataḥ svābhāvika-paramāmoda-sañcāro'bhipretaḥ \| kiṁ ca,
sva-kuceti sva-śabdo'traṣādhāraṇārthaḥ \| ata evānudrutaḥ srak kaundī
jñeyā \| parama-śubhratvena kuṅkuma-rañjitatva-sampatteḥ \| evaṁ
jala-krīḍāyāṁ kāmoddīpana-sāmagrī ca darśitā \| vāḥ yāmunam āviśat
āsaktyā prāviśat \| dṛṣṭānto gajendrasya bahvībhir gajībhiḥ saha
jala-vihārāsakty-ādy-anusāreṇa \| anyat taiḥ \|

yad vā, gandharva-pā gāyana-śreṣṭhāḥ, gandharvo mṛga-bhede syād gāyane
khecare'pi ca iti viśvaḥ \| ta eva ye'layaś ca taiḥ \| iti
jala-krīdā-yogyam uttama-gītam uktam \| yad vā, kābhiḥ
śrī-bhagavad-aṅga-saṅgena dhṛṣṭa-srajo yāḥ \| yāś ca nija-kuca-kuṅkumena
rañjitā raty-āveśena sarvāṅgeṣu sampṛktās tābhiḥ \| ata eva tāsāṁ śramam
apanetuṁ na kevalaṁ tāsām eva svasyāpīty āha---śrānta iti \| bhinnety
upamāne'pi śrāntatve hetuḥ---bhinna-setur iva kṛta-līlauddhatya ity
arthaḥ \| a kuceti svābhilampataḥ pāṭhaḥ sa śrī-kṛṣṇa iti vyākhyānāt
svety asyāvyākhyānāc ca \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha punaḥ śramotpattau
tad-apanodāya jala-krīḍārabhasam āha---tābhir yuta ity-ādi \| tābhir
yutaḥ sahito vār vāri arthāt kālindyāḥ \| tataś ca kṛṣṇopavane \[bhā.pu.
10.33.25\] ity-āder vakṣyamāṇatvāt \| kiṁ kartum ? śramam apohituṁ
dūrīkartum \| kīdṛśyāḥ yamunāyāḥ ? aṅga-saṅgena ghṛṣṭo mlānā srajo yāsām
\| praveśa-samaye tena ca tābhiś ca mlānā mālā uttārya tasyāṁ nyastā iti
bhāvaḥ \| svasminn ātma-viṣaye kuca-kuṅkumair gopāṅganānāṁ
kuca-kuṅkumāni tai rañjitāyāḥ \| ādau tāsāṁ kuca-kuṅkumāni kṛṣṇe
lagnāni, paścāt tad-aṅga-cyutaiḥ sāpi rañjitāsīd iti bhāvaḥ \| atra
sva-śabdaḥ kṛṣṇa-paraḥ, ādiśad iti kartṛ-pratyayā kartrā saha
sva-śabdasya sambandhāt \| athavā, svasya ca kucānāṁ gopāṅgnā-stanānāṁ
ca yāni kuṅkumāni tai rañjitāyāḥ \| atra sva-śabdasya kṛṣṇa-paratvam \|
mālāṅga-rāgābhyāṁ kālindīṁ bhūṣayitvā tatrāviśad iti bhāvaḥ \|
gandharvān pāntīti gandharvapās tat-svarūpā ye\'layas taiḥ saha teṣāṁ
gāna-śaraṇānandena tan-nivṛtter asvīkārād anudruto nikaṭam āsādya
tvarayā dhāvan tābhir yuta iti \| tāś ca tathā kautukena tathavocitam
iti bhāvoktiḥ \| ka iva ? śrāntābhir gajībhiḥ śrānto gajarāḍ iva \|
bhinna-setuḥ gaja-pakṣe bhinna-vapraḥ, pakṣe
atikrānta-kāma-tantra-maryādaḥ \| tathā ca---rati-cakre pravṛtte tu
naiva śāstraṁ na ca kramaḥ iti \| athavātikrānta-loka-veda-maryāda eva
\|\|23\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ raty-abhiniveśena
śrāntānām api gāne sukha-viśeṣo darśitas tena ca śramābhāvo'pi sūcita
iti \| idānīṁ pulina-līlāto'pi jala-krīḍā-sukham anubhavituṁ
rati-janita-śramāpanodana-cchadmanā jala-kelinā hṛtābhir iti tāsāṁ
sva-kṛta-rati-janitaṁ śramam apohitm apanetuṁ vā jalam āviśat \| kīdṛśaḥ
? tābhir vraja-sundarībhir vraja-sundarībhir yutaḥ \| punaḥ kīdṛśaḥ ?
aṅga-saṅga-ghṛṣṭa-srajaḥ, aṅgayoḥ saṅgenāśleṣeṇa ghṛṣṭā sammarditā srak
kunda-kusuma-mālā tasyā sambandhinīr gandharva-pataya iva gāna-kartāras
teṣāṁ te'layas tair anudruto'nugata ity arthaḥ \| satsu anyām
evāntaraṅgo gāyaka-vādaka-sampatti-pradarśitatvāt \| ata evālibhir
evānugata ity uktam \| kīdṛśāyāḥ srajaḥ ? sva-kuca-kuṅkuma-rañjitāyāḥ
sva-śabdena vraja-sundaryas tāsāṁ kuṅkumai rañjitāyāḥ, anena
saugandhya-vaiśiṣṭyaṁ sūcitam \|

yad vā, svā svakīyā cāsau kuṅkuma-rañjitā yā srak śrī-kṛṣṇasyaiva mālā
tāsāṁ kuca-kuṅkumai rañjitā para-bhāgaṁnītā \| anenaitat sūcitaṁ
śrī-kṛṣṇāṅga-saugandhyaṁ padminī-jātīnām etāsāṁ
svābhāvika-deha-saugandhyaṁ kuca-kuṅkumasya saugandhyaṁ
kunda-kusuma-srajaḥ sgandhyam etat-saugandhya-catuṣṭaya-lubdhais
tat-paripuṣṭair antaraṅgair alibhir anugataḥ \|
kālindī-sambandhi-śaitya-karburitaṁ saugandhyam anubhavituṁ vane'pi
tatra tad-aṅga-parimalaṁ pratyakṣīkartum eva paritaḥ sthitā ity arthaḥ
\| yā vraja-sundaryas tasyāṅga-saṅgena ghṛṣṭā sammārjitāḥ srajo yāsāṁ
tāḥ \| ata eva raty-abhiniveśena yat śrama-vāri tena svāṅgāni
nija-kuca-kuṅkumair eva rañjitāni yāsāṁ tābhir yuta iti jala-keliṣv
anurūpaṁ dṛṣṭāntam āha---na kevalaṁ tā eva śrāntāḥ, kiṁ tu śrī-kṛṣṇo'pi
ity atra dṛṣṭānta ibha-rāḍ iva avicāre hetu-garbha-viśeṣaṇam
āha---śrānta iti \| śrāntasya vicārāsāmarthyāt \| jala-krīḍāyāṁ
gajasyaivauddhatyaṁ gajībhiḥ kariṇībhiḥ saha jale viharati \| kīdṛśo
bhinna-setuḥ jala-rakṣārthaṁ setavo badhyantetān vidārya jale praviśati
\| pariṇāme vicārābhāvaḥ sūcitaḥ \| ibha-rāḍ ivety atra svarūpaikye
gajībhir ity anena tāsāṁ bahutvaṁ ca sūcitam \| śrī-kṛṣṇo'pi
veda-kṛta-maryādātikramāt ca bhinna-setur ity uktam \| na hy etādṛśī
ratiḥ kvāpi dṛṣṭā śrutā vā \| yathā bhagavata acintyātarkya-śaktimattvaṁ
tātma tāsām apīti jñeyam \| bhagavat-pratibimba-rūpatvāt tāsām anyathā
sāmarasyābhāvaḥ syād iti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
rāsotsavasyāvabṛtha-snānam iva jala-vihāram āha---tābhir yutaḥ \|
apohituṁ dūrīkartum \| tābhiḥ kābhiḥ ? yāḥ sva-kuca-kuṅkumair eva
ramaṇya-vyāpāra-vaśena rañjitāḥ, aṅga-saṅgenaiva ghṛṣṭāḥ saṁmarditāḥ
srajo yāsāṁ tāḥ \| sa kuceti pāṭhe sa śrī-kṛṣṇaḥ\| gandharvo mṛga-bhede
syād gāyane khecare'pi ca iti [viśva-prakāśād]{.mark} gandharvapā
gāyana-śreṣṭhā ye alayas tair anudrutaḥ san vā yāmunaṁ jalam āviśat \|
bhinna-setur vidīrṇāvaraṇaḥ \| kṛṣṇa-pakṣe atikrānta-loka-maryādaḥ
\|\|23\|\|

**\...**

\|\| 10.33.24 \|\|

so'mbhasy alaṁ yuvatibhiḥ pariṣicyamānaḥ

premṇekṣitaḥ prahasatībhir itas tato'ṅga \|

vaimānikaiḥ kusuma-varṣibhir īḍyamāno

reme svayaṁ sva-ratir atra gajendra-līlaḥ \|\|

**śrīdhara-svāmī (bhāvārtha-dīpikā) :** sva-ratir ātmārāmo'pi atra
gopī-maṇḍale'mbhasi vā \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pariṣicyamāna iti \|
nānā-jala-krīḍā-bhedair ārdrīkriyamāṇaḥ \| jala-krīḍā-bhedās tu
kṛṣṇa-karṇānande uktāḥ, tathā hi---

karayor vāmāṅguṣṭha-mūlam āpīḍya tarjanyādy-aṅgulībhr mithaḥ
saṁyoga-rūpa-samapuṭena kṣiptaṁ jalaṁ yadi lakṣyīkṛtaṁ na spṛśet tarhi
parājitaḥ spṛśe cej jita ity eko bhedaḥ \|

gaṇḍūṣo yasya laksyād arvāk patet sa parājitaḥ, lakṣyaṁ spṛśec cej jita
iti dvitīyo bhedaḥ \|

yasya stanorobhyāṁ jala-tāḍane'lpās taraṅgāḥ prādubhaveyuḥ, sa parājitaḥ
\| bahavaś cej jita iti tṛtīyo bhedaḥ \|

itaretaram aṅgulībhir gṛhiṭa-maṇibandhena bāhu-dvaye
nāloḍita-jalottha-phenaṁ yasyāciraṁ līyate sa parājitaḥ \| yasya tu
cireṇa sa ca jita iti caturtho bhedaḥ \|

śroṇi-bimba-tāḍita-paścāj-jalair yaḥ paṅkti-truṭito bhavet sa parājitaḥ
\| anyas tu jita iti pañcamo hedaḥ \|

ity evam apare'pi nānā santīti \| itas tataḥ sarvāṅgeṣu \|
kusuma-varṣibhir iti \| kṛṣṇa-bhaṅgaṁ krīḍāyāṁ vitarkya
bala-vṛddhy-artham iva jaya-jayety evaṁ stūyamānaḥ \| vaimānikair iti
puṁstvena puruṣair eva strīṇāṁ tāsāṁ vraja-sundarī-pakṣa-pātitvena
kusuma-varṣādāv apravṛtteḥ \| vraja-sundarī-vijaye tu devīhir eva
puṣpa-vṛṣṭir jaya-jayeti śabdaś ca kriyeta, na tu devairiti \|
gopī-maṇḍalasya bhedāśaṅkyāha---ambhasi veti \| sva-ratiḥ svasmin svena
vā ratir na paratra pareṇa vā yasya sa tatheti \| anena tat-tat-kāle
ramaṇa-kathanaṁ viśeṣa-smaraṇāya vā sura-jana-mohanāyeti bādhyam \|
anyathā---ātma-krīḍa ātma-ratiḥ iti ca śrutir vyākupyeteti \| gajendra
iva līlā yasyeti tathā \| gajo māne hastini ca mukhye śabda-yute tathā
iti nirukteḥ \| rājendrāṇāṁ veda-śabda-yutānāṁ śiṣṭānāṁ līlā yasya sa
tatheti \| yadā yadā hi dharmasya glānir bhavati bhārata \[gītā 4.6\]
ity-ādi-smṛter dharma-pravartaka ity arthaḥ samyak \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jala-krīḍām āha---sa iti
\| sa parama-kautukī \| ambhasi jala-madhye \| itas tataḥ sarva-dikṣu \|
alam atiśayena paritaḥ sarvāṅgeṣu sicyamāno'mbhasaiva svayaṁ
svātantryeṇa reme \| yad vā, svayam api tathaiva tāḥ siñcann ity arthaḥ
\| yuvatibhir iti kāma-rasamattvam, tādṛśa-seka-sāmarthyaṁ ca darśitam
\| prahasanībhiḥ prakarṣeṇoccai hasantibhir iti saha-kautukena tasya
bhaṅga-vitarkaṇena vā, tasya tu tena premaiva vivṛddham ity
āśayenāha---premṇā prema-rasenokṣitaḥ siktaḥ san \| pāṭhāntare
premnokṣito dṛṣṭaḥ \| aṅgeti praharṣa-sambodhane \| vaimānikair iti
kṣipadbhiḥ sadhir īḍyamānaḥ sādhu sādhv iti \|

yad vā, tasya bhaṅgaṁ vitarkya bala-vṛddhy-artham iva jaya jayety evaṁ
stūyamānaḥ \| tataś ca vaimānikair iti puṁstvena puruṣair eveti jñeyam
\| strīṇāṁ lajjayā vimohena vā tatrāśakteḥ \| kiṁ vā, tāsāṁ
gopī-pakṣa-pātitvena kusuma-varṣādāv apravṛtteḥ \| ataḥ svayam ity
asyātraivānvayaḥ \| sa svayam eka eva taiḥ stūyamānaḥ \| anyat tair
vyākhyātam \|

yad vā, sveṣu nija-janeṣv eva ratiḥ prītir yasya saḥ \| ataḥ svasya
jayād api tāsāṁ jayena santoṣāt tās tathā cakrur iti bhāvaḥ \| yad vā,
nanu śrī-guro ! kṛpayā taj-jala-krīḍāṁ vistārya varṇayeti cet,
tatrāha---svā asādhāraṇā ratir jalādi-krīḍā yasya saḥ \| ato
dṛṣṭāntādy-abhāvena sā vistareṇa varṇayituṁ na śakyata ity arthaḥ \|
evam atrānte vakṣyamāṇāt śrī-hari-vaṁśoktāc ca dvārakā-jala-vihārād apy
atra viśeṣaḥ \| gajendraval līlā yasya saḥ, pūrvoktābhiprāyam eva \| yad
vā, tādṛśa-jala-seke'pi gajendrasyeva sukha-bhara-vivakṣayāyaṁ dṛṣṭāntaḥ
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jala-krīḍām āha---sa iti \|
sa parama-kautukī yuvatibhis tādṛśa-krīḍa-rasa-mattābhis
tādṛśa-pravīṇābhis tābhir ity arthaḥ \| itas tataḥ sarvāsu dikṣu
sthitvāmbhasi jala-madhye'rthād ambhasaiva sicyamānaḥ premnokṣita ity
api pīṭhaḥ \| na kevalaṁ tena bahir eva siktaḥ \| api tu premṇo'nta api
ūkṣitaḥ sikta ity arthaḥ \| ity antar bahir iti tat-krīḍāsaktatvaṁ
darśitam \| kiṁ kurvatībhiḥ parihāsa-rasāt prakarṣeṇa hasantībhis
tādṛśaḥ san svayam api remetathaivāntar bahir api reme tathaivāntar
bahir api tena tāḥ siñcati smety arthaḥ \| kathaṁ-bhūto'pi sva-ratir api
tādṛśo'pi kathaṁ-bhūtaḥ san gajendrasya līleva paramāśaktimayī līlā
yasya tādṛśaḥ san punaḥ kīdṛśo'pi san vaimānikaiḥ kusuma-varṣibhir
īḍyamānaḥ sadā sarvatra stūyamānatayā prakaṭa-paramamahimāpi sann ity
arthaḥ \| teṣāṁ tādṛśa-līlā-parikaratāyām ayogyatvāt, nānyathā tu
viśeṣvyākhyeyam \| aṅgeti harṣa-sambodhane \| anyat taiḥ \|

yad vā, sveṣu nija-janeṣu svāsu tāsv eva vā ratiḥ rāgo yasya saḥ \| ataḥ
svasya jayād api tāsāṁ jayena santoṣa iti bhāvaḥ \| yad vā, kṛpayā
taj-jala-krīḍāṁ vistārya cet tatrāha---svā asādhāraṇī ratir jalādi-krīḍā
yasya saḥ \| ato dṛṣṭāntādy-abhāvena sā vistareṇa varṇayituṁ na śakyata
ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** jala-krīḍā-prakāram
āha---so\'mbhasy alam ity-ādi \| alam atyartham \| yuvatībhiḥ paritaḥ
sicyamāno\'pi premṇaivokṣitaḥ, na tu tais tair jalaiḥ \| itas tataḥ pari
sarvato-bhāvena sicyamānatve\'pi seka-kṛta-paribhavaṁ na sedivān ity
arthaḥ \| ata eva kusuma-varṣibhir vaimānikair jaya jayeti īritaḥ stutaḥ
prahasatībhiḥ prakarṣeṇa hasantībhī reme iti svayam api tāḥ siṣecety
arthaḥ \| svāsu tāsu ratir yasya \| gajendra-līla iti
dīrgha-kara-daṇḍa-jala-seke dṛṣṭāntaḥ \| svayaṁ rema ity anvayaḥ \|
svasmin ratir vā tāsāṁ tathāvidha-jala-sekāśrayatvena svasminn eva
samādhikā ratir bhavatīti bhāvaḥ \|\|24\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ jala-keli-sambhramam
āha---sa iti \| raty-abhiniveśena yaḥ śrāntaḥ
vraja-sundarī-jīvātu-bhūtaḥ sa iti \| ambhasi jala-madhye yuvatibhis
taruṇībhir alam atiśayena parājayam anusandhāya parisiñcyamānaḥ paritaḥ
saṁveṣṭya itas tataḥ sarva-dikṣu sarvāṅgeṣu sicyamānaḥ svayam api tāḥ
siñcan parābhavaṁ nayann iva reme \| yuvatībhir iti rasa-pūrṇatvam uktam
\| prahasatībhir iti sva-kṛta-sekodreke tasya parājaya-lakṣyādi-hāsaḥ
sūcitaḥ \| punaḥ kīdṛk premṇā tābhir īkṣito dṛṣṭaḥ \| yad vā, premṇaiva
īkṣitaḥ, tad uktaṁ---premā bheda-rahitaṁ yūnor yad bhāva-bandhanaṁ
\[ra.su.ā. 2.258\] iti mūrtimatā premṇā īkṣitaḥ kaṭākṣa-viṣayīkṛtaḥ,
atas tābhiḥ saha jale vijahāreti pāṭhāntare premṇokṣitaḥ premṇānukṣitaḥ
antaḥ sikta ity arthaḥ \| bahis tu jalaiḥ siktaḥ \| ayam
abhiprāyaḥ---yathā jalaiḥ sikto vṛkṣaḥ pallavito bhavati, tathātra
navānurāga-payasi bahir antaḥ siktaḥ pallavito jāta iti pūrvam uktaṁ
devādīnāṁ gāna-vādya-puṣpa-varṣādy-adhikṛtānāṁ mohena sthagitatvam \|
idānīṁ rāsoparame jala-keli-prārambhe yathādhikāraṁ sarveṣām
avadhāna-prakāram āha---vaimānikair jala-keli-sambhramam ālakṣya
indrādyaiḥ kusuma-varṣibhir īḍyamānas tasya parājayaṁ dṛṣṭvā utsāhaṁ
vardhayadbhiḥ jaya jayeti stūyamānaḥ \| yad vā, virarāma
nāyikā-kṛta-parājayasya rasa-poṣakatvāt taṁ dṛṣṭvā vismitaiḥ sādhu sādhv
iti praśaṁsamānaḥ \| yad vā, etena sarvātirekeṇāneka-yūthānāṁ tāsāṁ
seka-kṛta-parājayam ākalayya tad-antare kusuma-varṣibhiḥ sādhu sādhu
jaya jayeti vāgbhyaḥ stūyamānaḥ svayaṁ reme ratiṁ prāpa \| aṅgeti
sambodhanenāścarya-śravaṇe'vadhāpanaṁ kārayati \| kīdṛśaḥ ? sva-ratir
api ātmārāmo'pi ātmārāmatvam avagaṇayya tābhiḥ saha reme iti \| yad vā,
jaya-darśanena sveṣu priyeṣu gopī-janeṣv eva ratir yasya \| yad vā, sā
svakīyā asādhāraṇā akhaṇḍitā ratir yasya \| yad vā, sveṣāṁ gopī-janānāṁ
ratir yasmin, yathā jale saukṣaṇaṁ tayā \| tathā rater utkarṣam iti
jñāpayituṁ teṣāṁ tattvenāha---gajendra-līla iti \| gajendrasya līleva
līlā yasyeti uktābhiprāya eva \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** premṇekṣitaḥ premṇokṣita
iti ca pāṭhaḥ \| svaṁ dhanaṁ ratiḥ krīḍaiva yasya saḥ\|\|24\|\|

**\...**

\|\| 10.33.25 \|\|

tataś ca kṛṣṇopavane jala-sthala-

prasūna-gandhānila-juṣṭa-dik-taṭe \|

cacāra bhṛṅga-pramadā-gaṇāvṛto

yathā mada-cyud dviradaḥ kareṇubhiḥ \|\|

**śrīdhara-svāmī (bhāvārtha-dīpikā) :** sthala-jala-krīḍe darśite
vana-krīḍāṁ darśayati---tataś ceti \| yamunāyā upavane
jala-sthala-prasūnānāṁ gandho yasmiṁs tenānilena juṣṭāni diśāṁ taṭāny
antā yasmin \| yad vā diśaś ca taṭaṁ sthalaṁ ca yasminn upavane \|
bhṛṅgāṇāṁ pramadānāṁ ca gaṇair āvṛtaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
sthala-jala-krīḍānantaram \| jala-prasūnāni kumudādīni \|
sthala-prasūnāni saugandhika-kundādīni \| juṣṭāni parimalitāni \|
taṭa-śabdasyānte lakṣaṇāto mukhyārtha-śrayaṇaṁ nyāyyam ity āha---yad
veti \| taṭaṁ napuṁsakaṁ kṣetre pratīre tu taṭī triṣu iti medinī \|
bhagavat-pakṣe mada-cyud duṣṭa-garva-haraḥ \| dvayoḥ puṇya-pāpayor ado
lekhanaṁ yena sa dviradaḥ \| citra-guptena puṇya-pāpa-lekhana-kartrety
arthaḥ \| kaiḥ ? kare hasta-viṣaye\'ṇubhiḥ sūkṣmāgra-lekhanībhiḥ \|
bhṛṅgavad gāyamāna-pramadāvṛta iti vā \| tataḥ jala-vihārānantaram\|
ca-kāreṇāṅga-mārjana-vana-devatānīta-tādātvika-vastrālaṅkāra-paridhānānantaraṁ
ca \| kṛṣṇāyā yamunāyā upavane paraḥ-sahasra-kuñja-yukte tatra
svāpa-līlārthaṁ cacāra jagāma \| kīdṛśe ? jana-sthala-varti-prasūnānāṁ
gandho yatra tathābhūtair anilair juṣṭāni dik-taṭāni yasya tasmin \|
bhṛṅgāṇāṁ pramadānāṁ ca gaṇair āvṛtaḥ \| madānāṁ cyut cyotanaṁ kṣaraṇaṁ
yasya saḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato jala-krīḍānantaram
iti jala-krīḍayā puṣpa-mālāder mlānatvādinā puṣpāvacayanādy-artham ity
arthaḥ \| tv atha ca-kāro bhinnopakrame \| jala-prasūnāni kumudādīni \|
sthala-prasūnāni jātī-kundādīni \| tat-tad-gandha-sambandhenānilasya
śaityaṁ saurabhyaṁ ca \| juṣṭeti māndyaṁ ca jñeyam \| cacāra
puṣpāvacaya-nikuñjāntar-nilīnatādi-vicitra-prakāreṇa krīdānn itas tato
babhrāma \| bhṛṅga-gaṇāvṛtatvaṁ puṣpāvacayanena tat-sāhityenaivāgamanāt
\| kiṁ vā, jala-krīḍāyām aṅga-rāgāpagamena
sahaja-madhura-saurabhya-prakāśāt \| kiṁ vā, teṣāṁ
bhāvoddīpana-svabhāvatvena sadā svīkārāt \| kiṁ vā,
śrī-mukha-vana-mālādy-āmodena sadākṛṣṭatvāt \| ata eva teṣāṁ muhur uktiḥ
\| mada-cyud iti bhṛṅga-gaṇāvṛtatva-hetutā, tathā dvirada-śreṣṭhatā
kāma-mattatā ca \| tathā gajīnām api tat-saṅgāt tādṛśy eva sūcitā \|
sarvatrāyaṁ dṛṣṭāntaḥ \| prāyo matta-gajendrasya kāmādhikatāyās tathā
sadā gaṇenāvṛta iti tāsāṁ prema-mattatoktā \| ata eva pramadety uktam
\|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato jala-krīḍānantaram iti
pūrva-nepathyāpagame tadānīṁ vanya-nepathyasya rocakatvāt
tat-pracura-krīḍā-viśeṣecchayety arthaḥ \| tv atha ca-kāro bhinnopakrame
\| cacāra puṣpāvacaya-nikuñjāntar-nilīnatādi-vicitra-prakāreṇa krīdānn
itas tato babhrāma \| bhṛṅga-gaṇa-vṛtatvaṁ puṣpāvacaye
tat-sāhityenaivāgamanāt \| jala-krīḍāyām aṅgeṣu dhauteṣu
sahaja-madhura-saurabhyatayātiprakāśāc ca \| ata eva teṣāṁ muhur uktiḥ
madacyud iti bhṛṅga-gaṇa-vṛtatve hetutā tathā dvirada-śreṣṭhatā
svakāntāsaktatā ca \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
jala-vihārāvasāna-samaye yogamāyayopanīta-vastrālaṅkārānulepāntarāṇi
yathāsvaṁ sarvā eva so'pi ca paridhāya madhu-pāna-līlām ātatānety
āha---tataś cety ādi \| kṛṣṇāyā upavane pulinaṁ hitvā upavana-madhyaṁ
gatvety arthaḥ \| anyathā vaimānikā ālokayiṣyan \| jala-prasūnaiḥ
kumudādibhiḥ sthūla-prasūnair nānā-vidhair eva yo gandhānilaḥ sa
gandha-pavanas tena juṣṭā diśas taṭāni ca dik-taṭā iti vā \| yatra
bhṛṅga-pramadā-gaṇāvṛta iti nibhṛta-līlā sūcitā yataḥ puṁ-bhṛṅgā api
tadā nāsan \| mada-cyud dvirado yatheti dṛṣṭāntena mattatā vyaṅgyā tayā
ca madhu-pānaṁ dhvanitam \|\|25\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** teṣāṁ
nṛtya-krīḍā-janita-śramāpanodanāya jala-krīḍā varṇitā \| idānīṁ
jala-vihāreṇa dhautāṅga-rāgāṇāṁ viparyasta-nepathyānāṁ punar
navī-kṛta-puṣpa-maya-nepathya-svīkāra-sahita-vihāram āha---tataś ceti \|
jala-kely-ānantayyārthaṁ tata iti \| kṛṣṇopavane kṛṣṇā yamunā tasyā
upavane cacāra vijahāra babhrāmeti vā \| kīdṛśaḥ ?
jala-sthala-prasūnānāṁ gandho yasmin tenānilena pavanena juṣṭāni
sevitāni vīthyāṁ taṭīni yasmin anena \| vāyos traividhyaṁ sūcitam iti \|
jala-sambandhena śaityaṁ pavana-sambandhena saugandhyaṁ vana-sambandhena
māndyaṁ vāyor api raty-uddīpane sahāyyam uktam \|

bhṛṅga-pramadā-gaṇāvṛta iti \| bhṛṅgāṅganāvṛtatvaṁ dhautāṅga-rāgasyāpi
tasya svābhāvikāṅga-parimala-mukhāmoda-lubdha-bhramara-sāhityaṁ jñeyam
\| pramadā-gaṇāvṛtatvaṁ punar api
puṣpāvacaya-pallavādi-nirmita-śayyābharaṇādi-puṣpa-maya-nepathyādi-racanā-kuñjādi-praveśānilāyanādi-krīḍā-viśeṣa-janita-sukha-viśeṣam
anubhavituṁ pramadā-gaṇāvṛtatvam uktaṁ svātantryeṇa krīḍāyām
itara-vismaraṇe ca mithaḥ prītau ca mithaḥ mattatāyāṁ ca
dṛṣṭāntaḥ---yathā mada-cyud dviradaḥ, madaṁ cyavatīti mada-cyud
pūrva-parānusandhāna-rahita ity arthaḥ \| kareṇubhir iti taṁ vinā tāsāṁ
jīvana-sandeha iti rasa-vṛttiḥ sūcitā \| evam anyonyaṁ ratau
paraspara-sāpekṣatvaṁ sūcitam \| yathā gajendro vane praviśya kasyacid
vṛkṣasya śakhā-bhaṅgaṁ karoti, kutracit latā-bhaṅgaṁ karoti, kutracid
ālavālaṁ bhinatti, tadvac chrī-kṛṣṇo'pi veda-śākhokta-dharmātikramaṁ
karoti, latā-sthānīyānām upaniṣadām api nirguṇa-cārātikramam
ālavāla-sthānīya-varṇāśrama-dharmātikramaṁ ca kṛtavān ity arthaḥ \| evaṁ
sthala-jala-vana-bhedena trividhāpi līlā rasa-janikātyalaukikā jāteti
avicāra-krīḍāyāṁ dṛṣṭāntaḥ yathā dvirada iti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tato jala-vihārānantaraṁ
ca-kāreṇāṅga-mārjana-vana-devatānīta-tādātmika-vastrālaṅkāra-paridhāpanānantaraṁ
ca kṛṣṇāya yamunāyā upavane paraḥ-sahasra-kuñja-yukte tatra
svāpa-līlārthaṁ cacāra jagāma \| kīdṛśaḥ ? jala-sthala-varti-prasūnānāṁ
gandho yatra tathābhūtair anilair juṣṭāni dik-taṭāni yasya tasmin \|
bhṛṅgānāṁ pramadānāṁ ca gaṇair āvṛtaḥ \| madānāṁ cyut cyotanaṁ kṣaraṇaṁ
yasya saḥ \|\|25\|\|

**\...**

\|\| 10.33.26 \|\|

evaṁ śaśāṅkāṁśu-virājitā niśāḥ

sa satya-kāmo'nuratābalā-gaṇaḥ \|

siṣeva ātmany avaruddha-saurataḥ

sarvāḥ śarat-kāvya-kathā-rasāśrayāḥ \|\|

**śrīdhara-svāmī (bhāvārtha-dīpikā) :** rāsa-krīḍāṁ
nigamayati---**evam** iti \| **sa** kṛṣṇaḥ
**satya-saṅkalpo**'nurāgi-strī-kadamba-stha evaṁ **sarvā** **niśāḥ**
sevitavān \| **śarat-kāvya-kathā-rasāśrayāḥ** śaradi bhavāḥ kāvyeṣu
kathyamānā ye rasāḥ, teṣām āśraya-bhūtā niśāḥ \| yad vā, niśā iti
dvitīyā'tyanta-saṁyoge\| śṛṅgāra-rasāśrayāḥ śaradi[^167] prasiddhāḥ
kāvyeṣu yāḥ kathāḥ, tāḥ **siṣeve** iti \| evam apy **ātmany evāvaruddhaḥ
saurataś** carama-dhātur na tu skhalito yasyeti kāma-jayoktiḥ
\|\|26-27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upasaṁharati **evam** ity
anena \| rāsa-krīḍāyā *nigamanaṁ* bodhanam \| **niśā** nitarāṁ śaṁ
sukhaṁ yāsu tāḥ \| kṣaṇam api rati-virāmo nāsīd ity anvarthatā \|
**anurata-strī-gaṇas** tad-icchānukūla-ramita-strī-jano vā \| etena
śrī-kṛṣṇena strīṣv anāsaktir dyotitā \| **rasāḥ** śṛṅgāra-hāsyādi-rūpāḥ
\| niśānām acetanatvād rasāśrayatā na sampanīpadyate\'ta āha---*yad vā*
iti\| **carama-dhātur** atra retaḥ \|
rasāsṛṅ-māṁsa-medo'sthi-majjā-śukrāṇi dhātavaḥ ity atra dhātu-gaṇanāyāṁ
śārṅgadhareṇa śukrasya caramatvam uktam \| kiṁ cotpatti-krameṇāpi
śukrasya caramatvam eva \| tad uktaṁ saṁhitāyām---

> rasād raktaṁ tato māṁsaṁ māṁsān medaḥ prajāyate \|
>
> medaso\'sthi tato majjā tasmāc chukrasya sambhavaḥ \|\| iti \|

rasād annādi-rasād ity arthaḥ \| vīryaṁ niruddhya surataṁ karotīti ayam
eva kāma-jayaḥ \|

> strī-saṅge\'pi na patitaṁ reto yasya parecchayā \|
>
> sa dhanyaḥ puruṣo loke kāma-jetā sa kathyate \|\| iti saṁhitokteḥ
> \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : evaṁ śaśāṅkāṁśu** iti \|
**niśāḥ siṣeva** iti niśāyā bahutvam, na pratyeka-bodhakam \| sarvāsāṁ
niśānāṁ pūrvaṁ śaśāṅkavattvaṁ na ghaṭate, tena niśā iti bahu-vacanam
ekīkṛta bhūri-niśā-param \| tena eva śaśāṅketi eva śabdasya śaśāṅkasya
sva-gaṇo vismito\'bhavad iti pūrvokta-vismitatvena niṣpandatvam, tena
niśā-rūpa-kālasya bahulatvaṁ rahasyam \| evambhūto yaḥ śaśāṅkaḥ, tasya
**aṁśu**-stutibhir **virājitā** ity avyayena saha samāsaḥ, uccair
mukhādivat \| etenaiva rātrīḥ \[10.29.1\] iti tathā pūrvaṁ vyākhyātam \|
evam eva kutaḥ ? sa **satya-kāmaḥ** satya-saṅkalpaḥ \| evam eva pūrvaṁ
saṅkalpam akārṣīt \| **ātmany avaruddha-saurataṁ** surata-sukhaṁ yena
premaiva suratam ity avarurodhety arthaḥ \| athavā, ātmany
avaruddha-saurata ātmanā nyavaruddhaṁ saurataṁ grāmya-dharmo yenety ekam
eva padam \| īśvarasya tasya īśvarīṇāṁ ca tāsāṁ grāmya-dharmo\'nucitaḥ
\| anaucityād ṛte nānyad rasa-bhaṅgasya kāraṇaṁ \[dhvanyāloka 3.14\] iti
rasa-grantha-kārāḥ \| tathāvidha-dampatīnāṁ tu
parasparādhara-pāna-cumbanāliṅganādir abādha eva śṛṅgāraḥ \|

**niśāḥ** kathambhūtāḥ ? **śarat-kāvya-kathā-rasāśrayāḥ** śaradi
saṁvatsare yā kāvya-kathā kavi-sambandhinī kathā ṛtu-ṣaṭkādi-varṇanaṁ
candrodaya-madhu-pānotsavādi ca, tasya yo rasaḥ, tad-āśrayāḥ \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
tad-rātri-kṛta-rāsa-krīḍām uktvā tasyām anuktam anyam api vilāsaṁ
saṅgṛhṇan tathā bahula-rātra-kṛtāyām api tasyām upalakṣayann
upasaṁharatīti---**evam** iti ukta-prakāreṇeti \| tad-rātrāv īdṛśī
parāpi krīḍā sūcitā \| sā cātyanta-vistīrṇatvād varṇayituṁ na śakyata
iti bhāvaḥ \| tathā **niśā** iti bahutvena tatra ca sarvā iti sākalyena
sampūrṇaṁ kaiśoraṁ sarvāsv eva rātriṣu rāsa-krīḍā bodhyate \|
śrī-parāśareṇāpi tad uktam eva--- so'pi kaiśoraka-vayaḥ \[vi.pu.
5.13.60\] iti \| tatra ca---

> kaumāraṁ pañcamābdāntaṁ paugaṇḍaṁ daśamāvadhi \|
>
> ā-ṣoḍaśāc ca kaiśoraṁ yauvanaṁ syāt tataḥ param \|\| \[bha.ra.si.
> 2.1.309\]

ity-ādi vacanād ekādaśābdam ārabhya pañcadaśābda-paryantaṁ gokule\'tra
nityaṁ sā krīḍā jñeyā\| yac coktaṁ śrīmad-uddhavena
tṛtīya-skandhe---ekādaśa samās tatra gūḍhārciḥ sa-balo'vasat \[bhā.pu.
3.2.26\] iti \| tac ca kaumāra-paugāṇḍayor ayogya-samayayo
rāsa-krīḍānudayena bhagavattā-viśeṣa-prākaṭyābhāvād
guptaiśvaryatvābhiprāyeṇa \| ata evoktaṁ *gūḍhārcir* iti \| ata eva
rāṅga-sthale pitarau prati śrī-bhagavataiva vakṣyate---nāsmatto yuvayos
tāta \[bhā.pu. 10.45.3\] ity-ādi \| yac ca madhupurī-praveśe
vakṣyamāṇasya prāgalbhya-līlā-sambhavāt \| anyathā hasitāvalokanaiḥ
ity-āder anusāreṇa kaiścid yauvane\'pi śrī-bhagavato gokula-krīḍā
manyate, tac ca nātīva saṅgatam \| kaiśore\'pi tasya vaidagdhī-viśeṣeṇa
prāgalbha-līlāyāḥ sambhavāt \| anyathā kiśorau śyāmala-śvetau \[bhā.pu.
10.38.29\] ity akrūra-dṛṣṭeḥ \| tathā kiśorau nāpta-yauvanau \[bhā.pu.
10.44.8\] iti pura-stry-ukter virodhaḥ syād iti dik \|

kiṁ ca, **evam** ity anena tad-rātri-krīḍāyā īdṛśī anya-rātri-krīḍāpi
tādṛśy eveti sūcyate \| tataś ca pūrvaṁ rāsa-krīḍārambhe śrī-bhagavatas
tāsāṁ ca mitho-vākovākyaṁ madhye praśnottaraṁ ca
parama-prema-rasa-samplutatayānusandhānābhāvena nitya-nūtanavat
pravṛtteḥ \| punaḥ punaḥ sarvaṁ sambhaved eva \| etac ca pūrvaṁ likhitam
eva \|

**śaśāṅkaḥ** sampūrṇa-candra ity arthaḥ \| pūrṇatvenaiva
śaśa-sadṛśa-lāñchanasya samyag udayāt \| tasya **aṁśubhir** **vi**śeṣeṇa
**rājitā** dinavat prakāśitāḥ \| **evaṁ** śrī-bhagavad-rāsa-krīḍārthaṁ
tāsu rātriṣu candraḥ pūrṇimāyām iva pūrṇa-maṇḍala evodgacched iti jñeyam
\| yathoktaṁ śrī-vaiśampāyanena---

> evaṁ sa kṛṣṇo gopīnāṁ cakravālair alaṅkṛtaḥ \|
>
> śāradīṣu sa-candrāsu niśāsu mumude sukhī \|\| \[ha.vaṁ. 2.20.35\] iti
> \|

tatra ca *śāradīṣu* ity upalakṣaṇam \| kiṁ vā, śāradīṣv iveti jñeyam \|
yad vā, madhu-purī-madhye śrī-vasudeva-kṛta-putra-parivartanādivat
kalpa-bheda-vyavasthayā bhedaḥ kalpya iti \|

nanu nityam eva tādṛśa-rātrau tādṛśa-prakārādinā kathaṁ sā krīḍā sidhyet
? tatrāha---**satya-kāma** iti \|

nanu tathāpi mānādinā paty-ādi-pāravaśyādinā vā sadā tās tasyāpi
durlabhā manye ? tatrāha---**anu** nirantaraṁ **rato**'nuraktaḥ sarvathā
bahu-prabandhena sarvopekṣayā vā sambandho'**balānāṁ**
tad-ekādhīna-gopīnāṁ **gaṇo** yasminn iti \|

yad vā, nanu paty-ādibhir asvatantrāṇāṁ tāsāṁ nitya-prāptiḥ kathaṁ syāt
? tatrāha---**anurata**- iti\| sarvopekṣayā sadā tasminn eva ratatvād
ity arthaḥ \| kiṁ vā, tāsām anuratatvena sāmarasyād yatra kutrāpi yadā
tadā yena kenāpi prakāreṇa sidhyed eveti bhāvaḥ \| tatra cāsambhāvanā
nāstīty āha---sa mahā-mohano rāsa-rasika iti \|

na ca kadācit kenāpi hetunā tatra tṛptiḥ syād ity āha---satyam, kintu
prema-paravaśaḥ, **avaruddhaṁ** svīkṛtaṁ **saurataṁ** surata-samūho
līlā-vilāsodreko vā yena saḥ, tad-artham evāvatīrṇatvād ity arthaḥ \|
tac ca **ātmani** eveti, na kevalaṁ svayam audāsyena tā eva ramayāmāsa,
kintu ātmany evāvaruddha-saurata iti \| kintu svasmin sākṣāt svīkāreṇa
tad-āsaktyā svayam apy anubhūtavān ity arthaḥ \| yad vā, ātmani nimitte,
ity ātmārāmatādy-upekṣayā tasyāpi tena paramābodhitaḥ \|

na kevalam ukta-prakārā rāsa-krīḍaiva kṛtā, kintu tābhiḥ saha
vicitra-prakāreṇa vicitrā ratiś ca kṛtety āha---**śarad** iti \| śaradi
kāmasya prābalyena pulinādeś ca saundaryeṇoktam \| yad vā, hāyano'strī
śarat-samā ity amarokteḥ \| saṁvatsara-madhye yasmin ṛtau māse divase
vā, yāḥ kāvyeṣu kathā nirūpyante, tāḥ siṣeve, tad-arthān
prītyānuṣṭhitavān ity arthaḥ \| te ca
śrī-gīta-govinda-vidagdha-mādhava-nāṭakādy-ukta-prakārakā jñeyāḥ \|
anyat tair vyākhyātam \| yad vā, evaṁ siṣeva iti rātriṣu rāsa-krīḍā
uktāḥ \| adhunā kadācid divaseṣv api tādṛśīm anyām api krīḍāṁ
sūcayati---**sarvā** iti \| **śarat-kāvya-kathāś** ca **sarvāḥ siṣeve**
\| tatra kāvya-śabdena parama-vaicitrī tāsāṁ sūcitā \| tāś ca
gīta-govindādi-prasiddhāḥ \| tathā
śrī-caṇḍī-dāsādi-darśita-dāna-khaṇḍādi-prakārakāś ca jñeyāḥ \| ity eṣā
dik \| anyat samānam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athābhyāṁ śaradi pūrṇimāyāṁ
kṛtāṁ rāsa-krīḍām upasaṁharan tat-prakāratām anyatrāpy upadiśann anyām
anyām api krīḍām upalakṣayati---evam iti \| **evaṁ**
pūrvokta-rāsa-prakāreṇa śarat-kāvyeti vakṣyamāṇāt
pratiśarada-**śaśāṅkāṁśu-virājitāḥ niśāḥ** sarvā eva **siṣeve**,
paramādareṇa paricaritavān ity arthaḥ \| anyathā ṛtv-antara-sambhavāt
jyotsnīs tāmasīś ca rahas tat-tad-gṛha-praveśa-tat-tad-abhisāreṇa
kuñja-śayanādinā kadācid rāsena ceti bhāvaḥ \|

uttarāsāṁ viśeṣa-jñāpikāpūrvā eva viśinaṣṭi---**śaradi** ye
**kāvya-kathā-rasāḥ** sambhavanti, teṣām ā**śrayo** yāsu
śrī-bhagavat-kṛtānanta-līlāsu tādṛśīr niśā vyāpyeti \| pakṣe, sarvāḥ
śarat-kāvya-kathāḥ sarva-deśa-kāla-kavibhir yāvatyo varṇayituṁ śakyante,
tāvatīs tāḥ siṣeve \| kintu **rasāśrayā** rasa eva āśrayo yāsāṁ tā eva,
na tu kaiścid virasatayā yā grathitās tā apīty arthaḥ \| upalakṣaṇaṁ
caitad anyāsām \| yad vā, śaśāṅkāṁśu-virājitāḥ
vasantādi-sambandhinyo\'pi yā niśāḥ, ta evaṁ rāsa-prakāreṇa siṣeve \|
tathā ṛtu-ṣaṭkātmakasya śarad-ākhyasya yāḥ kāvya-kathāḥ pūrvavad
anantāḥ, tāś ca sarvāḥ siṣeve, kintu rasāśrayā eveti \|

kīdṛśaḥ san siṣeve ? tatrāha---**ātmany** antar manasi **avaruddhāḥ**
samantataḥ sthāpitāḥ **sauratāḥ**, tāsāṁ surata-sambandhino
bhāva-hāvādayo yena tādṛśaḥ sann iti \| tatas tāḥ parityaktuṁ na
śaktavān iti bhāvaḥ \| atra viśeṣya-nirdeśād akhilā eva bhāvādayo
gṛhītāḥ \|

> evaṁ saurata-saṁlāpair bhagavān devakī-sutaḥ \|
>
> sva-rato ramayā reme nara-lokaṁ viḍambayan \|\| \[bhā.pu. 10.60.58\]
> iti \|

atra tu viśeṣa-nirdeśārtham eva hi saṁlāpa-śabdo datta iti \| ātmany
avaruddha-sauratatve hetuḥ---**anuratābalā-gaṇaḥ** \| nirantaram
anurakto\'balā-gaṇo yasmiṁs tad-vidhaḥ \| teṣāṁ sauratānām
anurāga-premavattvād anurāga eva tatra kāraṇam, na tu kāmi-janavat kāma
ity arthaḥ \| satya-kāmaḥ vyabhicāra-rahita-tādṛśābhilāṣa iti \| evam
evoktaṁ śrī-parāśara-vaiśampāyanābhyām---

> evaṁ kṛṣṇo gopīnāṁ cakravālair alaṅkṛtaḥ \|
>
> śāradīṣu sa-candrāsu niśāsu mumude sukhī \|\| \[ha.vaṁ. 2.20.35\] iti
> \|

ṭīkāyāṁ tv evam apīty-ādinā smara-pāravaśyābhāva-mātra-pratipādanāya
saurata-śabdasya vyākhyāntaram aprasiddham api kṛtam iti jñeyam
\|\|26\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 300) :** evaṁ pūrvokta-prakāreṇa
**anurato** nirantaram anurakto'**balā-gaṇo** yatra tādṛśaḥ sa
śrī-kṛṣṇa-candra **ātmani** citte'**varuddhaṁ** samantān nigṛhya
sthāpitaṁ **saurataṁ** surata-sambandhi-bhāva-hāvādikaṁ yena,
tathābhūtaḥ san \| ata eva **satya-kāmaḥ**
vyabhicāra-rahita-prema-viśeṣaḥ san **śarat**-sambandhinyo yāvatyo
**rasāśrayāḥ** **kāvya-kathāḥ** sambhavanti, tāḥ **sarvā** eva
**siṣeve** \| śarac-chabdo'trākhaṇḍam eva vā saṁvatsaraṁ vadati \| tataḥ
**śaśaṅkāṁśu-virājitatvam** upalakṣaṇam iti vyākhyeyam \| evaṁ
saurata-saṁlāpaiḥ \[bhā.pu. 10.60.58\] iti śrī-rukmiṇī-parihāse'pi
saurata-śabdas tādṛśatvena prayuktaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---**evam**
ity-ādi \| **satya-kāmaḥ** satya-saṅkalpaḥ **sa** śrī-kṛṣṇaḥ
**śaśāṅkāṁśu-virājitā niśā** vyāpya \| ukta-prakāre bahutve
bahu-vacanam\| **śarat-kāvya-kathāḥ siṣeve** śaradi saṁvatsare yāḥ
kāvya-kathā ṛtu-ṣaṭka-bhavotthā
vana-vihāra-jala-vihāra-madhu-pāna-raty-utsavādayaḥ kāvyāṅga-bhūtāḥ
kathās tā ity arthaḥ \| tādṛśa-līlānām atigopyatvāt śrotṝṇām anadhikārāc
ca saṅketenaivopasaṁhṛtaṁ bhagavatā śrī-śukācāryeṇa \| tatra
mada-cyutad-dvirada-dṛṣṭāntena madhu-pānam **ātmany avaruddha-saurata**
ity anena rasotsavaḥ \| avaruddham avarodhaḥ \| suratam eva sauratam \|
ātmany avarodhaḥ saurataṁ yasyeti rata-maryādā coktā saṅketenaiveti dik
\| tac ca viparīta-rasam ity arthaḥ \| **rasāśrayāḥ** śṛṅgāra-rasāśrayāḥ
\|\|26\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam eka-rātri-kṛtāṁ līlām
eka-rūpām atidiśann upasaṁharati **evam i**ti \| yathā
śarad-ṛtu-pratham-rātryāṁ līlā kṛtā tathā sarvāsv api tathaivānena ca
prakāreṇety āha evam amunā prakāreṇa **śaśāṅkaś** candras tasy**āṁśubhir
virājitā** ujjvalitā **niśāḥ sarvā eva siṣeve**\| tāsu
nairantaryeṇākrīḍati smety arthaḥ \| eka-rātri-kṛtā līlā saṁkṣepato
darśitā varṇitā bahvīṣu rātriṣu kṛtāṁ ko varṇayituṁ śaknotīti bhāvaḥ \|
parāśareṇāpy uktaṁ --

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣaptāhitaḥ \|\| \[vi.pu. 5.13.60\] iti
> \|
>
> evaṁ sa kṛṣṇo gopīnāṁ cakravālair alaṅkṛtaḥ \|
>
> śāradīṣu sa-candrāṁśu niśāsu mumude sukhī \|\| \[ha.vaṁ. 2.20.35\] iti
> \|

iti śaśāṅkasya pūrṇatvāt sarvā eva niśāḥ pūrṇāḥ \| yadyapi vṛndāvane
sarvartūnāṁ nivāsas tathāpi tad-adhikaraṇe pradeśe sakhaṇḍalavat
**śarat-kāvya-kathā-rasāśrayāḥ** śarad-ṛtau kāvyeṣu yāḥ kathās tāsu ye
rasāḥ śṛṅgārādayas teṣām āśraya-bhūtāḥ \| yad vā rasāśrayā sarvā
śarat-kāvya-kathā siṣeve \| tad-anusāreṇa cikrīḍe tāsu gīta-govindādiṣu
prasiddham eva \|

nanu nirapekṣasya kiṁ ramaṇena syāt ? cet tadā sarvadā rātriṣu
ramaṇenāsāmarthyaṁ viraktiś ca syād ata āha **satya-kāma** iti \| yad vā
satyo bodhyo kāmo abhilāṣo yāsāṁ tāḥ satya-kāmāḥ \| yad vā satye
śrī-kṛṣṇa-svarūpe kāmo yāsāṁ tāḥ \| śrī-kṛṣṇa-svarūpasya satyatvāt
tad-viṣayasya kāmasyāpi satyatvam \| sāmarasyāt tābhiḥ saha hi
satyakāmaḥ \|

nanu kadācit paty-ādi-pāravaśyena līlāyāḥ kādācitkatvaṁ syāt ? ata
āha---**anuratābalā-gaṇaḥ** \| paty-ādi-pratibandham avagaṇayyānurato
[ucito]{.mark}'balā-gaṇo yasmin \| yad vā, nairantaryeṇa vilāsān
anubhavitum anurato'nusṛto'balā-gaṇo yena saḥ \| ata eva tāsāṁ
nitya-sambandhaḥ sūcitaḥ \| satya-kāmatvāt \| tāsu nityam eva ramaṇaṁ na
tu kādācitkaṁ na hi kāmam antareṇa ramaṇaṁ sambhavatīti tad uktaṁ --

> nākāmasya kriyā kācid dṛśyate'treha karhicit \|
>
> yad yat kurute jantus tat tat kāmasya ceṣṭitam \|\| \[manu 2.4\] iti
> \|

prākṛtasyāpi prāṇino yadā sakāmatvena kriyā-nivṛttis tadā
parama-śṛṅgāriṇaḥ kim uta ? iti tad uktaṁ gīta-govinde śṛṅgāraḥ sakhi
mūrtimān iva \[gī.go. 1.42\] iti \| tāsām api kāmasya
śrī-kṛṣṇa-svarūpa-prāptir eva phalaṁ, na tu viṣaya-bhogaḥ \| tad uktaṁ
śrī-mukhenaiva --

> na mayy āveśita-dhiyāṁ kāmaḥ kāmāya kalpate \|
>
> bharjitāḥ kvathitā dhānā prāyo bījāya neṣyate \|\| \[bhā.pu.
> 10.22.26\] iti \|

nanu nirantara-ramaṇena vairasyaṁ syāt ? ity ata āha---**ātmany
avaruddha-saurata** iti **satya-kāmatvāt**,
vraja-devī-vilāsa-nimagna-cittatvāc ca \| ātmani svasminn eva
avaruddha-saurataṁ surata-sambandhī carama-dhātu-skhalanaṁ yena sa iti
prākṛta-kāmasyāyam eva svabhāvo yac carama-dhātu-pātaṁ kārayitvā
suratānte vairasyaṁ kārayati \| aprākṛta-kāmas tu pratikṣaṇaṁ
navānurāgaṁ vardhayan dhātu-pātaṁ stambhayitvottarottarāṁ ratim eva
janayati \| na tu suratānte'nyathā rasa-bhaṅga-prasaṅgāt \| yad vā,
ātmani manasi avaruddhaṁ svīkṛtaṁ saurataṁ suratopayogi-kalā-kauśalam \|
kalā-kauśalād eva na dhātu-pāta iti \|

yad vā, sva-prayojanam āha---**ātmani** nimitte sva-sukhārtham
**avaruddhaṁ saurataṁ** surata-maṇḍanaṁ yena saḥ \| ata eva satye
kāla-trayāvādhye gopī-maṇḍale kāmo abhilāṣo yasyety arthaḥ\|
**satya-kāmatvād** eva **anuratā** anugatā adhīna-prāptā **abalā-gaṇāḥ**
patiṁ sammānayantīti saḥ satya-viṣayatvāt kāmasya satyatvaṁ,
prākṛta-kāmasya praveśānarhatvāt \| kāma-jayoktis tu vāco yuktir yadi
prākṛta-kāmasya praveśo bhavet, tarhi tasya jayaḥ sambhāvyena na tu tad
asti \|

yad vā, **satya-kāmaḥ** śrī-kṛṣṇa **ātmani** nimitte sva-sukhārthaṁ
**rasāśrayā** **kāvya-kathā** yadā **siṣeve**, tadā śarad-ṛtur api
**sarvā niśā** ramamāṇasya mayā avacchinnā paripūrṇa-candrāṁśu-virājitā
siṣeva iti śarad-ṛtāv abhisevakatvaṁ līlopayogitvaṁ prasiddham eveti
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
śarat-paurṇamāsī-naktantanīṁ rāsa-krīḍām upasaṁharann anyāsv api rātriṣu
vividha-vicitrāparigaṇya-tādṛśa-krīḍayā tābhiḥ saha babhūvety āha \|
**evaṁ** sarvā eva yogamāyāyāḥ prabhāvāt **śaśāṅkāṁśu-virājitā niśāḥ
siṣeve** sva-vilāsair vṛndāvanīya-niśā-sukham āsvādayāmāsety arthaḥ \|
sivu-dhātoḥ kartṛtvena krīḍopayoginyas tā **niśāḥ** paramādaraṇīyatvena
bhogyāḥ, kim uta tatratyāḥ kāma-vilāsā iti dyotitam \| mahā-prasādānnaṁ
sevate bhakta itivat \|

yatante kāma-vilāsā na prākṛtā jñeyā ity āha---**satya-kāmaḥ** \|
**satyā** vāstava-vastu-svarūpāḥ kāma-vilāsā yasya saḥ \| kiṁ ca,
**anuratābalā-gaṇaḥ** \| ramaṇasya kartṛtvaṁ svaṁ tā gopīś ca
prāpayāmāsety āha---**anu** tad-ramaṇānantaraṁ **ratā** ramaṇa-kartāraḥ
**abalā-gaṇā** api yatra saḥ \| abalā-padena tatra tāsāṁ
prabhaviṣṇutvābhāvo vyañjitaḥ \|

tadā ca bhagavato rātrindinaṁ tat-keli-vilāsaika-tāna-manastvam abhūd
ity āha---**ātmany avaruddha-saurataḥ** iti \| ātmani manasi avaruddhāḥ
avaruddhya sthāpitāḥ sauratāḥ surata-sambandhino
bhāva-hāva-bibboka-kilakiñcitādayaḥ, vāmyautsukya-harṣādayaḥ,
stambha-sveda-vaivarṇyādayaḥ, darśana-sparśana-śleṣādayaś ca yena saḥ \|

> evaṁ saurata-saṁlāpair bhagavān jagad-īśvaraḥ \|
>
> sva-rato ramayā reme nara-lokaṁ viḍambayan \|\| \[bhā.pu. 10.60.58\]

ity atra viśeṣa-vivakṣayaiva saṁlāpa-padopanyāsaḥ \| atra tv aviśeṣeṇa
sarva eva te saṁgacchante iti jñeyam \|

sarvā dvādaśa-māsikīr eva **niśāḥ siṣeve** \| kīdṛśīḥ ?
**śarat-kāvya-kathā-rasāśrayāḥ** \| hāyano'strī śarat samāḥ ity
ābhidhānāt \| śaradi saṁvatsara-madhya eva ṛtv-ādikam adhikṛtya ye
kāvya-kathā-rasāḥ saṁbhavanti, teṣām āśrayāḥ \| yā eva
sāṁvatsarika-niśāḥ śrī-vṛndāvane kṛṣṇa-krīḍādhikaraṇī-bhūtā āśritya
sat-kavayaḥ prācīnārvācīnā
vyāsa-parāśara-jayadeva-līlāśuka-govardhanācārya-śrīrūpādayaḥ
sva-sva-kṛteṣu kāvyeṣu kathāḥ rasāṁś ca śṛṅgāra-pradhānān varṇayitvāpi
na pāraṁ prāpnuyur ity arthaḥ \| ata eva mayāpi sāmastyena varṇayitum
aśakyatvād dig evaiṣā darśiteti bhāvaḥ \|\|26\|\|

---------------------------------------------------------------------------------------------------------------------

**sarasvatī-ṭhākuraḥ** **(cai.ca. 2.14.158)** : **evaṁ** kathita-bhāvena
**satya-kāmaḥ** nitya-satya-saṅkalpaḥ śrī-kṛṣṇaḥ **anuratābalā-gaṇaḥ**
anurataḥ ākṛṣṭaḥ abalā-gaṇaḥ yasmin, tādṛśaḥ anurāgi-strī-kadambastha
ity arthaḥ \| **ātmany** eva **avaruddha-saurataḥ** avaruddhāḥ sauratāḥ
surata-vyāpārāḥ yena, evambhūtaḥ saḥ ātmārāmaḥ aprākṛta-kāmadevaḥ ity
arthaḥ \| **śarat-kāvya-kathā-rasāśrayāḥ** śaradi havāḥ kāvyeṣu
kathyamānā ye rasāḥ, teṣām āśraya-bhūtāḥ \| yad vā,
śarat-kālocita-kāvya-kathā-rasāḥ, teṣām āśraya-bhūtāḥ tāḥ \| yad vā,
rasāśrayāḥ śarat-kāvya-kathāḥ ity anvaye, śṛṅgāra-rasāśrayāḥ śaradi
prasiddhāḥ kāvyeṣu yāḥ kathās tāḥ \| **śaśāṅkāṁśu-virājitāḥ** śaśāṅkasya
aṁśubhiḥ kiraṇaiḥ virājitāḥ śobhamānāḥ **sarvā** eva **niśāḥ siṣeve**
rāsa-krīḍayā yāpayāmāsa \|\|26\|\|

**\...**

\|\| 10.33.27 \|\|

rājovāca---

saṁsthāpanāya dharmasya praśamāyetarasya ca \|

avatīrṇo hi bhagavān aṁśena jagad-īśvaraḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jñāta-śāstra-tātparyo'pi
parīkṣit-sva-nāmno'nvarthatāṁ dyotayaṁs
tathānabhijña-śrotṛ-sandeha-prahāṇāya pṛcchati---**rājā** iti \|
**itarasya** adharmasya \| **praśamāya** nivṛttaye \| **aṁśena**
baladevena saha \|

> yadā yadā hi dharmasya glānir bhavati bhārata \|
>
> abhyutthānam adharmasya tad ātmānaṁ sṛjāmy aham \|\| \[gītā 4.7\] iti
> śrī-mukhokteḥ \|

yad vā, yasyāṁśena jagat sa īśvaro'vatīrṇa ity anvayaḥ \| aṁśena cāsau
jagad-īśvara iti vā \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** avatīrṇo hi bhagavān
ity-ādi parīkṣit-praśnaḥ \| aśyate vibhajyate kalā-kalāpo\'smād ity
aṁśaḥ paripūrṇa-bhāgas tena bhagavān śrī-kṛṣṇaḥ sa hi
parātparo\'vatīrṇaḥ \| aṁśena baladevena \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ prīti-viśeṣeṇa
śrī-bādarāyaṇinā varṇitāyāḥ śrī-rāsa-krīḍāyāḥ śravaṇān
mitho'pāṅga-kūṇanair nirīkṣamāṇānām īṣad dhasatāṁ śuṣka-tārkikāṇāṁ
keṣāñcid vaiṣṇavānām abhiprāyaṁ vitarkya kṛpayā teṣām eva hitārthaṁ tam
utthāpya sva-sandeha-vyājena pṛcchati---saṁsthāpanāyeti tribhiḥ \|
samyak sthāpanāya luptasya pravartanāya vartamānasya ca vighnato
rakṣaṇāya cety arthaḥ \| na kevalaṁ tad-artham eva, kintu
itarasyādharmasya prakṛṣṭa-śamāya savāsanonmūlanāya \| anyathā
dharma-saṁsthāpanasyāpy asiddhiḥ \| hi prasiddham \| saṁrakṣaṇāya
dharmasya itīdṛśa-vacanebhyaḥ \| bhagavān iti tata eva
bhagavattā-prakaṭanam api syād iti bhāvaḥ \| aṁśena śrī-baladevena
saheti \| tatra tatrāgraho'pi darśitaḥ \| yato jagatām īśvaraḥ
pratipālakaḥ, anyathā jagan-nāśāpattir ity arthaḥ \|

śleṣārthaś cāyam---dharmasya bhakti-viruddhāśeṣa-dharmasya saṁsthāpanaṁ
tasmai praśamāya atyanta-nāśāya tādṛśa-dharmādharmābhāvenaiva
rāsa-krīḍādi-mahā-līlā-siddhyā nijāvatāra-mukhya-prayojana-siddheḥ \|

nanu tarhi sva-kṛta-vedādi-nibandhātikramaḥ syāt ? tatrāha---jagatāṁ
brahmādīnām apīśvaraḥ parama-svatantro'yaṁ kadācid rasa-viśeṣāpekṣayā
tādṛśam api kuryāt, tatrāsya ko nāma niyāmako'stv ity arthaḥ \|

yad vā, dharmo mad-bhakti-kṛt proktaḥ \[bhā.pu. 11.19.27\]
ity-ādi-nyāyena bhakti-lakṣaṇo dharmas tasya, itarasya
tad-vyatiriktāśeṣasya mokṣāder api atyantoparamāya, yato
jagat-pratipālako vighna-vināśana-pūrvakeṇa bhakteḥ samyak sthāpanenaiva
sarveṣāṁ svataḥ sukha-sarvārtha-sampattyā jagat-pālanāsiddheḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaṁśī-sañjalpita-manu-rataṁ
rādhayāntardhi-keliḥ prādurbhūyāsanam adhipaṭaṁ praśna-kūṭottaraṁ ca \|
nṛtyollāsaḥ punar api rahaḥ-krīḍanaṁ vāri-khelā kṛṣṇāraṇye viharaṇam iti
śrīmatī rāsa-līlā \| evaṁ sukha-viśeṣeṇaiva munīndreṇa praśnasya
vistārya ca varṇitāyāḥ śravaṇād rājño'pi tatra tatra sukhodbodhe eva
jāta iti labhyate, na tu doṣa-darśanaṁ vairasyāpātāt tasmāt tatratyānāṁ
keṣāñcit sandehaṁ vitarkya teṣām eva hitārthaṁ tam utthāpya
sva-sandeha-vyājena pṛcchati---saṁsthāpanāyeti tribhiḥ \| tatrādya
dvayaṁ yugmakaṁ saṁsthāpanāya luptasya pravartanāya pravṛttasya
rakṣaṇāyety arthaḥ \| na kevalaṁ tad-artham eva kintv itarasya
adharmasya praśamāya sarva-vāsanonmūlanāyety arthaḥ \| anyathā
dharma-saṁsthāpanasyāpy asiddhiḥ syāt \| hi prasiddham \|
dharma-saṁsthāpanārthāya sambhavāmi yuge yuge \[gītā 4.7\]
ity-ādi-vacanebhyaḥ \| bhagavān iti tata eva bhagavad-bhāva-prakaṭanam
api syāt iti bhāvaḥ \| aṁśena śrī-baladevena saheti tatra tatrāgraho
darśitaḥ, yato jagatām īśvaraḥ pratipālakaḥ \| anyathā jagan-nāśāpattir
ity arthaḥ \| yad vā, viṣṭabhyāham idaṁ kṛtsnam ekāṁśena sthito jagat
iti nyāyena yo jagad-īśvaraḥ, svayaṁ tu pūrṇaiśvarya-yukta ity arthaḥ \|
tasyānya-kāmanā na sambhavati iti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣām eva tatratyānāṁ keṣāñcit
tat-tattvam ajānatāṁ sandehaṁ vitarkya kṛpayā teṣām eva hitārthaṁ tam
utthāpya sva-sandeha-vyājena pṛcchati---saṁsthāpanāyeti \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha na caivaṁ vismayaḥ
kāryaḥ bhavatā bhagavaty aje yogeśvareśvare \[bhā.pu. 10.29.16\]
ity-ādinā pratyākhyāto\'pi rājā śrotṝṇāṁ sandehocchedārthaṁ punaḥ
pṛcchati saṁsthāpanāyety ādi tribhiḥ \|\|27\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat uktaṁ purastād
etat te caidyaḥ siddhiṁ yathā gataḥ iti śrī-kṛṣṇa-priyāṇām
utkarṣa-kathanena śrī-śuko rājño manaḥ-santoṣaṁ kṛtavān idānīṁ
rāsa-līlā-śravaṇena paramānanda-pūrṇo\'pi sabhāyām upaviṣṭānāṁ bahu
mukhānāṁ kutarka-niṣṭhānāṁ vraja-sundarī-vilāsa-śravaṇena paramānaṁ
paratparaṁ netra-kūṇanena sva-manasi śrī-kṛṣṇasya jīva-sāmyam
āśaṅkamānānāṁ mukhāprasaktyā tad-abhiprāyam ālakṣya munīndraṁ praṣṭum
aśaktānām iṅgitajño rājā nv ayam eva saṁśayam utpādyākṣipati
saṁsthāpanāyeti \| dharmasya saṁsthāpanāyeti dharmasya saṁsthāpanāya
haitukair utsāditasyānvaya-vyatirekābhyāṁ prāmāṇya-darśanena
vidvāṁsa-yogi-vacanair ācaraṇena dṛḍhīkaraṇaṁ saṁsthāpanaṁ tat
prayojanam \| itarasya dṛṣṭārthavādibhir atibahirmukhaiḥ
kutarka-niṣṭhaiḥ pravartitasyādharmasya praśamāya samūla-nāśāya
savāsanasyonmūlanāyety arthaḥ \| bhagavān prakaṭita-ṣaḍ-aiśvaryo\'pi
aṁśena baladevena saha \| yad vā, aṁśena jñāna-balaiśvaryādinā
sahāvatīrṇaḥ \| yato jagadīśvaraḥ jagatāṁ brahmādi-sthāvara-jaṅgamānām
īśvaro niyantā ye dharma-maryādām ullaṅghayanti, teṣāṁ sarveṣāṁ
daṇḍakartā dharmātikrame jaga-dhāto chedāpatteḥ \| idaṁ tu
dharma-rakṣaṇam adharma-nirasanaṁ ca sāmānyato\'nyāvatāra-kāryaṁ tad
uktaṁ gītāyāṁ---

> yadā yadā hi dharmasya glānir bhavati bhārata \|
>
> abhyutthānam adharmasya tadātmānaṁ sṛjāmy aham \|\| \[gītā 4.6\] iti
> \|

avatāriṇaḥ śrī-kṛṣṇasya kārya-viśeṣakaḥ iti praśnaḥ kṛṣṇas tu bhagavān
svayam ity uktatvāt tathāpi viśeṣa-nirdhāraṇāyākṣepaḥ sāmānyato
dharma-rakṣaṇāder anyāvatārair eva caritārthatvāt \| svayam eva
kārya-viśeṣaṁ nirdhārayati \| śrī-kṛṣṇasyāvatāriṇo dharma-viśeṣaṁ
rakṣaṇaṁ pravartanaṁ ca adharma-viśeṣa-nirasanaṁ ca prayojanaṁ dvayam
ity arthaḥ \| dharmo mad-bhakti-kṛt prokta iti śrī-mukhenoktasya
dharmasya saṁsthāpanāya itarasya bhakty-upayoga-śūnyasya praśamāya
abhakteṣu sañcāraṇāya bhakti-viruddha-dharmasya heyatvena śrūyamāṇatvāt
atroktaṁ ca---svargāpavarga-narakeṣv api tulyārtha-darśinaḥ iti \|

yad vā, bhagavān sarva-śakti-viśiṣṭo\'tra gokule\'vatīrṇaḥ aṁśenānyatra
jagatāṁ brahmāṇḍānāṁ niyantā prabhur ity arthaḥ \| ye atibahirmukhāḥ
śrī-kṛṣṇe jīva-sāmyaṁ paśyanti tān śrāvayitvānuvadati rājā
rāsa-krīḍā-śravaṇa-nirvṛto\'pi saṁśaya-rahito\'pi tān kutarka-niṣṭhān
kartuṁ bhagavaty adharmam āropya munīndra-mukhāt śrī-kṛṣṇasyaiśvaryaṁ
sthāpayitum idam anupṛcchatīti tātparyārthaḥ \| sa eva
dharma-saṁsthāpana-dvārā adharma-nirasana-dvārā jagat-pālakaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha parīkṣit
sabhopaviṣṭāṇāṁ vividha-vāsanāvatāṁ karmi-jñāni-prabhṛtīnāṁ hṛdaye
sandehaṁ samutthitam ālakṣya tad-ucchedārthaṁ pṛcchati saṁsthāpanāyeti
\| itarasyādharmasya yaḥ khalv aṁśena jagadīśvaro viṣṇur bhavati sa
savyaṁ bhagavān avatīrṇaḥ \| yad vā, aṁśena baladevena saha pratīpaṁ
pratikūlam adharmaṁ yadi ca svaira-līlayaivācarad ity ucyate \| tadā
brahma-śāpam aṅgīkṛtya tat phalaṁ ca kadācid īśvaratve\'py aṅgīkaroti
yathā tathaiva pāpam aṅgīkṛtya tat phalam apy avaśyam aṅgīkuryād ity
ākṣepa ity ekaḥ praśnaḥ \|\|27-28\|\|

**\...**

\|\| 10.33.28 \|\|

sa kathaṁ dharma-setūnāṁ vaktā kartābhirakṣitā \|

pratīpam ācarad brahman para-dārābhimarśanam \|\|

**śrīdhara-svāmī (bhāvārtha-dīpikā) :** pratīpaṁ pratikūlādharmam ity
arthaḥ \| ācarat kṛtavān \| na cedam adharma-mātraṁ
kalañja-bhakṣaṇādivat kintu mahā-sāhasam ity āha---para-dārābhimarśanam
iti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---dharmāpekṣayādharma eva pratīpa iti bhāvaḥ \| atrākṣipati---na
ceti \| viṣa-digdha-bāṇa-hṛta-māṁsaṁ kalañjam \| kintu, api tu \|
hetu-śūnyo dharma-vyatikramaḥ sāhasaḥ \| abhimarśanam avicārya-grahaṇam
\| brahmann iti veda-mūrte ity anena sandeha-haraṇe sāmarthyaṁ sañcitam
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kathaṁ pratīpam ācaret
? tad eva kim ? tatrāha---para-dāra-vimarśanam \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dharmā eva setavo
loka-rakṣā-maryādāḥ \| dharma-vaidika-nibandhā vā teṣāṁ vaktṛtvād eva
kartā \| anyathā vākya-vyavahārayor visaṁvādena lokair agrāhyaḥ syāt \|
kiṁ ca, abhito rakṣitā tat-pratipakṣa-vadhādinā bahudhā saṁvardhanena ca
pālakaḥ para-dārābhimarśaṇa-rūpaṁ pratīpaṁ dharma-setūnām eva
dharma-saṁsthāpanāder vā pratikūlam \| brahman ! he sākṣād-veda-mūrte !
pratipādya-caraṇena vedātikramād bhavādṛśa-vipra-kulātikramopi syāt \|
tac ca brahmaṇya-devasya tasyāyuktam eva iti bhāvaḥ \|

yad vā, nanu tāta ! tat-kāraṇaṁ kathaṁ mayā jñātuṁ śakyam,
īśvara-ceṣṭitatvāt ? ity āśaṅkyāha---he para-brahma-rūpeti, sarvajñatvād
ity arthaḥ \|

yad vā, pratīpam ācarad ity adharma uktavaḥ \| kṛto'bhirakṣitaś cety
arthaḥ \| tatroktaḥ---mayā parokṣaṁ bhajatā tirohitaṁ \[bhā.pu.
10.32.21\] ity-ādinā kṛtaḥ \| sākṣād eva ramaṇāt abhirakṣitaḥ, punaḥ
punar ācaraṇāt, tena loke pravṛtti-sambhavāc ceti \| yad vā, dharmaḥ
prakarṣeṇa nāśitaḥ, adharmaś ca samyak sthāpita iti \|

śleṣa-pakṣe---kathaṁ kena prakāreṇācarat, api tu na kenāpīty arthaḥ \|
kutaḥ ? bhakti-lakṣaṇa-dharma-setūnāṁ vaktṛtvādi-etor ity arthaḥ \| ato
nijāvatāra-mukhya-prayojana-bhakti-viśeṣa-vistāraṇāya dharmādy-anādaro
yukta eva iti bhāvaḥ \| sa ca tat-sevakeṣv api, tāvat karmāṇi kurvīta
\[bhā.pu. 11.20.9\] ity-ādi-vacanād vyakta eva \|

yad vā, prasiddha-dharma-maryādānāṁ vaktrādir api kim-arthaṁ pratikūlam
ācarat, rāsa-krīḍayā parama-bhakti-pravartanena
tad-eka-sādhya-dharmasyāpi sāphalyārtham iti bhāvaḥ \| kiṁ ca, parāṇāṁ
tad-eka-bhaktyā śreṣṭhānāṁ dārāṇāṁ sva-strīṇām abhimarṣaṇaṁ
bhakty-artham avatīrṇasya sarvāpekṣayā bhakta-manoratha-pūraṇaṁ yuktam
eveti \| kiṁ ca, "para"-śabdena anyadīya-bhāryāṇām evābhimarṣaṇaṁ doṣaḥ,
tās tadīyā viśeṣataḥ parāḥ sarvataḥ śreṣṭhā nija-patnya eveti sūcitam
iti \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa iti \| pūrvatra
yac-chabdasyādhyāhārād anvayaḥ \| dharmā eva setavaḥ \|
loka-rakṣā-maryādāḥ dharme vedika-nibandhā vā teṣāṁ vaktṛtvād eva kartā,
anyathā vākya-vyavahārayor visaṁvādena lokair agrāhyaḥ syāt \| kiṁ ca,
abhito rakṣitā tat-pratipakṣa-vadhādinā bahudhā saṁvardhanena ca pālakaḥ
\| para-dārābhimarṣaṇa-rūpaṁ pratīpaṁ dharma-setūnām eva \|
dharma-saṁsthāpanāder vā pratikūlam \| brahman he sākṣād-veda-mūrte !
pratīpācaraṇena vedātikramāt bhavādṛśa-viprakulātikramo'pi syāt \| tac
ca brahmaṇya-devasya tasyāyuktam eva iti bhāvaḥ \|

yad vā, nanu tat-kāraṇaṁ kathaṁ mayā jñātuṁ śakyam īśvara-ceṣṭitatvād
ity āśaṅkyāha \| he sarva-vedātmaka ! sarvajñatvād ity arthaḥ \| anyat
taiḥ \|

yad vā, pratīpam ācarad iti adharmam uktavān kṛtavān abhirakṣitavāṁś
cety arthaḥ \| tatroktiḥ---mayā parokṣaṁ bhajatā tirohitaṁ \[bhā.pu.
10.32.21\] ity-ādinā raho'pi para-dārān bhaje ity anuvādāt kṛtiḥ sākṣād
eva ramaṇāt abhirakṣā punaḥ punar ācaraṇāt tena loke pravṛtti-sambhavāc
ceti \| svayam adharma-kartṛbhyo'pi tasya mahā eva doṣa-bandha āyātaḥ \|

yad vā, dharmaṁ prakarṣeṇa nāśitavān adharmaṁ ca samyak sthāpitavān iti
śleṣeṇa svayaṁ siddhāntam apy āha---saṁsthāpnāyeti dharmasya sthāpanaṁ
nāma sāmānyataḥ saṁsthāpanaṁ tu tatraiva śuddha-bhakti-yogasya
sarvātikramitayā sthāpanāt \|

> smartavyaḥ satataṁ viṣṇur vismartavyo na jātucit \|
>
> sarve vidhi-niṣedhāḥ syur etayor eva kiṅkarāḥ \[bha.ra.si. 1.2.9\] iti
> pādmādi-śāstrebhyaḥ \|

tad-avatārasya tan-mukhya-prayojanatvaṁ coktaṁ prathame
śrī-kuntī-devyā---bhakti-yoga-vidhānārthaṁ kathaṁ paśyema hi striyaḥ
\[bhā.pu. 1.8.20\] iti \| bhakti-yoga-vidhānārtham avatīrṇaṁ tvām iti
ṭīkā ca \| tad dhi tatra vināpy upadeśaṁ tat-prabhāveṇaiva bhavati \|
tathetarasya tad-viruddhasya ca svata eva nāśo bhavatīti sa
tathā-bhūtoṣau para-dārābhimarśana-rūpaṁ pratīpaṁ katham ācarat? api tu
naivācarad iti kuto dharma-setūnāṁ sarva-dharmāśraya-bhūtānāṁ
bhakti-yoga-bhedānāṁ vaktṛtvādi-hetor ity arthaḥ \| ato
nijāvatāra-mukhya-prayojana-bhakti-viśeṣa-phala-prema-viśeṣa-vistāraṇādy-arthaṁ
tāsāṁ pati-sevādi-dharma-tyajanena anya-dharmādy-anādaro yukta eveti
bhāvaḥ \| sa ca, tāvat karmāṇi kurvīta \[bhā.pu. 11.20.9\]
ity-ādi-vacanāt sādhana-daśāyām api yuktaḥ, kim uta tāsām iti \|

yad vā, sa bhagavān jagadīśvaraś cety eva vā pratīpatve hetuḥ
sarvāṁśitvād antaryāmitvāc cety arthaḥ \| yad vā, pare
parama-sva-śakti-rūpā ye dārāḥ svīya-ramaṇyas tad-abhimarṣaṇam api
kathaṁ pratīpam ācarat, api tu naivety arthaḥ \| yataḥ bhavadbhir
evoktam, kṛṣṇa-vadhvaḥ \[bhā.pu. 10.33.8\] iti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** pratīpaṁ viparītam \| tad
eva kim ? tatrāha---para-dāra-vimarśanaṁ para-strī-saṅga iti
bahir-arthaḥ \| vastutas tu parātparā dārā svānanda-śaktayaḥ dārayanty
avidyām iti dārāḥ \|\|28\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** dharma-setūnāṁ dharmā eva
setavo jagad-rakṣaṇa-samarhā maryādās tāsāṁ vaktā upadeṣṭā na kevalalṁ
vaktaiva api tu kartā \| tad uktaṁ gītāyāṁ---utsīdeyur ime lokā na
kuryāṁ karma ced ahaṁ \[gītā 3.28\] iti pāṣaṇḍināṁ kuyukti-khaṇḍanena
balād dharma-setu-vidāraṇa-kartṝṇāṁ vadhena cābhito rakṣitā \| evaṁ
bahudhā dharmasya rakṣakaḥ prātikūlyaṁ nāsti \| tathāpi ko gṛhīṣyad
ṛṣabhasya hi tat pramāṇam iti dṛṣṭāntena tādṛśācaraṇena lokasyāniṣṭaṁ
bhaved eveti pratīpam ity uktam \| kiṁ tad ity apekṣāyām āha
para-dārābhimarśanam iti \| yat mahā-sāhasam ity arthaḥ \| dharmasya
vaktṛtvaṁ samakṣaṁ dṛṣṭaṁ---bhartuḥ suśrūṣaṇaṁ strīṇāṁ paro dharmo hy
amāyayā ity uktvā pati-śuśrūṣaṇaṁ kathayitvā ramaṇaṁ sādhitam \| ato
vaktṛtva-kartṛtvayor visaṁvādo jātaḥ \|
vaktavya-vismṛti-pūrva-ramaṇasyābhito rakṣaṇaṁ jātam iti \| pratīpaṁ
katham ācarat ? abhiprāyājñānāt pṛcchate na tu tatra kiñcit pratikūlam
astīti \| viruddha-dharmādi-karaṇatvam īśvarasyeti \| tad yathā
dharmādharmayor īśvare sthiti-śravaṇāt evaṁ kathanam anyad evācaraṇam
anyad eveti īśvare na kim api viruddham iti \| tathāpi
loka-saṅgraha-parasyeśvarasya saṁvedanācaraṇāny anyathātvena pṛcchāma
iti bhāvaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.33.29 \|\|

āpta-kāmo yadu-patiḥ kṛtavān vai jugupsitam \|

kim-abhiprāya etan naḥ śaṁśayaṁ chindhi suvrata \|\|

**śrīdhara-svāmī (bhāvārtha-dīpikā) :** āpta-kāmasya nāyam adharma iti
ced yady evaṁ kāmābhāvān ninditaṁ kenābhiprāyeṇa kṛtavān iti
pṛcchati---āpta-kāma iti \|\| 29 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pariharati---āptakāmasyeti
\| yady evam āpta-kāmatvaṁ tasya tarhi āpta-kāmatve ninditācaraṇam
anucitam iti ko\'bhiprāyo yasya sa kim-abhiprāyaḥ kim-āśayavān ity
arthaḥ \| etam āptakāmatve ninditācaraṇa-rūpam, na iti
tatratya-samājāpekṣayā bahutvam \| suvrateti \| brahmacarya-niṣṭho\'pi
mat-kṛpayā brūhīti sambuddhy-abhiprāyaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.\|*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadupatir iti
dharma-para-yadu-vaṁśe\'vatīrṇatvād api tathā kartuṁ nārhatīti bhāvaḥ \|
vai prasiddhau \| etam iti kutrāpy anyaḥ saṁśayo nāstīty arthaḥ \| naḥ
iti bahutvaṁ sandeha-vargābhiprāyeṇa saṁśayam iti āpta-śiro-mukuṭa-maṇes
tasya kṛte doṣa-śaṅkā nāsty eva, kintu śāstra-viruddhatvena tatrāsmākaṁ
dārḍhyābhāvāc citta-dolanaṁ syād ity arthaḥ \| suvrata ! he
brahmacarya-niṣṭha ! iti bhavādṛśānām ācarita-viruddhaṁ tat tu
jugupsitam eveti \| yad vā, he sadācāra-niṣṭheti anyathā
bhavad-ādi-sammata-sadācāra-lopa iti bhāvaḥ \|

śleṣa-pakṣe, pāṇḍava-sambandhināṁ yadūnāṁ patitvena nija-prabhutām
abhipraiti iti doṣābhāvo dhvanitaḥ \| yad vā, yadūnāṁ bhaktānāṁ patir
iti bhakta-vātsalyena dharmātikramārho\'pīty arthaḥ \| jugupsitaṁ kiṁ
kṛtavān ? api tu naiva, kintu bhakta-varga-sammatam evākarod ity arthaḥ
\| kutaḥ ? āpto labdhaḥ kāmo rāsa-krīḍādinā
nija-prema-bhakti-vistāraṇa-manoratho yena saḥ \|
sarva-sādhyatama-prema-bhakti-pravartanena ninditānācaraṇāt, pratyuta
tena sādhu-varga-santoṣaṇād evety arthaḥ \| tathāpi naḥ saṁśayaṁ prāya
iti \| tatra keṣāñcic chāstrārtha-tattva-vidāṁ bhakti-parāṇāṁ
sad-rasābhiṣiktānāṁ prema-bhakti-rasamaya-tadīya-rāsa-krīḍādau
saṁśayābhāvāt \|

yad vā, prāye\'naśana-samaye\'sminn iti saṁśayasyāyogyatoktā \| ataḥ
śīghraṁ tac chedanam abhipretam \| naḥ iti svīyatvena vipakṣāṇām api
grahaṇam \| sahaja-vinayādinā kiṁ vā vāk-cāturyeṇa
parama-vipakṣatādi-bodhanārtham \| ato durbuddīnām evātratyānāṁ
hitārtham eva mayā pṛcchyate, na ca nija-sandehād iti bhāvaḥ \| ataḥ
abhi abhayaṁ yathā syāt tebhyo bhayam akṛtvā teṣāṁ saṁśaya-śṛṅkhalāṁ
chindhīty arthaḥ \| suvrata ! he bhakty-eka-niṣṭheti\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadupatir iti \|
kṛta-tādṛśākartavyaś cet parama-dhārmikāṇāṁ yadūnāṁ patir api na syāt \|
etam iti kutrāpy anyaḥ saṁśayo nāstīty arthaḥ \| na iti bahutvaṁ sandehe
vargābhiprāyeṇa \| saṁśayaṁ
prāpta-śiro-mukuṭācaritatva-śāstra-viruddhatvābhyāṁ citta-dolanam \|
suvrata ! he brahmacaryādi-niṣṭha iti bhavādṛśām ācaritaṁ viruddhaṁ tat
tu jugupsitam eveti \| yad vā, he sadācāra-niṣṭheti anyathā
bhavad-ādi-sammata-sadācāra-lopa iti bhāvaḥ \|

śleṣa-pakṣe, yadūnāṁ bhaktānāṁ patir iti bhakta-kṛpayā kadācid
dharmātikramārho\'pīty arthaḥ \| jugupsitaṁ kiṁ kṛtavān api tu naiva
kintu bhakta-varga-sammatam evākarod ity arthaḥ \| kutaḥ ? āpto labdhaḥ
kāmo rāsa-krīḍādinā nija-prema-bhakti-vistāraṇa-manoratho yena saḥ \|
sarva-sādhyatama-prema-bhakti-pravartanena ninditān ācaraṇaṭ pratyuta
tena sādhu-varga-santoṣaṇād evety arthaḥ \| tathāpi naḥ saṁśayam iti
sāñjali-kara-cālanena tatratya-sandihāna-vargābhiprāyeṇa tac ca vinayena
prāya iti tatra keṣāñcic chāstrārtha-tattva-vidāṁ bhakti-parāṇāṁ
sad-rasābhiṣiktānāṁ prema-bhakti-rasamaya-tadīya-rāsa-krīḍādau
saṁśayāntarābhāvāt \| ato\'navahitānām evātratyānāṁ keṣāñcit hitārtham
eva mayā pṛcchyate, na ca nija-sandehād iti bhāvaḥ \| tasmād abhi
abhayaṁ yathā syāt tebhyo bhayam akṛtvā teṣāṁ saṁśaya-śṛṅkhalāṁ
chindhīty arthaḥ \| suvrata he bhakty-eka-niṣṭha ! \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āpta-kāmasya jugupsiteti pravṛttir
na syāt jugupsitaṁ tu kenābhiprāyeṇa kṛtavān ity arthaḥ \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vai jugupsitaṁ vigataṁ
jugupsitaṁ vijugupsitaṁ tad eva vaijugpisitaṁ svārthe\'ṇ \|\|29\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv āpta-kāma evāyaṁ kiṁ na
bhavet \| jugupsite pravṛtti-darśanād iti cen na kāma-prāptau satyāṁ
nindate pravṛttiṁ dṛṣṭvā ko\'pi nopalabhet \| nanu tad asti āpta-kāma
iti ramāpatitvāt sarva-siddhi-pradatvāc ca \| yadupatir iti
parama-dharma-īla-yadu-vaṁśajatvāt \| sad-vaṁśa-jātānāṁ dharmopadeśena
pālakaś ca kim abhiprāyo yasya saḥ, kenābhiprāyeṇa jugupsitaṁ ninditaṁ
vai niścayena kṛtavān, paraspara-viruddhārthatvāt \|
āpta-kāmatva-nindita-kartṛtvayoḥ sāmānādhikaraṇyaṁ na sambhavati \| nanv
īśvarasya viruddha-dharmādhikaraṇatvāt na kiñcid asamañjasam iti cet
tathāpi prayojanaṁ vaktavyaṁ naital loka-hitaṁ pūrṇatvena
prayojanābhāvāt iti sandihān sarvān saṅgṛhya prārthayate \| no\'smākaṁ
sarveṣām etat etasminn arthe saṁśayaṁ chindhi \| he suvrata !
śobhana-saṅkalpo yasya śrī-kṛṣṇasya līlām antareṇa nānyat kathanīyam iti
\| yadīdam ayuktaṁ syāt tadā tvayā śraddhā pūrvam uktaṁ na bhavet \| kiṁ
ca, yadi vāyam adharmaḥ syāt tadā tava kathane rucir na syād iti \|
lokasya kañcid bhaṅgam eva pratīyate\'to\'bhiprāyo vaktavyaḥ \|
vāstavo\'rthas tu gopīṇāṁ saṅgatyā āptā labdhāḥ kāmā yena sa yadupatir
iti \| tad uktaṁ pādme---

> ete hi yādavā nityaṁ mad-guṇā eva bhāmini \|
>
> sarvadā mat-priyāḥ devi mat-tulya-guṇa-śālinaḥ \|\|

iti dvārakā-līlāyā nityatvaṁ kathitam \| mathurā bhagavān yatra nityaṁ
sannihito hariḥ iti mathurā-līlāyāś ca nityatvaṁ sūcitam iti \| tatrāpi
svakīya-sāpekṣatvaṁ sūcitam \| prāyaḥ kiṁ jugupsitam api tu na yataḥ
abhi bhaya-rahitam, yathā bhavati tathā kṛtavān \| ato mama saṁśayo
nāsti hetu-vādināṁ keṣāñcid uparodhena pṛcchate \| saṁśayaṁ sandehaṁ
chindhīti\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parameśvarasya nāyam
adharma iti cet, ninditam idaṁ kenābhiprāyeṇa cakāreti
pṛcchati---āpta-kāma iti \| tena sva-kāma-pūraṇārtham idaṁ kṛtavān iti
pratyuttaraṁ na dātavyam iti bhāvaḥ \| avatāre,sminn etādṛśaṁ jugupsitam
eva kartavyam iti ced ata āha---yadupatir iti \| parama-dhārmikāṇāṁ
yadūnāṁ patis tarhi katham abhūd iti bhāvaḥ \| na iti \| na tu kevalasya
mamātra saṁśayo\'stīty arthaḥ \| tasyāptakāmatve\'py ātmārāmatve\'pi
premānanda-svarūpābhis tābhiḥ sotkaṇṭhaṁ ramaṇaṁ yujyata eveti
jñāta-prāya-rahasya-siddhāntatvād iti bhāvaḥ \| suvrateti
sadācāra-parāyaṇasya tavāpy asyām eva līlāyām atyāveśa-darśanād ete
saṁśerata iti bhāvaḥ \|\|29\|\|

**\...**

\|\| 10.33.30 \|\|

śrī-śuka uvāca---

dharma-vyatikramo dṛṣṭa īśvarāṇāṁ ca sāhasam \|

tejīyasāṁ na doṣāya vahneḥ sarva-bhujo yathā \|\|

**śrīdhara-svāmī (bhāvārtha-dīpikā) :** parameśvare kaimutika-nyāyena
parihartuṁ sāmānyato mahatāṁ vṛttam āha---dharma-vyatikrama iti \|
sāhasaṁ ca dṛṣṭaṁ prajāpatīndra-soma-viśvāmitrādīnāṁ tac ca teṣāṁ
tejasvināṁ doṣāya na bhavati \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāhasaṁ parihartum
apākartum \| sāmānyataḥ sādhāraṇyena \| īśvarāṇāṁ yogaiśvaryavatām \|
sāhasaṁ śāstra-viruddhācāraḥ \| prajāpater brahmaṇo duhitṛ-gamanam,
indrasyāhalyā-gamanam, somasya guru-strī-tārā-gamanaṁ
viśvāmitrasyābhakṣya-māṁsāśana-pravṛttiḥ \| ādīnāṁ saptarṣīṇāṁ
śava-bhakṣaṇodyogaḥ \| ajīgartasya putra-vikrayaḥ, parāśarasya
dāsa-kanyā-saṅgaś ca grāhyaḥ \| tac ca sāhasam \| teṣāṁ prajāpaty-ādīnām
\| tejīyasām iti hetu-garbhita-viśeṣaṇam, tapa-ādi-prabhāvodbhūta-tejasā
sāhasasya dagdhatvād doṣāya pāpāya neti\| tejo bale prabhāve ca jyotiṣy
arciṣi retasi \| navanīte nale duge iti yādavaḥ \| tatropayogi-dṛṣṭāntam
āha---vahner iti \| na hi go-brāhmaṇādi-śarīrāmedhya-dāhenānner
brahma-hatyādi-doṣo bhavati tejasvitvād iti bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** īśvarasya kartum
akartum anyathā kartuṁ samarthasya sva-kṛta-maryādollaṅghanam
apīśvaratvasya paripoṣakam, na khalu bādhakam iti
siddhāntayati---dharma-vyatikrama iti \| īśvarāṇāṁ prajāpatīndrādīnām
eva, kim uta sarveśvareśvarasya śrī-kṛṣṇasya \| tatra dṛṣṭāntaḥ---vahneḥ
sarva-bhuja iti \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sahaja-kṛpālutayā
śiṣya-snehāpekṣayā vā tadīyākṣopābhāsa-parihāra-pūrvakaṁ
śleṣa-darśita-tadīya-siddhāntitam eva pariharati \| dharmeti saptabhiḥ
īśvarāṇāṁ karmādi pāratantrya-rahitānām ity arthaḥ \| teṣāṁ
dharma-vyatikramo yad dṛṣṭāḥ yathā brahmādīnāṁ duhitṛ-kāmanādau tathā
sāhasaṁ nirbhayatā ca yad dṛṣṭaṁ tathā bṛhaspater
utathya-patnī-gamanādau tat tac ca tejīyasā teṣāṁ na doṣāya pratyavāyāya
\| tatra dṛṣṭāntaḥ---sarva-bhujo vahner yathā sarvabhuktvaṁ na doṣāya
nāpāvitryāya tadvad ity arthaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sahaja-kṛpālutayā
śiṣya-snehāpekṣayā vā pariharati---dharmeti saptabhiḥ \| īśvarāṇāṁ jñāne
bhaktau ca sāmarthyavatāṁ bhagavad-bhajanādinā
karmādi-pāratantrya-rahitānām ity arthaḥ \| dharma-vyatikramo
viśeṣaṇollaṅghanam, yathā brahmādīnāṁ duhitṛ-kāmanādi \| sāhasaṁ
nirbhayatā, yathā indrādīnām \| yathā vahniḥ sarvaṁ bhuṅkte bhakṣayati
dahatīti vā tathā tasya sarva-dāhenāpi yathāgner vadhādi-doṣo na syāt,
tadvad ity arthaḥ \| anyat tair vyākhyātam \| yad vā dharma-vyatikrama
eva sāhasam \| tv-arthe ca-kāraḥ \| anīśvaebhyo bhedāya \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dharma-vyatikramo yad dṛṣṭaḥ,
yathā---brahmādīnāṁ duhitṛ-kāmanādi \| tathā sāhasaṁ nirbhayatā ca yad
dṛṣṭam \| yathā bṛhaspater utathya-patnī-gamanādi, tat tac ca tejīyasāṁ
teṣāṁ na na pratyavāyāya, sarva-bhujo vahner yathā sarva-bhuktvaṁ
nāpāvitryāyety arthaḥ \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** siddhāntam
āha---dharma-vyatikrama ity-ādi \| īśvarāṇāṁ dharma-vyatikramo\'dṛṣṭa
eva, kutrāpi na dṛṣṭa eva \| evaṁ sāhasaṁ sahasā kṛtaṁ ca \| īśvaraiḥ
kadāpy adharmācaraṇaṁ na kriyate, tathāpi yadi dṛśyate, tadā tejīyasāṁ
kartum akartum anyathā kartuṁ sāmarthyaṁ tejaḥ, taj-juṣāṁ
dharma-vyatikramo na doṣāya, guṇāyaiva \| tais tu yat kriyate, tatra
nimittam eṣṭavyaṁ, na tu rāga-prāptaṁ tat \| ato dharma-vyatikrama
ivāsau dṛśyate, na tu vastuto dharma-vyatikramaḥ \| atra
dṛṣṭāntaḥ---vahner ity-ādi \| vahner analasya yathā sarva-bhujaḥ
sarva-bhogāḥ kvib-ante bahu-vacanam \| tasya sarva-bhuktvaṁ yathā na
rāga-prāptam, api tu sahajam, tathedam api tenānumantavyam \|
īśvarasyeyaṁ līlā na dharma-vyatikramaḥ, īśvarasya tat-karaṇāsambhavāt
\| tena nāsāṁ para-dāratvam, naitasya ca dharma-vyatikrama iti
granthārthaḥ \| etad agre sphuṭībhaviṣyati \| īśvarāṇām iti bahu-vacanaṁ
sarveśvaratve tātparyam \|\|30\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat
sāmānyato\'nyāvatāra-viruddhaṁ kathaṁ kṛtavān ? iti yad ākṣiptaṁ, tat
prauḍhi-vādena śrī-śukaḥ pariharati---dharma-vyatikrameti \|
hetu-vādinābhiprāyam ālakṣya yad ākṣipta tad aṅgīkṛtya sānupsaye iva tad
uttarayati \| īśvarāṇāṁ dehādi-pāratantrya-rahitānām apy anyeṣāṁ
dharma-vyatikramo maryādā-laṅghanaṁ dṛṣṭam \| yathā brahmaṇā duhitary
abhilāṣaḥ kṛtaḥ \| somena bṛhaspati-patnī-svīkāra iti anyeṣām api
īśvara-tulyānāṁ jñāna-bhakti-balena maryādām atikramya vartatām api
vartamāna-dharmollaṅghanaṁ dṛṣṭa-sāhasam avidyamāna-karaṇe nirbhayatvaṁ
ca dṛṣṭaṁ sahasāvicāreṇa kriyamāṇatvāt \|

nanv evaṁ cet pratyavāya-phalaṁ kasya na bhavet ity ata āha---tejīyasām
ati tejasvināṁ na doṣāya adharma-janana-dvārā na bhavet \|
karma-doṣa-dahana-samarthānāṁ hetur api doṣa-janako na bhavatīty atra
dṛṣṭāntam āha---sarva-bhujo vahner yathā doṣo na bhavati, tarhi sarvān
dahan sarvaṁ bhakṣayan vahnis tad-doṣa-bhāg na bhavet \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛtasyāpy adharmasya
phalam īśvarāṇām api na bhavet, kim uta parameśvarasya tasyeti
prathama-praśnottaram āha---dharmeti ṣaḍbhiḥ \| īśvarāṇāṁ rudrādīnām api
dharma-vyatikramo'dharmo dṛṣṭaḥ \| sāhasaṁ sāhasa-hetuka ity arthaḥ \|
na doṣāya na pratyavāyāya \| vahner yathā sarva-bhuktaṁ na doṣāya,
nāpavitryāya tadvad ity arthaḥ \|\|30\|\|

**\...**

\|\| 10.33.31 \|\|

naitat samācarej jātu manasāpi hy anīśvaraḥ \|

vinaśyaty ācaran mauḍhyād yathārudro'bdhi-jaṁ viṣam \|\|

**śrīdhara-svāmī (bhāvārtha-dīpikā) :** tarhi yad yad ācarati śreṣṭhaḥ
\[gītā 3.21\] iti nyāyena anyo'pi kuryād ity āśaṅkyāha---**naitad** iti
\| **anīśvaro** dehādi-paratantraḥ **yathā rudra**-vyatirikto **viṣam**
ācaran bhakṣayan \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrākṣipati---*tarhi* iti
\| *anyaḥ* atejīyān \| **etat** sāhasam \| **jātu manasāpi** kim uta
kāyena ? vinaśyati samūlaṁ chinno bhavati \| mauḍhyāt ajñānāt
krodhādy-udrekato vā \| naśyasy āśv ācaran iti pāṭhas tu
vijaya-dhvajokteḥ \| tatrāśu pānottara-kṣaṇam eva, na tu vilmbenety
arthaḥ \| tarhi yad yad ācarati śreṣṭhaḥ \[gītā 3.21\] iti nyāyenānyo'pi
kuryād ity āśaṅkyāha---anīśvaraḥ nikṛṣṭo yathā rudra-vyatiriktaḥ viṣam
ācaran bhuñjānaḥ sadyo vinaśyati \| rudras tu bhuktvā pratyuta
nīla-kaṇṭhatvena śobhate smeti bhāvaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anīśvaras tu evaṁ
kurvan bādhyate evety āha---naitad iti \| atra dṛṣṭāntaḥ---yathā rudro
jayate viṣam, arudro rudra-bhinno viṣaṁ kālakūtāṁ pibann eva nāśyati
\|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etad īśvarācaritaṁ
sāhasaṁ na samyag ācaret \| samyag ity asya niṣedhe tātparyam \| jātu
kadācid api tatra ca na manasāpi, kim uta vācā karmaṇā vā \| hi hetau
niścayevā \| viśeṣeṇa samūlatayā loka-dvaya-duḥkhitvādi-prakāreṇa
naśyet \| mauḍhyād īśvarāṇām aiśvaryam ātamanaś cāsāmarthyam ajñātvety
arthaḥ \| iti bhakṣaṇe mauḍhyam eva hetur uktaḥ \| anyathā
bhakṣaṇāpravṛttiḥ \| abdhijaṁ kāla-kūṭam ity arthaḥ \| parama-tīkṣṇatayā
sadya eva vināśo'bhipretaḥ \| īśvaras tu na naśyed eva, pratyuta
aiśvarya-viśeṣa-prakāśādinā śobhata eva, yathā nīla-kaṇṭhatvādinā
śrī-mahādeva iti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhy anyeṣāṁ kā vārtā ?
tatrāha---naitad iti \| etad dharma-vyatikramādi-mayam īśvarācaritaṁ na
samyag ācaret \| samyag ity asya niṣedhe tātparyam \| ekāṁśenāpi nācared
ity arthaḥ \| jātu kadācid api tatra ca na manasāpi, kim uta vācā
karmaṇā vā hi niścaye\| viśeṣeṇa sa-mūlatayā
loka-dvaya-duḥkhitvādi-prakāreṇa naśyati \| mauḍhyād īśvarāṇām aiśvaryam
ātmanaś cāsāmarthyam ajñātvety arthaḥ \| iti bhakṣaṇe mauḍhyam eva hetur
uktaḥ \| anyathā bhakṣaṇāpravṛttiḥ syāt \| abdhijaṁ kāla-kūṭam iti
parama-tīkṣṇatayā sadya eva vināśo'bhipretaḥ \| īśvaras tu na naśyed
eva, pratyuta aiśvarya-viśeṣa-prakāśādinā śobhate \| yathā
nīla-kaṇṭhatvādinā śiva iti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu tarhy anīśvaro'py
etad-dṛṣṭyā svācchandyaṁ kurvītety āśaṅkyāha---naitad ity-ādi \|
anīśvaraḥ śrī-kṛṣṇād anyaḥ ko'pi manasāpi naitat sāhasaṁ samācaret \|
jātu kadācid api \| ācaraṇe kaḥ pratibandhaḥ ? tatrāha---vinaśyatīty ādi
\| mauḍhyād ācaran san naśyaty āsta śīghram eva \| īśvaras tu yady
ācarati tad aiśvaryātiśaya-prākaṭyaṁ sarva-loka-hitābhivyaktiś cety
āha---yathety ādi \| yathā viṣaṁ kālakūṭaṁ juṣan svaiśvaryaṁ
prakaṭayāñcakāra sarva-hitaṁ ca \| vastutas tu viṣa-bhakṣaṇaṁ
dharma-vyatikramaḥ sāhasaṁ ca, na tu tasya tad-rāga-prāptam, api tu
para-svasty-arthe \| na tu tad viṣam anya-bhogyaṁ bhavitum arhatīti
prakṛte'pi naiṣa dharma-vyatikramaḥ sāhasaṁ ca---tāsām
anya-bhogyatvābhāvāt \| taj joṣaṇaṁ cāsya para-svasty-ayanārthaṁ ca \|
vakṣyati ca---vikrīḍitam \[bhā.pu. 10.33.40\] ity-ādi \| abdhijaṁ viṣam
iti pāṭhe ācaran bhakṣayan \| carir bhakṣaṇārthe'pi vartate \|\|31\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv agni-dṛṣṭāntena
doṣābhāvaḥ, tarhi lokasya kathaṁ śreyo'vāptiḥ ? tad uktaṁ---yad vṛttam
anutiṣṭhan vai loka-kṣemāya kalpate iti cet, tatrāha---naitad iti \|
etad dharmam atikrama-rūpa-sāhasaṁ na samyag ācaret, samyag atīva
niṣedhānādareṇeti \| tatra manasāpi na, kim uta vācā karmaṇā apīti
niścayena \| svayam anīśvaro dehādi-paratantraḥ mauḍhyāt
īśvara-sādṛśya-bhrāntyā īśvaravat sāmarthyābhāvāt īśvare
sāmarthya-jñānāt ācaran viśeṣeṇa mūlato naśyati \| yathā
rudra-vyatirikto'bdhijaṁ viṣaṁ kālakūṭākhyam adan sadya eva mrīyet \|
rudras tu adann api na naśyati, pratyuta lokopakārakatayā śobhata eva \|
evaṁ tādṛśa-sāmarthyābhāve ācaranto mūḍhā jñeyā iti \| ata eva jātu
kadācit kautukenāpi īśvara-kṛtaṁ nācaret \|

nanv ekam eva karma katham aśubha-janakaṁ, kathaṁ vā śubha-janakam ?
tatrāha---adhikāri-bhedeṣu bhedād eva sarvaṁ ghaṭata iti \|
rudro\'bdhija-viṣam iti \| yathā kāla-kūṭa-bhakṣaṇena lokopakāro\'pi
jāta ity āha \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi yad yad ācarati
śreṣṭhaḥ \[gītā 3.21\] iti nyāyenānyo'pi kuryād ity āśaṅkyāha---naitad
iti \| anīśvaro nikṛṣṭo jīvo yathā rudra-vyatirikto viṣam ācaran
bhuñjānaḥ sadyo vinaśyati, rudras tu bhuktvā pratyuta nīla-kaṇṭhatvena
śobhate smeti bhāvaḥ \|\|31\|\|

**\...**

\|\| 10.33.32 \|\|

īśvarāṇāṁ vacaḥ satyaṁ tathaivācaritaṁ kvacit \|

teṣāṁ yat sva-vaco-yuktaṁ buddhimāṁs tat samācaret \|\|

**śrīdhara-svāmī (bhāvārtha-dīpikā) :** kathaṁ tarhi sad-ācārasya
prāmāṇyam ata āha---īśvarāṇām iti \| teṣāṁ vacaḥ satyam, atas tad uktam
ācared eva \| ācaritaṁ tu kvacit satyam \| ataḥ sva-vaco-yuktaṁ teṣāṁ
vacasā yad yad yuktam aviruddhaṁ tat tad evācaret \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---katham
iti \| sadācārasya sadbhir ācaritasya \| ato\'trākṣepe \| samādhānam
āha---īśvarāṇām iti \| satyaṁ paramārthatvenābhīṣṭadam \| ataḥ satyatvāt
\| tad uktam īśvaroktam \| vacasa eva satyatve---kuryād vidvāṁs
tathāsaktaś cikīrṣur loka-saṅgraham iti vidhānasya kā gatis
tatrāha---ācaritaṁ tu kvacid iti \| hāsyādi-nivṛtty-arthaṁ kvacid iti \|
vaidika-mārga-pradarśanārthaṁ yad ācaraṇaṁ tat satyam eva \| ataḥ kvacit
sattvād eva sva-vaco-yuktaṁ sva-śabdeneśvara-grahas tathaiva vigṛhṇāti
teṣām īśvarāṇāṁ vacasā vacanena veda-rūpeṇa yad yad ācaraṇaṁ yuktam
aviruddhaṁ tat tad ācaraṇam īśvarāṇām api kuryād ity arthaḥ \|

yad vā, yeṣām īśvarāṇāṁ yat sva-vacaḥ sva-vacanaṁ yuktaṁ vedāviruddham,
vidvāṁsas tad ācaret svīkuryād veda-viruddhaṁ tu
bhakta-paratantratayeśvarasyānyathācaraṇam api kadācid bhavāt tan na
grāhyam iti bhāvaḥ \| ata evoktaṁ devala-bodhāyana-kauśikaiḥ---

> kṛtāni yāni karmāṇi daivatair munibhis tathā \|
>
> nācaret tāni karmāṇi śrutvā vāpi na kutsayet \|\|
>
> tad uktaṁ tu sadā kāryam āmnāyānugataṁ yadi \|
>
> smṛter veda-virodhitve parityāgo yathā bhavet \|\|
>
> tathaiva laukikaṁ vākyaṁ smṛter bādhāt parityajet \|
>
> vandikasya parityāgāt prāyaścittī bhaven naraḥ \|
>
> laukikaṁ tu parityājyam īśvaroktaṁ bhaved yadi \|\
> yad vedena viruddhaṁ syān na tataḥ kilbiṣī pumān \|\|

iti nirṇaya-sudhākarādau bahudhā varṇitam ity uparamyate \| kiṁ
ca---atarkyāḥ khalu ye bhāvā na tāṁs tarkeṇa yojayet iti śruter
apīśvarāṇām acintya-bhāvatvāt tatra tarko\'kiñcitkara evāta īśvare
śrutyā tarko niṣiddha iti \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.\|*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svakīyena vacasā yuktam
iti sva-śabdena kadācit prema-paravaśatayonmattavad ucyamānam
ācāra-visaṁvādi-vaco vyāvartitam \| buddhimān iti tat tad vicāryety
arthaḥ \| anyathā nirbuddhir eveti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaca ājñā satyaṁ prāmāṇyena
grāhyaṁ sva-vacanenāviruddham iti sva-śabdena teṣām eva tathā vicārād
ājñāyā balavattaratvaṁ vyañjitaṁ buddhimān iti tat tad vicāryety arthaḥ
\| anyathā nirbuddhir eveti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaca ājñā satyaṁ pramāṇam
\|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca īśvarāṇāṁ
vāg-ācaritādīnāṁ satyatvam eveti tac caritam apy anīśvaraḥ kuryāt ? nty
āha---īśvarāṇām ity-ādi īśvarāṇāṁ svatantrāṇāṁ brahmādīnāṁ vaca eva
satyaṁ na cācaritam \| kvacit kutrāpi īśvareśvare śrī-kṛṣṇe ācaritaṁ ca
satyam, satya-līlatvāt \| teṣām īśvarāṇām īśvareśvarasya ca yad īhitaṁ
sva-vaco-yuktaṁ śruti-siddham, tad eva buddhimān ācaret, na tu
satyatvena sarvam eva tad-īhitatvam ācaret \| vacas tu sarvam evācaret,
īśvara-vacastvāt \|\|32\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu kathaṁ sadācārasya
prāmāṇyam iti cet tatrāha---īśvarāṇām iti \| īśvarāṇāṁ
bhakti-jñāna-labdha-sāmarthyānāṁ tad uktaṁ gītāyāṁ---

> idaṁ jñānam upāśritya mama sādharmyam āgatāḥ \|
>
> sarge\'pi nopajāyante pralaye na vyathanti ca \|\| \[gītā 14.2\]

tādṛśānāṁ labdha-bhagavat-prasādānāṁ teṣām ājñā-rūpaṁ ca eva satya
ācaranti tu kvacid eva vacanāṁśādi ced bhavati tadā satyam eva
tatheśvare dharmādharma-jñānājñānaiśvaryānaiśvarya-vairāgyāvairāgyādayo
dharmā dṛśyante \| tatheśvara-dharma-viśiṣṭānām anyonyam
apīṣṭāniṣṭa-hetavo na bhavantyāśayenoktam \| ācaritaṁ kiñcid eva satyam
iti tair uktam ācaret \| teṣāṁ svacchandācaritaṁ nācaret \| te hy
anyathā vadanti \| nayārtha-vacanam ābhyādhikāriṣu na satyam iti vicārya
buddhimān tat svādhikārārhaṁ samācaret anyathāniṣṭha-hetur eva bhaved
ity arthaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathaṁ tarhi sadācārasya
prāmāṇyam ata āha---īśvarāṇām iti \| satyaṁ sadbhyo hitaṁ kvacit
daśaratha-putratve satīty arthaḥ \| tasmād iyaṁ vyavasthety
āha---sva-vaco-yuktam aviruddhaṁ tad evācaret \| buddhimān iti tatrāpi
vicāryaiva \| tad asau badhyatāṁ pāpa ātatāyyātma-bandhuheti bhagavato
vaco\'py arjunenāśvatthāma-vadha-vidhāyakaṁ na pālitam iti \|\|32\|\|

**\...**

\|\| 10.33.33 \|\|

kuśalācaritenaiṣām iha svārtho na vidyate \|

viparyayeṇa vānartho nirahaṅkāriṇāṁ prabho \|\|

**śrīdhara-svāmī (bhāvārtha-dīpikā) :** nanu tarhi te'pi kim evaṁ
sāhasam ācaranti tatrāha---kuśaleti \| prārabdha-karma-kṣapaṇa-mātram
eva teṣāṁ kṛtyaṁ nānyad ity arthaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar īśvareṣv
ākṣipati---nanv iti \| te\'pi īśvarā api \| tatra īśvara-sāhase teṣām
īśvarāṇām \| īśvara-śabdārthas tūkta eva \| ity arthaḥ iti
prārabdha-pratīkṣakā eva vidvāṁso na tu karmāsaktāḥ kiñcit kurvatīty
āśayaḥ \| ślokārthas tu---kuśalānāṁ tapo-dāna-yajñādīnām ācaritena
karaṇenārthaḥ prayojanaṁ svargādi-sukhaṁ nāsti \| viparyayeṇa
para-strī-saṅga-surā-pānādinānartho narakādi-lakṣaṇo na \|
nirahaṅkāriṇām iti hetu-garbhaṁ viśeṣaṇam \| nirahaṅkāritvād ity arthaḥ
\| ahaṅkāraḥ karmasv āsaktiḥ sa eva bandha-kāraṇam \| teṣām anāsaktatvād
bandho nāstīty āśayaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** katham īśvaraḥ
svātantryaṁ karoti ? satyaṁ svatantrasya niyantum aśkayatvāt līlaiveyam
iti darśayati---kuśalācaritenaiṣām ity-ādi \| eṣām īśvarāṇāṁ rudrādīnāṁ
kuśalācaritair ity arthaḥ \| viparyayeṇa viruddhācaraṇenānarthaḥ ubhayam
eva na vidyate, yato nirahaṅkāriṇām ahaṁ karomīty aham-bhāva-rahitānām,
ahaṁbhāva eva liptatāyāṁ hetuḥ \| prabho iti sākrośa-sambodhanam \|
etāvadbhir mahimabhiḥ śrutair api tatra pūrva-pakṣaḥ kriyate aho\'ti
prabhutvam iti \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kuśalaṁ puṇyaṁ
tasyācaritenānuṣṭhānena eṣām īśvarāṇām \| ca-kārād amutrāpi \| arthaḥ
phalam \| viparyayeṇa pāpenety arthaḥ \| vā-śabdaḥ samuccaye \|
anartho\'pi nāsti \| kutaḥ ? nirahaṅkāriṇām ahaṅkāribhyo vyatiriktānām
ahaṅkārābhāvena karma-nirālepād ity arthaḥ \| prabho he boddhuṁ samartha
! etat tvayā samyag budhyata evety arthaḥ \| yad vā,
tasyāpīśvaratvābhiprāyeṇa sambodhayati---he īśvareti \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ca-kārād amutrāpi, vā-śabdaḥ
samuccaye \| anartho\'pi nāsti \| kutaḥ ? nirahaṅkāriṇām ahaṅkāribhyo
vyatiriktānām ahaṅkārābhāvena karmabhir alepād ity arthaḥ \| prabho he
boddhuṁ samartha ! etat tvayā samyag budhyata evety arthaḥ \| yad vā,
tasyāpīśvaratvābhiprāyeṇa sambodhayati---he īśvareti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirahaṅkāriṇām anāveśinām \|
tathāpi tat-tat-karaṇaṁ prārabdha-vaśād eveti bhāvaḥ \|\|33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyac ca īśvara-mātrasyaiva
rudrādeḥ svātantryād bhadrābhadra-karaṇe\'rthānarthau na staḥ,
nirahaṅkāratvāt \| īśvareśvarasyāsya tu kim ity āha---kuśalācaritair
ity-ādi dvābhyām \| eṣām īśvarāṇāṁ rudrādīnāṁ kuśalācaritaiḥ
puṇya-karmabhir iha loke artha iṣṭa-siddhir na vidyate,
viparyayeṇākuśalācaritair anartho\'niṣṭotpattiś ca na vidyate \| tatra
hetuḥ---nirahaṅkāriṇām \|\|33\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu yathānyasmai te
kathayanti tathā svayam api kim iti nācarantīti cet tatrāha---kuśaleti
\| eṣām īśvarāṇāṁ kuśalācarite iha loke kañcana svārtho na vidyate svata
evānanda-pūrṇatvāt viparyeṇākuśalācaritenānartho\'pi na vidyate, yato
nirahaṅkāriṇāṁ sāhaṅkārasyedaṁ vidhi-niṣedhi-bodhaka-veda-niyamyatvaṁ
nānyasyeti bhāvaḥ \| yathā vihita-karmaṇa iṣṭa-bhāvas tathā
niṣiddha-karmaṇāniṣṭābhāva iti \| kuśalākuśalayoḥ
kartṛtvābhimāna-śūnyānāṁ karmabhir lepo na śaṅkanīya iti bhāvaḥ \| he
prabho sva-manasi boddhuṁ samartheti \| yad vā śrī-kṛṣṇasya
sarva-yoga-vilakṣaṇa-jñāpanārthaṁ sambodhanaṁ he prabho iti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*\|

**\...**

\|\| 10.33.34 \|\|

kim utākhila-sattvānāṁ tiryaṅ-martya-divaukasām \|

īśituś ceśitavyānāṁ kuśalākuśalānvayaḥ \|\|

**śrīdhara-svāmī (bhāvārtha-dīpikā) :** prastutam āha---kim uteti \|
kuśalākuśalānvayo na vidyata iti kiṁ punar vaktavyam ity arthaḥ
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prastutaṁ prakṛtam \|
tiryaṅ-martya-divaukasāṁ paśu-pakṣyādi-nara-devānāṁ sarveṣām īśitavyānāṁ
niyamyānām īśituḥ niyāmakasya kuśalākuśalānvayaḥ puṇya-pāpa-phala-lepaḥ
ity artha iti---yadi tat-kṛpā-kaṭākṣāvāpta-jñāna-nirgatāhaṅkārāṇāṁ
kuśalākuśala-phala-sambandho na tarhi sarva-niyantur bhagavataḥ kathaṁ
sa bhaved ity arthaḥ \| prastutam āha---kim uteti \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yad uktam idaṁ tat
sarvam īśvaratva-sāmānyavatām eva kim uta īśvareśvarasya śrī-kṛṣṇasyety
āha---kim utety ādi \| akhila-sattvānāṁ brahmādīnāṁ svanvāntānām
īśitavyānāṁ vyāpyānām īśītur vyāpakasya sarveśvareśvarasya
sarva-kāraṇa-kāraṇasya śrī-kṛṣṇasya kuśalākuśalācaraṇenārthānarthau ayaṁ
tu siddhāntaḥ \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho yady evaṁ teṣām api
nirahaṅkāritā-mātreṇaivānarthābhāvas tarhi sarva-jīva-hitārtham
avatīrṇasya parameśvarasya kuto\'nartha-śaṅkāpīti kaimutika-nyāyena
draḍhayann āha---kim uteti \| akhila-sattvānāṁ sarva-jīvānām,
tiryag-ādayaḥ krameṇa tāmasa-rājasa-sāttvikāḥ īśitavyānām iti svabhāvata
eva niyamyānām ity arthaḥ \| iti muktānām api tad-adhīnatā dhvanitā \|
kuśalākuśale puṇya-pāpe tābhyām anvayaḥ samparkaḥ \| sarva-niyantṛtvena
tasya niyāmakābhāvāt parama-svatantratvāc ca \| etad eva hi
parameśvaratvaṁ nāmeti bhāvaḥ \| anyat tair vyākhyātam \| yad vā,
īśitavyānāṁ tad-bhaktānāṁ ca kim uteti \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho yady evaṁ teṣām api
nirahaṅkāritā-mātreṇaivānarthābhāvas tarhi teṣām api hitārtham
avatīrṇasya parameśvarasya kuto\'nartha-śaṅkāpīti kaimutika-nyāyena
draḍhayann āha---kim uteti \| akhila-sattvānāṁ tiryag-ādayaḥ krameṇa
tāmasa-rājasa-sāttvikāḥ\| īśitavyānāṁ svabhāvata eva niyamyānām iti
muktānām api tad-adhīnatā ca sūcitā \| tv-arthe ca-kāraḥ \| īśitavyānāṁ
kuśalākuśalābhyāṁ puṇya-pāpābhyāṁ yo\'nvayaḥ samparkaḥ sa kim uta
sutarām eva ca vidyate iti pūrveṇānvayaḥ \| sarva-niyantṛtvena
niyāmakābhāvāt \| etad eva hi parameśvaratvaṁ nāmeti bhāvaḥ \| balavat
suṣṭhu kim uta svatyatīva ca nirbhara ity amaraḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īśitavyānāṁ kuśalākuśalābhyāṁ
puṇya-pāpābhyāṁ yo'nvayaḥ samparkaḥ \| sa punar īśitur na vidyata iti
kim uta sutarām eva neti pūrveṇānvayaḥ \| balavat suṣṭhu kim uta svaty
atīva ca nirbhara ity amaraḥ \|\|34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** asya tu sarveśvareśvarasya
punaḥ kim utety āha---kim uta kiṁ punar asya īśituḥ sarveśvareśvarasya
īśitavyānāṁ līlānāṁ kuślākuśalānvayo bhadrābhadra-vyavasthā sarvaiva
līlā kuśala-rūpā ity arthaḥ \| sarva-maṅgala-maṅgala-caritatvād iti tu
siddhāntaḥ \| na tu gopāṅganā-parasya dharma-vyatikramasya
doṣoddhāra-panthāḥ, ayaṁ tu dharma-vyatikrama eva na gopīnāṁ
svānanda-śaktitvāt tad-aṅga-saṅgas tasya svārasika eva\|\|34\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu yadi
jñāna-sahakṛtenāhaṅkārābhāva-mātreṇa niṣṭhābhāvas tadā
aiśvarya-sahakṛtenāhaṅkārābhāvena līlā-svabhāvasya
kalita-loka-hitārthāyāvatīrṇasya keyam anartha-śaṅkāpīti
kaimutya-nyāyenāha---kim uteti \| akhila-sattvānāṁ kīṭānāṁ
tiryaṅ-martya-divaukasāṁ tāmasa-rājasa-sāttvikānām īśitavyānāṁ
niyamyānāṁ tat-tad-adhikārādhikṛtānām īśvarājñayānya-niyāmakatvam uktaṁ
pārṣadānāṁ kuśalākuśalānvayo neti \| tathā coktam akuśalānvayo\'pi
ajāmila-prasaṅge pārṣadair eva nirṇaya-kṛtaḥ \|
parameśvarasyānya-niyamyatvābhāvāt \| kuśalākuśalānvayaḥ
puṇya-pāpa-sambandhaḥ kim uteti na śaṅkanīya ity arthaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prastutam āha---kim uteti
\|\|34\|\|

**\...**

\|\| 10.33.35 \|\|

yat-pāda-paṅkaja-parāga-niṣeva-tṛptā[^168]

yoga-prabhāva-vidhutākhila-karma-bandhāḥ \|

svairaṁ caranti munayo'pi na nahyamānās

tasyecchayātta-vapuṣaḥ kuta eva bandhaḥ \|\|

**śrīdhara-svāmī (bhāvārtha-dīpikā) :** etad eva sphuṭīkaroti---**yasya
pāda-paṅkaja-parāgasya niṣevaṇena tṛptāḥ** \| yad vā, yasya
pāda-paṅkaja-parāge niṣevā yeṣāṁ, te ca te tṛptāś ceti bhaktā ity arthaḥ
\| tathā jñāninaś ca **na nahyamānā** bandhanam aprāptavantaḥ \|\| 35
\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etad eva* kaimutyam eva
\| *sphuṭīkaroti* prakaṭayati \| tasya te pāda-saṁsparśo mama bhūyād
ahar-niśam ity-ādy-ukter bhagavat-sevāyāṁ paśum ṛte tṛpter aśravaṇād
asvārasyād arthāntaram āha---yad veti \| te ca tṛptā
hari-sevāmṛte\'nya-viṣayeṣu prāptālaṁ-buddhayaḥ \| ity artha
iti---atṛpnumaḥ kṣulla-sukhāvahānām ṛte vayaṁ kṛṣṇa-kathāmṛtaughāt
ity-ādy-ukter ity arthaḥ \| **munayo** manana-śīlā jñāninaś ca \| tathā
bhaktavat \| **bandhanaṁ** putrādiṣu snehādi-rūpaṁ karma-janyaṁ vā \|
**svairaṁ** nirbandhāḥ \| **icchayā** nijayā bhaktānāṁ vā \|
\[**ātta-vapuṣaḥ**\] svīkṛta-mūrtes tasya śrī-kṛṣṇasya
bandha-hetv-āsaktyāder abhāvād **bandha**-śaṅkaiva nodetīty arthaḥ
\|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kintu naitat
pāradāryaṁ tasyety āha---yad iti \| **yad** yasmāt **yā** gopya ity
adhyāhāryaṁ \| **tasya** śrī-kṛṣṇasya **icchayā ātta-vapuṣo**
gṛhīta-dehāḥ, vastutas tu tāḥ śrī-kṛṣṇasya svānanda-śaktayaḥ, āsāṁ
gopa-vadhūtvaṁ tan-nāṭyam \| ataḥ **kuta eva bandhaḥ** ? bandha-hetavas
tā na bhavantīty arthaḥ \| ātta-vapuṣaḥ satyaḥ kiṁ kurvanti ?
tatrāha---**yat-pāda-paṅkaja-parāgasya** pāda-paṅkaja-lagnasya
sva-kuca-kuṅkuma-rajaso **niṣeva-tṛptāḥ**, niṣevaṇaṁ niṣevo nisyūta
bhāvaḥ \| **yogaḥ** śrī-kṛṣṇāṅga-saṁyogaḥ, tat-prabhāvena **vidhūtā
akhila-karma-bandhā** yāsām, atas tathābhūtāḥ \|

yad vā, yoga-prabhāva-vidhūtākhila-karma-bandhā iti muni-viśeṣaṇam,
**svairam** akuto-bhayatvena sva-prakāśatayā svācchandyena vā
**caranti**, na khalu gopa-dāratvena \| yathā **munayo yoginaḥ** \|
yatas te\'pi **nahyamānā** badhyamānā arthāt prārabdha-karmaṇā, etās tu
na tathā ato\'bhūḥ para-dārā eva na bhavanti \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parāgeti \| atinamratvena
sevayā bhakti-viśeṣo darśitaḥ \| **nitarāṁ seveti** ni-śabdaḥ svabhāvata
eva teṣāṁ sevāsakty-abhiprāyeṇa \| yad vā, parāgeti dūra-sevābhipretā \|
ni-śabena ca svalpa-mātra-sevoktā, tathāpi tan-māhātmyena **dṛptā**
nirbhayatvādi-darpa-yuktāḥ \| ata eva svairaṁ caranti
vidhi-niṣedhānādareṇa svacchayaiva karmāṇi kurvate, yato na nahyamānās
tair avadhyamānās tatrānāsakteḥ \| "tṛptāḥ" iti pāṭhe tato'nyatra
santuṣṭā ananyāpekṣyā ity arthaḥ \|

kiṁ ca, **yogo**\'ṣṭāṅgaḥ samādhir jñānaṁ vā, tasya prabhāveṇa śaktyā
**viśeṣato dhūtaś** chinnaḥ \| **karmabhir** ananta-koṭi-janmārjitair
**bandho** bandhanaṁ tad-rūpo vā bandho yaiḥ, te **munayo\'pi** \|
api-śabdena bhaktebhyo munīnāṁ nyūnatoktā \| anenaiva
śraiṣṭhyābhiprāyeṇa dṛptā ity uiktam \| **icchayā** svacchandenaivāttaṁ
prakaṭitaṁ vapur yena tasyeti paramam **icchayā āttāni vapūṁṣi**
matsya-kūrmādi-mūrtayo yenety avatāritvena paramaiśvaryam uktam \| ataḥ
**kuta eva bandhaḥ** ? api tu na katham api syād ity arthaḥ \| anyat
tair vyākhyātam \|

yad vā, **yogo** bhakti-yogaḥ, **munayo\'pi** kim uta prathamata eva
bhaktimanta ity arthaḥ \| athavā kiṁ vaktavyam ? bhaktā iti yogino\'pi
\| kiṁ vaktavyam ? yogina iti karma-parā apīty evaṁ trividhā api jñeyāḥ
\| atra munīnāṁ prāyo gārhasthyena karma-paratvam, tathāpi svairācaraṇaṁ
jñānitvād eva \| tataś ca jñānina eva dvividhāḥ---kecid yoga-parāḥ,
kecit karma-parāḥ iti \| evaṁ yathottaram eṣāṁ nyūnatvam \| anyat
samānam \| apy-arthe **ca**-kāraḥ \| kiṁ vaktavyaṁ ? priyatvena teṣāṁ
tāsāṁ ceti sarveṣām api tatra saṁśaya-nirāsārtham **eva**-śabdaḥ
\|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva kaimutyāntareṇa
sphuṭaṁ darśayati---yad iti \| yat-tador anvayād yoga-prabhāvety-āder
api tad-antaḥ praveśāt, **yad** iti yasyety arthaḥ \| sul-luk chāndasaḥ
\| yad **yasya pāda-paṅkajayoḥ parāgāṇāṁ** kānti-paramāṇūnāṁ **nitarāṁ
sevanena** dhyāna-rūpeṇānuśīlanena **tṛptāḥ** anyatrālaṁ-buddhayaḥ,
tat-prema-pūrṇā ity arthaḥ \| yasyaiva **yoga-prabhāveṇa**
bhakti-yogākhya-sādhana-tejasā **vidhūtākhila-karma-bandhā** ye te cāpi
**munayaḥ** **svairaṁ** svacchandaṁ yathā syāt tathā **caranti,**
vihitam avihitam api kurvanti, tatra **nahyamānāś** ca **na** bhavanti,
tasmāt tasya **kuta eva bandhaḥ** ? api tu nāsty eva bandha ity arthaḥ
\|

tad eva kaimutyena darśayitvā viśeṣaṇa-viśeṣād api tasya bandhābhāvaṁ
darśayati---icchayeti \| **icchayā** icchā-mātreṇa, na tu jīvavat
karma-pāravaśyen **āttaṁ** tad-bhakti-sambandhāt prapañce\'py ānītaṁ
**vapur** yena tasyeti \| ato bhakta-viśeṣānugrahasya durvāsasaḥ
parābhāvanāt kvacin maryādām apy asau laṅghayatīti bhāvāh \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **yoga-prabhāva-** iti jñānino\'py
uktāḥ \|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yadi vāsau kartum akartum
anyathā kartuṁ samarthatayā loka-vedātīta-ceṣṭa eva bhavati, tad api kiṁ
tenāsyeti bhagavan-mahimānam āviṣṭaṁ san
kathayati---yat-pāda-paṅkajety-ādi \|
**yoga-prabhāva-vidhūtākhila-bandhā** api
**yat-pāda-paṅkaja-parāga-niṣevaṇa-tṛptāḥ** santaḥ **svairaṁ caranti**
loka-vedātītāḥ santo vicaranti śubhāśubha-karmabhyāṁ **na nahyamānā** na
badhyamānāḥ \| **munayaḥ** kīdṛśāḥ ? **ātta-vapuṣo** mokṣa-nairapekṣyeṇa
bhajanānandād gṛhīta-dehāḥ, muktā api līlayā vigrahaṁ kṛtvā bhagavantaṁ
bhajante ity-ukteḥ \| tasya śrī-kṛṣṇasya kṛta eva bandhaḥ ?
yac-caraṇa-sevā bandha-cchedikā, tasya svacchandācaraṇena **kuto bandhaḥ
?** iti \|\|35\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idam evārthaḥ
kaimutya-vivaraṇena sphuṭayati---**yasya pāda-paṅkajayoḥ parāgas** tasya
**niṣevaḥ,** ni-śabdena vyavadhānenopāsanam uktaṁ, tena **tṛptās**
[tadir]{.mark} atra heya-buddhayaḥ sevā bhajanaṁ bhaktir iti paryāyaḥ \|
śravaṇa-kīrtanāny uttama-niṣṭhā bhaktā iti yāvat
bhakti-sukha-nirbharatayā tad-viśvāsena ca **svairaṁ caranti**
vidhi-niṣedhānādareṇa svecchayaiva karmāṇi kurvanti, na tu
bhakti-viruddhāni yathā nāradādaya iti \| tad uktaṁ pādme---na karma
bandhanaṁ janma vaiṣṇavānāṁ ca vidyate iti \| ekaḍaśe\'pi tad uktam---

> devarṣi-bhūtāpta-nṛṇāṁ pitṝṇāṁ
>
> na kiṅkaro nāyam ṛṇī ca rājan \|
>
> sarvātmanā yaḥ śaraṇaṁ śaraṇyaṁ
>
> gato mukundaṁ parihṛtya kartam \|\| \[bhā.pu. 11.5.41\]

ata eva **na nahyamānāḥ** svecchā-kṛtaiḥ karma-bhara-badhyamānāḥ kasyāpy
aniyamyāḥ santaś caranti \| kīdṛśāḥ ? **yogo** bhakti-yogaḥ,
tat-**prabhāvena** asādhāraṇa-śakti-vaibhavena **vidhutaḥ** viśeṣeṇa
savasanī dhutaḥ cchinnaḥ **akhilānāṁ** kūṭa-bīja-prārabdhānāṁ koṭim
atraiva \|

> sva-pāda-mūlaṁ bhajataḥ priyasya
>
> tyaktānya-bhāvasya hariḥ pareśaḥ \|
>
> vikarma yac cotpatitaṁ kathañcid
>
> dhunoti sarvaṁ hṛdi sanniviṣṭaḥ \|\| \[bhā.pu. 11.5.42\] iti \|

athavā munayo\'pi sanakādayaḥ svecchayā caranti api nārthas tu gauṇī
kriyate \| kīdṛśāḥ ? yogo\'ṣṭāṅgaḥ jñāna-yogo vā, tasya **prabhāvena
vidhuto** vinaṣṭaḥ **akhila-karma-bandho** yeṣāṁ te \| tad
uktaṁ---jñānāgniḥ sarva-karmāṇi bhasmasāt kurute\'rjuna \[gītā 4.37\]
iti \| **tasyeti** anyatrātīva-svātantryeṇa vartamānasya **icchayā**
anyā niyamyatvena \| yad vā, bhaktānām icchayā **āttāni vapūṁṣi**
matsyādi-rūpāṇi yena \| tad uktaṁ---yad-yad-dhiyā ta urugāya
vibhāvayanti tat-tad-vapuḥ praṇayase sad-anugrahāya \[bhā.pu. 3.8.9\]
iti \| matsyādīnām avatārāṇāṁ tādṛśenaiśvarya-puraskṛtaṁ cet
svātantryaṁ, tarhi niraṅkuśa-mahimnaḥ paramāvadhi-bhūtasyāvatāriṇaḥ
śrī-kṛṣṇasyoccāvacaiḥ **karmabhiḥ kuto bandhaḥ** ? parama-kaimutyoktiḥ
pāmarāṇāṁ saṁśaya-dūrīkaraṇārtham eva śabdaḥ \| **yat-pāda-paṅkajeti**
samānyato bhaktānāṁ karma-bandhābhāvaś cet, tarhi
śrī-kṛṣṇa-jīvātu-bhūtānāṁ tat-priyāṇāṁ kathaṁ śaṅketi bhāvāḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad-bhaktā api
dharmādharmābhyāṁ na badhyanta ity āha---yad iti *\|* **niṣevo** nitarāṁ
sevanam \| **yogo** bhakti-yogaḥ, tat-**prabhāveṇa vidhuto\'khilānāṁ**
sva-draṣṭṝṇām api **karma-bandhaḥ**, kim uta svasya \| yais te
**munayo** manana-śīlā bhaktā api **na nahyamānāḥ** bandham
aprāpnuvantaḥ \| **tasya** tu niraṅkuśayā **svecchayaiva āttāni**
svīkṛtāni **vapūṁṣi** para-strī-śarīrāṇi yena, tasya \|\|35\|\|

**\...**

\|\| 10.33.36 \|\|

gopīnāṁ tat-patīnāṁ ca sarveṣām eva[^169] dehinām \|

yo'ntaś carati so'dhyakṣaḥ eṣa krīḍana-deha-bhāk[^170] \|\|

**śrīdhara-svāmī (bhāvārtha-dīpikā) :** para-dāratvaṁ gopīnām aṅgīkṛtya
parihṛtam \| idānīṁ bhagavataḥ sarvāntaryāmiṇaḥ para-dāra-sevā nāma na
kācid ity āha---gopīnām iti \| **yo'ntaś caraty adhyakṣo**
buddhy-ādi-sākṣī, sa eva **krīḍanena deha-bhāk**, na tv asmad-ādi-tulyo
yena doṣaḥ syād iti \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vastuto **gopīnāṁ**
*para-dāratvaṁ* nāsti, gāndharva-vidhānatvena pariṇītatvāt \| tathāpi
nirbandhena gṛhyamāṇaṁ prati \"tuṣyatu durjanaḥ\" iti nyāyena tad
*aṅgīkṛtya* svīkṛtya *parihṛtam*---yat-pāda-paṅkaja \[bhā.pu. 10.33.34\]
ity-ādinottaritam \| paramārtha-vicāre bhagavataḥ pāradāryaṁ nāyātīty
āha---*idānīm* iti \| *na kācid* na kiñcid api \| **yo**'ntaryāmī, sa
kṛṣṇa eva \| **krīḍanena** līlayā hetunā \| **iha** jagati \|
**deha-bhāg** āviṣkṛta-dehaḥ \|\| \[itaḥ paraṁ viśvanāthasya
vyākhyānurūpam iti\|\] \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etad eva
bahir-mukhānāṁ nigrahāya spaṣṭayati---**gopīnām** iti dvābhyām \| **eṣa
krīḍana-deha-bhāk** krīḍana-dehān gopī-dehān bhajatīti \| tathā
**adhyakṣaḥ** pratyakṣa evāntaryāmī \| ataḥ paratvaṁ kila tasyety arthaḥ
\|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa** ity anenāsyānvayaḥ \|
**sa** eva **eṣa** sākṣād-bhūtaḥ\| **adhyakṣa** iti tad-aṁśatvena
tat-preryatvena vā, tattva-vicāras tasminn eva bhoktṛtva-paryavasānāt \|
kiṁ vā, antaryāmitve'pi māyāvādinām advaita-vyākhyānusāreṇa
para-dāratvābhāvāt para-dāra-sevā nāstīti parihṛtam \| ata eva
paramātmatva-siddhaye **sarveṣām** ity uktam \| **eṣa** śrī-gopī-ramaṇaḥ
**krīḍanena** iti līlayety arthaḥ \| kiṁ vā, **krīḍanena** hetunā
krīḍārtham ity arthaḥ \| **deha-bhāk** nija-śrī-mūrti-prakaṭakaḥ \|
anyat tair vyākhyātam \|

yad vā, **adhyakṣaḥ** sarva-cittādhiṣṭhātā sarvendriya-pravartakaś cety
arthaḥ \| ata eva **antaś carati**, evam antaryāmitayā sarva-karmasu
sarva-pravartanenāpi yathā tasya tad-guṇa-doṣair lepo na syāt \| kiṁ vā,
sarva-karmasv antaryāmi-dṛṣṭyā pravṛtter anyeṣām api tair lepo yathā na
syāt, tathātrāpīti bhāvaḥ \| tatra **gopy**-ādiṣv antaryāmiṇaḥ
prakāśa-tāratamyena teṣāṁ yathottaraṁ nyūnatohyā iti paramaiśvaryeṇa
pūrvokta-bandhābhāve hetur abhivyañjitaḥ \| viśeṣataś ca rāsa-krīḍārtham
eva **deha-bhāk** prakaṭita-tad-yogya-śrī-gopa-kiśora-mūrtir ity arthaḥ
\| prema-rasa-vistāraṇārtham avatīrṇasya tad-anurūpa eva vyavahāro yukto
nāmeti siddhānta-tattvam \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ **gopīnāṁ**
para-dāratvam aṅgīkṛtyāpi doṣaḥ parihṛtaḥ \| tatra ca sati kulaṭātvaṁ
jāratvaṁ nāpayāti, tan-nāma na khalu dhik-kārāya paraṁ paryavasyatīti
tad-asahamānas tāsāṁ tat-para-dāratvam eva khaṇḍayati \| **gopīnām** iti
tair vyākhyātam \| tatra buddhy-ādi-sākṣī paramātmā ity arthaḥ \| ato na
tasya paro nāma kaścid iti ke vā para-dārāḥ ? iti bhāvaḥ \|

nanu sa tu nirākāra iti śrūyate \| tasmād ākāravattvād asmad-ādi-tulya
evāsau? na, tatrāha---**sa eva** iti \| **eva**-śabdo'yaṁ caivety asmād
ākṛṣṭaḥ \| atra ca-śabdaḥ kvacin nāsti \| **krīḍanena** svairaṁ
tad-icchayaiva, na tu karma-para-vaśatvena hetu-**bhāk**, tad-ucite deśe
tad-ucite nija-**dehe** pravartaka ity arthaḥ \| antaryāmitāyām
ākārāpekṣāyā abhāvād eva tatra nirākāratvam ucyate, na tu vastutaḥ \|

> kecit sva-dehāntar-hṛdayāvakāśe
>
> prādeśa-mātraṁ puruṣaṁ vasantaṁ \[bhā.pu. 2.2.8\] iti dvitīyokter iti
> bhāvaḥ \|

na tv iti na tv asmad-ādi-jīvavat parasparam
anātma-karma-paravaśa[c]{.mark} cety arthaḥ \| **eṣa krīḍana-deha-bhāg**
iti \"krīḍaneneha deha-bhāk\" iti ca pāṭhaḥ \|

athavā, **yo** **gopy-ādīnāṁ sarveṣāṁ** tat-tad-yogyatā-pradena
paramātma-rūpeṇa **antaś carati,** sa eva **adhyakṣas**
tat-tad-adhiṣṭhātā gopyaḥ kim ācarat \[bhā.pu. 10.21.9\] ity-ādinā,
kātyāyani mahāmāye \[bhā.pu. 10.22.4\] ity-ādinā, api bata madhu-puryāṁ
\[bhā.pu. 10.47.21\] ity-ādinā ca
vyañjita-tāḍrśa-mamatā-maya-bhāva-viśeṣāṇāṁ tāsāṁ tu pati-rūpa eva
**adhyakṣa** ity arthaḥ \|

nanu, kathaṁ paramātma-rūpeṇa krīḍāti ? kahaṁ cānena rūpeṇa krīḍati ?
tatrāha---**eṣa** bahiḥ-prakaṭa-rūpa eva, **sa** śrī-kṛṣṇas
tādṛśa-**krīḍā**-sādhanaṁ **dehaṁ bhajate**, nityam evāśrayati, na tv
antaḥ-sthaḥ paramātma-rūpa iti \| pāṭhāntare'pi iha
bahiḥ-prakaṭa-rūpatva eva ity-ādi yojyam \| evam uttaratrāpi \| tad evam
antaryāmitva-pakṣe sva-dāratvasyātivyāpti-parihārāya kiñcid anyad āhārya
vyākḥyātam \| tathāpi viṇ-mūtra-paripūrita-dehāsu tvak-śmaśru-nakha-

roma-keśa \[bhā.pu. 10.60.45\] ity-ādi-rukmiṇī-vākyānusāreṇa
viśuddha-sattva-vyakta-viśeṣa-maya-parama-jyotir-dehasya tasya
pravṛttiḥ, taj-jugupsitatām evāvagamayati, na tu bhajate tādṛśīḥ krīḍā
yāḥ śrutvā tat-paro bhavet \[bhā.pu. 10.33.37\] ity anusāreṇa
rocamānatām \| ata eva antar-gṛha-gatānāṁ kāsāñcid asiddha-dehānāṁ
tad-deha-parityājanaṁ ca nirdiśyate \| na ca sairindhry-ādāv api
tat-pravṛtti-darśanād anyathā mantavyam, mukunda-sparśanāt sadyo babhūva
pramadottamā \[bhā.pu. 10.42.8\] ity-ādinā sparśa-maṇi-loha-vṛttāntavat
dhruva-dehavac ca tad-yogya-deha-lakṣaṇa-pramadottamātvaṁ prāpya
tat-krīḍana-yogyatā tatra jāteti gamyate \| na cāsām api tādṛśatvaṁ
mantavyaṁ, tābhir vidhūta \[bhā.pu. 10.32.10\] ity-ādau, pratyuta tābhir
eva asāv adhikaṁ vyarocata ity uktatvāt \|

kiṁ ca, nāyaṁ śriyo'ṅga \[bhā.pu. 10.47.58\] ity-ādau śrīto'pi
svar-yoṣidbhyo'pi parābhyo'pi

sarvāṅganābhyo'rhattamatve paratvaṁ cāsāṁ labhyate \| yataḥ sādhikṣepam
uktaṁ **kuto'nyāḥ ?** iti tasmād āsāṁ vilakṣaṇatvāvagamād
vilakṣaṇatvenaiva vyākhyāntaraṁ kartavyam \| tathā hi, gopīnāṁ
tad-viśeṣāṇām **āsāṁ** tathā **tat-patīnāṁ** samprati tāsāṁ patitvena
pratītānām, tathā **sarveṣām api** gopa-gavādīnāṁ **dehināṁ** ca
**yo'ntar madhye carati,** jayati jananivāsa \[bhā.pu. 10.90.48\] iti
dṛṣṭyā, aho bhāgyam aho bhāgyaṁ \[bhā.pu. 10.14.32\] iti rītyā, yo'sau
goṣu tiṣṭhati, yo'sau gāḥ pālayati \[go.tā.u. 2.23\] iti tāpanī-śrutyā
ca tan-madhya-yogya-krīḍābhir nityam eva **krīḍati**, **sa**
śrī-kṛṣṇo'**dhyakṣaḥ** prāpañcikānāṁ prakaṭaḥ sann api **carati**
tat-tad-yogyam eva **krīḍati** \| ubhayathāpi krīḍāyāṁ hetuḥ \| eṣa
śrī-kṛṣṇaḥ krīḍā-śīlaḥ śrī-gopāla-vapuḥ prakāśana-śīla iti \|

yad vā, sa eva prāpañcika-pratyakṣaḥ sann api krīḍana-dehān
sva-krīḍā-hetu-vigrahān gopy-ādīṁs tān eva bhajan krīḍati \|
pāṭhāntare'pi krīḍanenopalakṣitāṁs tad-rūpān dehān iti \| tad evaṁ
tathaiva nitya-vihārāt tāṣāṁ tan-nitya-preyasītvam \| tatas
tat-pratima-dehatvaṁ na darśitam \| tatra parama-sambandha-varṇanena
sandehaṁ prakaṭayantyāṁ prakaṭa-līlāyām api sukhāveśāt spaṣṭam evoktaṁ
tāsu tad-rūpatvaṁ svayaṁ śrī-śukadevana adhokṣaja-priyā iti
bhagavat-priyā iti kṛṣṇa-vadhvaḥ \[bhā.pu. 10.33.7\] iti ca \| tāpanyāṁ
durvāsasā tāḥ praty eva ca---yo'sau goṣu tiṣṭhati \[go.tā.u. 2.23\]
ity-ādau, sa vo hi svāmī bhavati iti parama-sambandha-varṇanena
sandeha-rahitāyām aprakaṭa-līlāyāṁ kaimutyena tad eva nirṇītam \|
śrīmad-aṣṭākṣara-paṭale śrī-brahmaṇā sva-saṁhitāyāṁ---

> ānanda-cin-maya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.48\] iti \|

atra kalātvena nija-rūpatva-prāpte'pi prakaṭa-līlā-gata-parakīyatve
sandeha-nirāsārtham \| nija-rūpatayeti etad eva copakramopasaṁhārayos
tāsu lakṣmītvasya tasmin parama-puruṣatvasya nirdeśena tathaiva
nirdhāritaṁ tatra cintāmaṇi-prakara-sadmasu ity-ādau
lakṣmī-sahasra-śata-sambhrama-sevyamānaṁ \[bra.saṁ. 5.29\] ity
upakramaḥ, śriyaḥ kāntāḥ kāntaḥ parama-puruṣaḥ kalpa-taravaḥ \[bra.saṁ.
5.56\] ity upasaṁhāraḥ \|

tatra cānyatra ca \| sākṣāt gopī-śabda-pradhānāḥ
śrīmad-aṣṭādaśākṣara-pramukha-mantrāś ca tathaiva vadanta āsate \| tathā
ca tat-tan-mantra-vyākhyāyāṁ gautamīya-tantre \|
tat-tan-mantra-draṣṭāraḥ śrīmad-devarṣi-caraṇāḥ tat-pradhānāḥ
śrī-bhagavato nāma-dheyaṁ bahiraṅga-dṛṣṭīnām api pravṛtty-arthaṁ rūḍhim
api parityajantaḥ sarveśvaratva-māyā-svarūpa-śaktyor vaibhava-bhedena
dvidhā nirucya tad-dhyāna-gata-tad-antaraṅga-preyasī-bhaktānāṁ
pravṛtty-arthaṁ śrī-gopāla-mūrtes tasya śrī-gopālī-patitvam
evāśrita-rucitayā tatrāpy uttara-pakṣatayā paryavasāyitavantaḥ \| tatra
caiva-kāreṇa prakaṭa-līlā-prasiddha-svaupapatyaṁ nirākṛtavantaḥ \|
yathā---

> gopīti prakṛtiṁ vidyāj janas tattva-samūhakaḥ \|
>
> anayor āśrayo vyāptyā kāraṇatvena ceśvaraḥ \|
>
> sāndrānandaṁ paraṁ jyotir vallabhatvena kathyate \|\|
>
> athavā gopī prakṛtir janas tad-aṁśa-maṇḍalam \|
>
> anayor vallabhaḥ proktaḥ svāmī kṛṣṇākhya īśvaraḥ \|\|
>
> kārya-kāraṇayor īśaḥ śrutibhis tena gīyate \|\|
>
> aneka-janma-siddhānāṁ gopīnāṁ patir eva vā \|
>
> nanda-nandana ity uktas trailokyānanda-vardhanaḥ \|\| iti \|

atrāneka-janma-siddhānām iti bahūni me vyatītāni janmāni tava cārjuna
\[gītā 4.5\] itivat \| tāsām
anādi-kāla-paramparā-prāpta-śruti-purāṇa-tantrādi-prasiddhāvatāritvam
eva vyanakti, tasmād vastutaḥ para-dāratvam eva nāsti, kimi utāyogyatvam
iti bhāvaḥ \|\|36\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 171) :** tad evaṁ
svārasiky-aprakaṭa-līlā darśitā \| atha prakaṭāprakaṭa-līle[^171] dve
apy artha-viśeṣeṇāha---gopīnām iti \| **antar** antaḥ-sthitam aprakaṭaṁ
yathā syāt tathā **gopīnāṁ tat-patīnāṁ ca** māyayā prakaṭa-līlāyāṁ
tat-patitvena pratītānāṁ[^172] **krīḍana-deha-bhāk** san teṣām eva
gokula-yuvarājatayā **adhyakṣaś** ca san **yaś carati** krīḍati, sa eva
prakaṭa-līlā-gato'pi bhūtvā **sarveṣāṁ** viśva-vartināṁ **dehinām** api
**krīḍana-deha-bhāk** san, teṣāṁ pālakatvena **adhyakṣo**'pi san
**carati** \| tasmād anādita eva tābhiḥ krīḍā-śālitvena siddhatvāt[^173]
tac-chakti-rūpāṇāṁ tāsāṁ saṅgame vastuta eva para-dāratā-doṣo'pi nāsti
\|

tatas teṣāṁ tat-patitvaṁ ca, nāsūyan khalu kṛṣṇāya \[bhā.pu.
[^174]10.33.37\] ity-ādi-vakṣyamāṇa-diśā, teṣāṁ tāsāṁ ca
prātītika-mātraṁ, na tu daihikam \| tādṛśa-pratīti-sampādanaṁ ca tāsām
utkaṇṭhā-vardhana-pūrvakatayā sarvottara-nirvighna-nitya-saṅga-poṣārtham
iti tat-prakaraṇa-siddhāntasya parā kāṣṭhā darśitā \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : gopīnām** atra ṭīkānusāreṇa
śrī-bhagavataḥ para-dārā nāma na santīti vyākhyāne'pi tāsām ayogyatvaṁ
na vyāhanyata eṣā vyākhyā \|\|36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyac ca gopāṅganās tasya
krīḍā-pāñcālikā iva krīḍā-deha-nirviśeṣās tasya bhajanam asya nahi
bahiraṅga-līlaiva antaryāmitā tv asya bahiraṅga-līlaivety
āha---**gopīnām** ity-ādi \| **sa eṣa** śrī-kṛṣṇaḥ **krīḍana-deha-bhāk**
krīḍana-dehā vraja-devyas tā bhajatīti svarūpa-nirdeśaḥ \| tācchīlye
kvip \| **adhyakṣaḥ** sākṣāt pratyakṣa iti yāvat \| **yo**
nārāyaṇa-rūpeṇaiva **gopīnāṁ tat-patīnāṁ ca sarva-dehināṁ cāntaś
carati** iti antaryāmī \| **gopīnāṁ patayaḥ** paty-ābhāsāḥ, teṣāṁ
**sarveṣām** **api dehināṁ** ca \| na tu gopīnāṁ sarva-sādhāraṇyena
antaryāmitvam, ānanda-vigrahatvāt \| etenāsya vrajāṅganābhiḥ saha
krīḍanaṁ svarūpa-vihāra eva, na dharma-vyatikrama iti bhāvaḥ \|\|36\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ **gopīnāṁ**
para-dāratvam aṅgīkṛtya yat-pāda-paṅkaja \[bhā.pu. 10.33.34\] ity
ākṣepaḥ parihāraḥ kṛtaḥ, idānīṁ paro nāma na kaścit yena gopīṣu
para-dāratvaṁ bhavatīti sabhāyām upaviṣṭānāṁ keṣāñcid bahir-mukhānāṁ
[mukhāprasatīṁ]{.mark} dṛṣṭvā tasyāntaryāmitayā
strī-puṁ-sādhāraṇa-jīvānāṁ mukhya-patitvaṁ prakaṭayan
upādhi-dharmāsaṁsparśitvena mahad aiśvaryam āha---**gopīnāṁ tat-patīnāṁ
cāntaś carati,** gopīnāṁ hṛdi sadā svarūpeṇa prakāśate, **tat-patīnāṁ
sarveṣāṁ dehināṁ** ca śaktyāntaś carati \| **eva**-kāras tu nityānuvāde
\| tad uktaṁ śrī-mukhena---sādhavo hṛdayaṁ mahyaṁ sādhūnāṁ hṛdayaṁ tv
ahaṁ \[bhā.pu. 9.4.68\] iti \| atra svarūpoktir anyatra dharmeṇeti \|
ata eva **adhyakṣo** buddhy-ādi-sākṣī \| anena paramātmatvam uktam \|

nanv evaṁ buddhy-ādi-sākṣītvaṁ cet, tarhi nirākāratvena pratītiḥ ? nety
āha---**krīḍanena** nimittena rāsādi-krīḍārtham eva **deha-bhāk** \|
krīḍā tu priya-varga-sāpekṣā kriyeti \| yathāntaryāmitayā sarvadā hi
sambandhe'pi sarva-karma-pravartane'pi tat-tad-guṇa-doṣair nirlepatvam,
tathā sac-cid-ānanda-vigrahasyoccāvacaḥ karmabhir nirlepatvam iti bhāvaḥ
\| yad vā, **yo'ntaś carati so'dhyakṣaḥ** pratīkṣaḥ krīḍane līlayā
naṭavan mānuṣaṁ **dehaṁ bhajate** \|

nanu paramātmā cet, tarhi jugupsitāyāḥ sairindhryāḥ kathaṁ saṅgataḥ ?
tatra samādhāsyati--- mukunda-sparśanāt sadyo babhūva pramadottamā
\[bhā.pu. 10.42.8\] iti \| śrī-vigrahasya bahir-antaś caika-rūpatvaṁ na
laukikatvaṁ coktam \| na hy etādṛśa-sāmarthyam anyasya bhavitum arhatīti
\| sairindhrī-sparśe'pi nirlepatvam iti \| yan na caitāsāṁ
sairindhrī-sādrśyam ūhyam \|

> nāyaṁ śriyo\'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto\'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-vallabhīnām \|\| \[bhā.pu. 10.47.60\] iti
> \|

anyathoddhavenāsāṁ caraṇa-rajaḥ-prārthanā nopapatteḥ \| tasmād gopīnāṁ
para-dāratvaṁ na syāt, cānya-dehi-sādṛśyena śrī-kṛṣṇasyopapatitvam \|
**sarva-dehināṁ** sarva-karma-pravartakatvena
sarva-karma-phala-bhoktṛtvena ca mukhya-patitvaṁ
sarva-śāstra-samanvayasya paryavasānāt śāstra-phalaṁ
prayokta-rīti-nyāyasya sattvān na kiñcid asamañjasam iti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-tad-dṛṣṭyā tu
sarvāntaryāmiṇo bhagavato na ke'pi pare ity āha---**gopīnām** iti\|
**yo'ntaś carati,** tasya bahir-āliṅgane ko doṣaḥ ? iti bhāvaḥ \|
**adhyakṣo** buddhy-ādi-draṣṭā, tasya rahasya-bahir-gātra[^175]-darśane
ko doṣaḥ ? iti bhāvaḥ \| **iha** vraja-maṇḍale \| **krīḍanena** hetunā
\| **dehān** gopī-śarīrāṇi \[**bhāk**\] bhajate
rati-śrama-prasvedāmbu-mārjanādinā sevate \|\|36\|\|

**\...**

\|\| 10.33.37 \|\|

anugrahāya bhaktānāṁ[^176] mānuṣaṁ deham āśritaḥ[^177] \|

bhajate tādṛśīḥ krīḍā yāḥ śrutvā tat-paro bhavet \|\|

**śrīdhara-svāmī (bhāvārtha-dīpikā) :** nanv evaṁ ced āpta-kāmasya
nindite kutaḥ pravṛttiḥ ? ity ata āha---anugrahāyeti \|
śṛṅgāra-rasākṛṣṭa-cetaso'tibahirmukhān api sva-parān kartum iti bhāvaḥ
\|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---nanv iti \|
evaṁ cet niḥspṛhasyāpi svecchā-vigrahāṅgīkāre'pi \| nindite
līlā-tātparyānabhijña-puruṣa-garhite para-dāra-vinode \| ity ata ity
atra \| tādṛśīḥ śṛṅgāri-janānanda-dā rāsādi-rūpā yā līlāḥ \| sa bhagavān
eva paraḥ parāyaṇo yasya tathā \| iti bhāvaḥ iti---bhagavad-avatārasya
sarva-loka-hitārthatvena śṛṅgāriṇo'pi sarvāntargatā eva tad uddhartum
eva bhagavataḥ paripūrṇa-kāmasya rāsa-līlādau pravṛttiḥ---

> bhave'smin kliśyamānānām avidyā-kāma-karmabhiḥ \|
>
> śravaṇa-smaraṇārhāṇi kariṣyann iti kecana \|\| \[bhā.pu. 1.8.35\] iti
> prathama-skandhokteḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhaktānām anugrahāya
kevalaṁ tādṛśīḥ krīḍā gopībhiḥ saha vilāsān bhajate, bhaktās tu
yac-chravaṇena parama-sukham anubhavanti \| rasa-vāsanāvanto hi bhaktā
etenaiva vihāreṇāmodyanta, sāmājikatvāt \| yāḥ śrutvā mānuṣaṁ deham
āśrityaiva manuṣya-mātra eva, na tu vivecakatvādi-yuktaḥ, tat-paro
bhavati \| vakṣyati caitat---vikrīḍitaṁ vraja-vadhūbhir idaṁ ca viṣṇoḥ
\[bhā.pu. 10.33.40\] ity-ādi \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etad eva
prapañcayati---anugrahāyeti \| yad vā, adhyakṣaḥ pratyakṣaḥ san
krīḍanāya tat-krīḍārthaṁ deham avatāro yeṣāṁ gopī-janānāṁ vraja-janānām
eva vā tān bhajati ramayatīti tathā saḥ \| atas teṣām antar-bahiś
carataḥ krīḍā-sādhanatvān na tasya krīḍayā kasyāpi doṣaḥ prasajjed iti
bhāva ity eṣā dik \| alam ativistareṇa \| bhaktānām
anugrahāya---mad-bhaktānāṁ vinodārthaṁ karomi vividhāḥ kriyāḥ ity-ādi
śrīmad-bhagavad-vacanāt \| mānuṣaṁ narākāram āśritaḥ prakaṭitavān san \|

yad vā, prakaṭayāmāseti vākya-samāptiḥ \| iti bhaktānugrahārthaṁ
tat-krīḍety abhipretam \| tatra bhakta-śabdena gopyo vraja-janāś ca
sarve tathā kāla-traya-sambandhino'nye ca vaiṣṇavāḥ \|

yad vā, bhaktānāṁ mukhyā gopikā ekoktāḥ, tathāpi mukhyānām
augraheṇānyeṣāṁ sarveṣām anugrahaḥs idhyed eva \| ata eva krīḍā bhajate
prītyā sampādayatīty arthaḥ \| śleṣeṇa, bhajate'nusarati prakāśayati
veti \| krīḍānāṁ nitya-siddhatvaṁ sūcitam \| tena casarva-doṣaḥ svata
eva nirastaḥ \| tādṛśīr anirvacanīyāḥ sarva-cittākarṣikā ity arthaḥ \|
śleṣeṇa rāsa-sadṛśa-krīḍā-śravaṇenāpi tat-paro bhavet, kim uta
rāsa-krīdām ity arthaḥ \| tac-chabdena bhagavān bhaktāḥ krīḍā vā
sarvo'pi jano bhavet \|

yad vā, mānuṣaṁ deham āśritaḥ sarvo'pi jīvas tat-paro bhavet \|
martya-loke śrī-bhagavad-avatārāt tathā bhakti-yogya-sādhanena bhajane
mukhyatvāc ca manuṣyāṇām eva sukhaṁ tac-chravaṇādi-siddheḥ \|

yad vā, api-śabdam avatārya vyākhyeyam \| mānuṣaṁ deham āśrito'pi, kiṁ
punar muni-devādaya iti \| tataś ca bhaktānugraho'yam eveti bhāvaḥ \|
bhūtānām iti pāṭhe sarveṣām eva janānāṁ viṣayiṇāṁ mumukṣūṇāṁ muktānāṁ
bhaktānāṁ cety arthaḥ \| iti parama-kāruṇyam uktam \|

evam, sa kathaṁ dharma-setūnāṁ \[bhā.pu. 10.33.27\] ity anena
dharma-viruddhaṁ kathaṁ kṛtavān ity ekasya praśnasya parihāraḥ,
dharma-vyatikramaḥ \[bhā.pu. 10.33.29\] ity-ādibhiḥ, tathā āpta-kāmaḥ
\[bhā.pu. 10.33.28\] ity anena paripūrṇasya kā tatra spṛheti dvitīyasya
anugrahāya ityaneneti vivecanīyam \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv āpta-kāmasya kutaḥ
krīḍāyāṁ pravṛttiḥ ? kutastarāṁ vā bahir-dṛṣṭyā lokāvagīte tasmin ? ity
ata āha---anv iti \| bhaktānām anugrahāya---mad-bhaktānāṁ vinodārthaṁ
karomi vividhāḥ kriyāḥ iti padma-purāṇīya-śrīmad-bhagavad-vacanāt \|
mānuṣaṁ narākāram āśritaḥ brahma-rūpeṇa sarvāśrayo'pi svayam āśrayaṁ
kṛtavān iti tasya para-brahma-svarūpasya paramāśrayatvaṁ ca darśitam \|
etad uktaṁ---daśame daśamaṁ lakṣyam āśritāśraya-vigrahaṁ
\[bhāvārtha-dīpikā 10.1.1\] iti \| tathā ca bhagavad-upaniṣad, brahmaṇo
hi pratiṣṭhāhaṁ \[gītā 14.27\] iti \| "āsthitaḥ" iti pāṭhe'py
ādara-viṣayaḥ kṛta iti sa evārthaḥ \|

svecchayā mānuṣaṁ deham adhunaiva viracayyāśrita iti vyākhyātuṁ na
ghaṭate, paratra tatra loke'dhiṣṭhātṛtvena
kṛṣṇākhya-narākāra-para-brahmaṇaḥ śrī-gopair anubhūtatvāt \| evaṁ
bhaktānugrahārthaṁ tat-krīḍety abhipretam \| āpta-kāmatve'pi
bhaktānugraho yujyate \| viśuddha-sattvasya tathā svabhāvāt
yad-bhāva-bhāvite cānyatra dṛśyate'sau \| tathā rahūgaṇānugrāhake
śrī-jaḍa-bharata-carite, yathā vā bhavad-anugrāhake mayīti \| tatra
bhakta-śabdena vraja-devyo vraja-janāś ca sarve
kāla-traya-sambandhino'nye ca vaiṣṇavā gṛhītāḥ \| vraja-devīnāṁ
pūrva-rāgādibhiḥ vraja-janānāṁ janmādibhir anyeṣāṁ ca
tat-tad-darśana-śravaṇādibhir apūrvatva-sphuraṇāt \| ata eva
tādṛśa-bhakta-saṅgena tādṛśīḥ sarva-cittākarṣiṇīḥ krīḍā bhajate, yāḥ
sādhāraṇīr api śrutvā bhaktebhyo'nyo'pi janas tat-paro bhavet, kim uta
rāsa-līlā-rūpām imāṁ śrutvety arthaḥ \| vakṣyate ca---vikrīḍitaṁ
vraja-vadhūbhir idaṁ ca viṣṇoḥ \[bhā.pu. 10.33.40\] ity-ādi \|

yad vā, mānuṣaṁ deham āśritaḥ sarvo'pi jīvas tat-paro bhavet \|
martya-loke śrī-bhagavad-avatārāt tayā bhajane mukhyatvāc ca \|
manuṣyāṇām eva sukhena tac-chravaṇādi-siddheḥ \| «bhūtānāṁ » iti pāṭhe
nijāvatāra-kāraṇa-bhakta-sambandhena sarveṣām eva janānāṁ viṣayiṇāṁ
mumukṣūṇāṁ muktānāṁ cety arthaḥ \| iti parama-kāruṇyam eva kāraṇam uktam
\| tathāpi bhajana-sambandhenaiva sarvānugraho jñeyaḥ \| anyat taiḥ \|
tatra bahirmukhān apīti tat-paryantatvaṁ vivakṣitam \|
parama-prema-parākāṣṭhā-mayatayā śrī-śukasyāpi
tad-varṇanātiśaya-pravṛtteḥ \| gopīnām ity asyārthāntare tv evaṁ
vyākhyātam \|

nanv evam api nityavad guptam eva tathā krīḍatu \| kiṁ prāpañcikebhyas
tat-prakaṭanena ? tatrāha---bhaktānāṁ prapañca-gatānām anugrahāya
mānuṣaṁ dehaṁ martya-loka-rūpaṁ virāḍ-dehāṁśam āśritaḥ, tatra
prakaṭo'bhūd ity arthaḥ \| yasya pṛthivī śarīram \[bṛ.ā.u. 3.7.3\]
ity-ādi-śrutā \| tatrāpi tac-charīra-śabda-prayogāt \| mānuṣa-śabdena
tal-loka-lakṣitatvāc ca \| anyat samānam \|

athavā, tat-paro bhaved ity atra bhaktānāṁ bhūtānāṁ bahutvān na te
kartṛtvena vipariṇāmādy anuvarteran \| vyākhyāntare
cādhyāhārādi-kaṣṭatāpatet \| bhagavān iti tu tatra tatra vyākhyāne'pi
prakaraṇād eva labhyate \| tasmāt tādrśīḥ krīḍā asau bhajate yāḥ
śrutvāpi svayam api tat-paro bhavet \| yadā yadā śṛṇoti tadā tadāsakto
bhavatīty evārthaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra ca sati parair vyūḍhatvam
āsām asamañjasaṁ bahūnāṁ teṣāṁ tasminn asūyā yadi tad iti yan-mitraṁ
paramānandam\[bhā.pu. 10.14.32\] ity-ādi vyāhanyet \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu tarhi rahasya-bhūtām
īdṛśīṁ krīḍāṁ kathaṁ bhuvi prakaṭitavān ? ity āha---anugrahāyety ādi \|
bhaktānām anugrahāya tādṛśīḥ krīḍā bhajate yāḥ śrutvā mānuṣaṁ deham
āśrito yaḥ kaścid tat-paraḥ śrī-kṛṣṇa-paro bhavet \| bhaktās tāvad
vividhāḥ, rasasya vaividhyāt, tena nānā-rasā eva līlāḥ karoti \| teṣāṁ
sva-sva-vāsanopāsanā-bhedād iti bhaktānugrahārtham eva līlāḥ \| tāsāṁ
śravaṇāt kaścid eva mānuṣa-deha-bhāk mucyata ity arthaḥ \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv āpta-kāmasya krīḍāpi
kutaḥ prayojanābhāvāt na hi prayojanam uddiśya mando'pi nāma pravartata
iti cet tatrāha **anugrahāya** iti \| **bhaktānām a**nugrahārtham eva
narākāra-deham āśritaḥ \| tad uktaṁ daśama-skandhopakrame daśame daśamaṁ
lakṣyam āśritāśraya-vigraham iti \| tad uktam upaniṣadi---

> bhogārthaṁ sṛṣṭim ity anye krīḍārtham iti cāpare \|
>
> īśvarasyaiva svabhāvo'yam āpta-kāmasya kā spṛhā \|\| iti \|

bhaktānugrahārtham eva **tādṛśīr** mānuṣānukaraṇīḥ sarva-cittānukaraṇīḥ
**krīḍāḥ** \| yad vā, **tādṛśī** rāsa-krīḍā-sadṛśīr anyāḥ krīḍā
**bhajate** karoti \| krīḍā tu svakīya-priya-varga-sāpekṣā \| yad vā,
bhaktānāṁ vraja-janānāṁ sarveṣām anugrahāya \| yad vā, bhaktānāṁ gopīnām
anugrahāya tādṛśīḥ krīḍā vācām agocarā bhajate \| yad vā, bhaktānāṁ
yo'nugrahaḥ svasmin kaṭākṣa-pātāliṅganādis tad-arthaṁ prāptayety arthaḥ
\| tādṛśīḥ pūrvoktā bāhu-prasārety-ādyāḥ krīḍā bhajate \| **yāḥ śrutvā**
sarvo'pi janas **tat-paro bhavet** \|

yad vā, bhaktānāṁ gopī-prabhṛtīnām anugrahāya tat-samāna-jātīyaṁ mānuṣaṁ
manuṣyākāraṁ deham āśrito'bhūd iti \| na hi vijānīyena dehena tāsv
ānandaṁ sañcārayituṁ śakyata iti \| īdṛg eva nirodhātmikā līlā yad
aiśvaryam upekṣya gopī-svānandaṁ sañcāritavān iti bhūtānām iti pāṭhe
mukta-mumukṣu-viṣayiṇām anugrahāya tān api sva-parān kartuṁ rāsa-sadṛśīr
anyāḥ krīḍā bhajate \| yāḥ śrutvā tat-paro gopī-sevana-paro bhavet \|
gopī-prasādam antareṇa rahasya-līlā-śravaṇam api durlabham ity arthaḥ \|
tad uktam uddhavena---āsām aho caraṇa-reṇu-juṣām ahaṁ syāṁ \[bhā.pu.
10.47.60\] iti \| yad vā, yāḥ śrutvānyo'pi mānuṣa-deham āśrito jīvas
tat-paro bhaved iti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jugupsitaṁ kim abhiprāyaṁ
kṛtavān ? iti dvitīya-praśnasyottaram āha---anugrahāya iti \| bhaktānām
anugrahāya tādṛśīḥ krīḍā bhajate \| yāḥ śrutvā mānuṣaṁ deham āśrito
jīvaḥ tat-paras tad-viṣayakaḥ śraddhāvān bhaved iti krīḍāntarato
vailakṣaṇyena madhura-rasa-mayyāḥ asyāḥ krīḍāyās tādṛśīr
maṇi-mantra-mahauṣadhānām iva kācid atarkyā śaktir astīty avagamyate \|
tathaiva mānuṣa-dehavata eva tad-bhaktāv adhikāritvaṁ mukhyam ity
abhipretam \|\|36\|\|

**\...**

\|\| 10.33.38 \|\|

nāsūyan khalu kṛṣṇāya mohitās tasya māyayā \|

manyamānāḥ sva-pārśva-sthān svān svān dārān vrajaukasaḥ \|\|

**śrīdhara-svāmī (bhāvārtha-dīpikā) :** nanv anye'pi bhinnācārāḥ
sva-ceṣṭitam evam eveti vadanti ? tatrāha---**nāsūyann** iti \|
evaṁ-bhūtaiśvaryābhāve tathā kurvantaḥ pāpā jñeyā iti bhāvaḥ \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati \|
*bhinnācārāḥ* durācārāḥ \| *sva-ceṣṭitaṁ* pāradāryādi \| *evam eva*
lokānugrahārtham eva \| tatra *kathane* \| **māyayā mohitā nāsūyan
\"**imāḥ svairiṇyā gṛhe na praveśyāḥ, kṛṣṇo'pi vyabhicāritvāt
kukarmaiva\" ity evaṁ manasi nākurvann ity arthaḥ \| vastutas tu
bhagavad-ātmikānāṁ **vrajaukasāṁ** māyā-mohāsambhavāt **tasya māyayā**
karuṇayā mā yathārtha-matir ūhitā vicāra-viṣayaṁ prāpitā yeṣāṁ, te tathā
kṛṣṇaṁ svātmānaṁ paśyantas tat-pārśva-sthān **sva-pārśva-sthān** eva
**manyamānā nāsūyann** iti \| evaṁ-bhūtaiśvaryābhāve
śrī-kṛṣṇa-sama-sāmarthyāsattve\| *tathā kurvataḥ* tad anukurvataḥ \|
*iti bhāva* iti---tejīyasāṁ sāmyaṁ kartuṁ pravṛtto'tejīyān naśyaty evety
āśayaḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : manyamānā** ity-ādi \|
**sva-pārśva-sthān** iti pūrva-vyākhyātena saha saṅgatiḥ \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāsu tan-nivāraṇam
atikramya gatāsv api kṛṣṇaṁ pratyasūyāṁ na cakruḥ \| kutaḥ ? **tasya
māyayā** śakti-viśeṣeṇa **mohitāḥ**, pratyuta sādhv evāmanyantety arthaḥ
\| yato **vrajaukasas** tad-ekārpitātma-deha-daihikā ity arthaḥ \| ata
eva gatān api tān **sva-sva-pārśva-sthān** eva **manyamānā** babhūvuḥ \|
yad vā, **dārān** prati ca **nāsūyanta** \| kutaḥ ? **sva-pārśva-sthān**
eva **manyamānāḥ** \| tatra ca pūrve tā vāryamāṇāḥ \[bhā.pu. 10.29.8\]
ity anena nija-vākyam atikramya sākṣād-gatānām api tāsāṁ taiḥ
sva-sva-pārśva-sthātva-mananaṁ punar nivṛtyāgamanasya mananād iti jñeyam
\| anyat tair vyañjitam \|

yad vā, bhaktānām anugrahāya \[bhā.pu. 10.33.36\] ity uktam \| tatra
gopānāṁ dārākarṣaṇena tasmai teṣām asūyāsambhavāt, teṣu katham anugrahaḥ
sidhyet ? ity āśaṅkya tatrottaraṁ vadan prakṛtaṁ cānusarati---neti \|
arthaḥ sa eva \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bhavatu paramātmatvena
vā, nityam eva tābhiḥ preyasībhiḥ saha vihāritvena vā, tāsu
tat-para-dāratvasya pratyākhyānaṁ \| tatra prathamaḥ pakṣas tv
adhyāhārādinā kathañcit sthāpita eva \| atha
nitya-preyasītvenottara-pakṣaś cet, tarhi hanta kathaṁ tāsāṁ
para-dāratvaṁ śrūyate, yena tāsām anyatra vivāho'pi samprati labhyate ?
tataś ca taṁ prati janmāntare vivāha-prāptatvena, tāsāṁ
tat-tat-patnītvam eva syāt \| tataś ca tat-paratā kāraṇāya bhaktānām
anugrahāya tādṛśīḥ krīḍā bhajate \[bhā.pu. 10.33.36\] iti cet, tarhi
teṣāṁ dārākarṣaṇena taṁ praty asūyāsambhavāt, teṣu vraja-vāsitvāt
parama-bhakteṣu kathaṁ vānugrahaḥ sidhyet ? kathaṁ vā tāsu
tan-nitya-preyasīṣu tādṛśa-duravasthāyās teṣu parama-bhakteṣu ca
tādṛśa-tad-varṇanasya śravaṇena pareṣām api bhaktānāṁ tat-paratā syāt ?
tatra pāṭha-kramād anvaya-kramo balīyān iti \| tat-krameṇa
siddhāntayati---**nāsūyan khalu kṛṣṇāya** iti\|

**khalu** niścaye \| yasmāt **vrajaukasaḥ,** tasmāt kadācid api
**kṛṣṇāya nāsūyann** ity arthaḥ \| yad
dhāmārtha-suhṛt-priyātma-tanaya-prāṇāśayās tvat-kṛte \[bhā.pu.
10.14.35\] iti taṁ prati brahma-vacanāt \|
kṛṣṇe'rpitātma-suhṛd-artha-kalatra-kāmā \[bhā.pu. 10.16.10\] iti rājānaṁ
prati śrī-śuka-vacanāc ca \|

nanu tathāpy anugrāhyānāṁ jānatām ajānatāṁ ca svayaṁ tathāniṣṭa-karaṇam
asamañjasam \| tatrocyate---yadi teṣāṁ vivāhato'pi tā dārāḥ syuḥ, tarhi
tathātvam eva \| yadi teṣāṁ bhrama-mātreṇa vyūḍhatayā pratītāḥ,
vastu-vicāreṇa tu tasyaiva dārāḥ, tena tad-ākarṣaṇaṁ tāsāṁ śrutam iti
śrutārthānyathānupapattyā---daśā pavitreṇa gṛhaṁ saṁmārṣṭi ity-ādivad
āvṛttyā anvayaḥ kriyate \|

tatra cāyam arthaḥ---**tasya māyayā** prema-vaicitrī-racanāya
vicitra-līlā-samullāsikayā yoga-māyayā **mohitāḥ** santaḥ, te **tasya**
**dārān svān manyamānāḥ** **sva-sva-pārśva-sthāṁś** ca **manyamānā** iti
\| tad evaṁ **tasya** ity asya dvidhānvaya-bhedo darśitaḥ \|

tatra pūrvasyānvaya-vibhedasyāyam abhiprāyaḥ---yoga-māyā-kalpitānām
anyāsām eva tair vivahanaṁ sampravṛttam, na tu bhagavan-nitya-preyasīnām
iti \| tathā tāsāṁ tadanīṁ māyayā gopitānāṁ ca tad-vṛttaṁ jñātam āsīt,
anyataḥ śrutam api tad anabhīṣṭam evāsīd iti tāsu teṣāṁ dāratvasya
manana-mātram, na tu vāstavatvam \| tathā teṣu tāsāṁ patitvaṁ ca manasā
tyaktam eva ity evaṁ tāsāṁ tair vivāha-sambandho na jāta iti \| yato
nāsūyann ity anena guṇe'pi doṣāropaṁ nākurvann ity eva mayoktam, na tu
nairṣayann iti \|

athottarasyānvaya-vibhedasyāyam abhiprāyaḥ--- rāsādy-arthaṁ tena tāsāṁ
karṣeṇa yoga-māyā-kalpitānāṁ saṁjñā-kalpita-cchāyāvat
tat-tat-pratirūpāṇām anyāsām anubhāvena tān eva te **sva-pārśva-sthān**
**menire** \| tato'pi na doṣa-prasaṅga iti \|

nanu śrī-bhagavat-preyasīnāṁ tāsāṁ kadācid api yadi balāt
tac-chāyā-nideśaḥ syāt, tarhi mahān eva doṣaḥ ity āśaṅkayā \|
dvitīyenaivānvaya-vibhāgārthena siddhanaṁ kṛtavān sva-pārśva-sthāṁś ca
manyamānā iti vivāhavad eva tatra māyayā vañcitās ta iti bhāvaḥ \| etad
evāha tāḥ prati svayam eva śrī-bhagavān---niravadya-saṁyujām \[bhā.pu.
10.32.20\] iti \| etad eva ca garga-vākyena kaimutyāl labhyate---

> ya etasmin mahā-bhāge prītiṁ kurvanti mānavāḥ \|
>
> nārayo'bhibhavanty etān viṣṇu-pakṣān ivāsurāḥ \|\| \[bhā.pu. 10.8.18\]
> iti \|

tad evam eva brahmaṇā---śriyaḥ kāntāḥ kāntaḥ parama-puruṣaḥ
kalpa-taravaḥ \[bra.saṁ. 5.56\] iti procyānyathātvaṁ māyikam eveti
dṛḍhīkṛtam iti \|

atredaṁ vicāryate---tā vāryamāṇāḥ \[bhā.pu. 10.29.8\] ity-ādau yat tāsāṁ
patiṁ-manyādibhir nivāraṇaṁ śrūyate, tat kim uta śrī-kṛṣṇākarṣaṇam
ajñātvā jñātvā vā ? yady ajñātvā, tarhi tatrāsūyā na ghaṭata eveti na
pūrvaḥ pakṣaḥ saṅgacchate, tataś ca tan-nirākaraṇaṁ vyartham eva syāt \|
yadi ca jñātvā, tarhi tāsāṁ sva-pārśva-sthatā darśanān
nija-nivāraṇa-pratipālanaṁ matvā tabhyo nāsūyeyur nāma,
tad-ākarṣaṇa-kartṛka-śrī-kṛṣṇāyāsūyerann eveti pūrva-pakṣaḥ saṅgaccheta
\| tāsāṁ tat-tat-pārśva-sthatā tu siddhāntāya na kalpate \|

tasmāt tad idaṁ vaktavyam, tadā śrī-kṛṣṇena tāsām ākarṣaṇaṁ
buddhi-pūrvakam iti tair nāvagatam \| tathā hi, vidyā-viśeṣa-mayatvāt
khalv asau vaṁśī-nādas tāsām eva karṇe praviṣṭo na punar anyeṣām \|
sarva-karṇa-praveśaś cet, tarhi śayanāvasara-prāptaṁ nija-śayana-grhaṁ
hitvā katham asau niśi vidūra-nirjana-vanaṁ gata iti vitarkya mātaraḥ
pitr-ādayaḥ sarva eva mahatyā śaṅkayā tatra gaccheyuḥ \| tasmād
autpattikād eva mādhuryān muhuḥ sarvam eva karṣaty asāv iti anubhūya,
tāsām api tad-darśanārthaṁ gamanam āśaṅkyate, kiṁ tv asamayatvāt tair
nivāritam \| tathāpi yady akhaṇḍam api rātriṁ tatrāmūḥ sthitā iti
jñāyeta, tadā vraja-vāsitvāt teṣām asūyāyās tatrāsambhave'pi tad-ābhāsaḥ
syād eva, yathā---\"so'yam asmākaṁ jīvanādi-mūlam \| sa cāyam
akhaṇḍa-niśi para-vadhūnāṁ nija-nikaṭa-sthitim anumodamāna āsīt\" iti
tasya loka-dharmaṁ maryādā-maṅgalātikramam anumāya vismitānāṁ teṣāṁ
tan-maṅgala-cintā-maya eva\|

ayaṁ bhāvaḥ---kopa-maya iveti tad-ābhāsatvam eva tatra labhyate, yena te
vadhūbhyaḥ kanyābhyaś cāsūyeyuḥ \| tāsāṁ sva-pārśva-sthatayā darśanāt tu
so'pi nāsīd iti kutastarām asūyāvakāśa iti \| etad abhipretyaiva
yugāntara-gatāṁs tat-preyasīnāṁ tāsāṁ gotra-pravartakān gopān prati
śrī-viṣṇunā so'yaṁ varo dattaḥ \| yathā pādme sṛṣṭi-khaṇḍe[^178]---

> yad ānanda-prabhṛtayayoḥ avatāraṁ dharātale \|
>
> kariṣyanti tadā cāhaṁ vasiṣye teṣu madhyataḥ \|\|
>
> yuṣmākaṁ kanyakāḥ sarvā ramiṣyante mayā saha \|
>
> tatra doṣo na bhavitā na roṣo na ca matsaraḥ \|\| iti \|

kiṁ ca, svarūpeṇaiva yasya paryāptir na bhavati,
tatropādhi-svīkārānarthakyam iti vrajaukastvenaiva śrī-kṛṣṇaṁ prati
teṣām asūyānutpattir vyākhyātā \| māyā-mohitatvaṁ tatra hetur viruddha
eva \| tan-mohitā eva taṁ praty asūyāṁ kurvanti, na tu tad-amohitā iti
\| tasmān mohitā ity-āder anya-bhāgenaiva saṅgatiḥ \| tatra prayojanaṁ
ca śrī-kṛṣṇasya yad asamañjasatvaṁ kaiścit tarkyeta, tathā yas teṣāṁ
śrī-kṛṣṇa-maṅgala-cintāmaya-bhāva evāsūyatvena pratīyate, tayor
nirasanam eva \| tatra **māyayā** iti karaṇaṁ cet, tarhi kartr-apekṣayā
**tasya** ity atra tenety eva prayujyeta \| yadi ca hetutvaṁ, tarhi
mohitā iti na prayujyeta \| tataḥ kartṛ-rūpaiva seti labhyate \| tasyās
tad-rūpatvena nirdeśaś ca \| priya-jana-prema-maya-līlāviṣṭasya tasya
preraṇaṁ vinā sārvabhaumasya parama-dakṣa-pratinidhir iva tām
antarāntara-labdhāṁ tal-līlāṁ pūrva-pūrva-tādṛśa-tal-līlā-kramam
anukramya samutkarṣa-vilasad-rasatāṁ sā nayatīti vivakṣayā \| tad evam
eva ca darśitam---yoga-māyām upāśrita \[bhā.pu. 10.29.1\] iti \|

tad evaṁ tasyās tadīyatve prakaraṇena labdhe sati tasyeti padasya
pūrvatra nātiprayojakatvāt śrutārthānyathānupapannatvāc ca **tasya dārān
svān svān sva-pārśva-sthāṁś ca manyamānā** iti pareṇāpi yojayitvā
sārthakatāṁ samarthayadbhis tāsu śrī-kṛṣṇasyaupapatyaṁ tāsām
anya-śayyā-niveśaḥ śrī-kṛṣṇāya vraja-vāsinām asūyābhāsaḥ, tasyām
asamañjasatvaṁ ca parihṛtam iti \| tatra tasya māyayā ye sve sve dārāḥ,
tān sva-pārśva-sthān manyamānāḥ bhagavat-preyasy-avasthān ānarha-samaye
tad-abhedenānubhavantaḥ, yato mohitās tayaiveti ca yojayanti \| yataḥ
pati-vratānām api na parāt paribhavaḥ sambhavati \| kim uta ya etasmin
mahā-bhāga \[bhā.pu. 10.8.18\] iti garga-vacanānusāreṇa
śrī-bhagavat-parāṇām, kim uta tat-preyasīnām iti gamyam \| ataḥ
kūrma-purāṇe uttara-vibhāge dvātriṁśad-adhyāyasyānte tad idam
upodvalakam asti \| yathā---

> pati-vratā dharma-parā rudrāṇy eva na saṁśayaḥ \|
>
> nāsyāṁ parābhāvaṁ kartuṁ śaknotīha janaḥ kvacit \|\|
>
> yathā rāmasya subhagā sītā trailoka-viśrutā \|
>
> patnī dāśarather devī vijigye rākṣaseśvaram \|\|
>
> rāmasya bhāryāṁ vimalāṁ rāvaṇo rākṣaseśvaraḥ \|
>
> sītāṁ viśāla-nayanāṁ cakame kāla-coditaḥ \|\|
>
> gṛhītvā māyayā veśaṁ carantīṁ vijane vane \|
>
> samāhartuṁ matiṁ cakre tāpasaḥ kila bhāvinīm \|\|
>
> vijñāya sā ca tad-bhāvaṁ smṛtvā dāśarathiṁ patim \|
>
> jagāma śaraṇaṁ vahnim āvasathyaṁ śuci-smitā \|\|
>
> upatasthe mahā-yogaṁ sarva-pāpa-vināśanam \|
>
> kṛtāñjalī rāma-patnī sākṣāt patim ivācyutam \|\|
>
> namasyāmi mahāyogaṁ kṛtāntaṁ gahanaṁ param \|
>
> dāhakaṁ sarva-bhūtānām īśānaṁ kāla-rūpiṇam \|\| ity-ādi \|
>
> iti vahniṁ pūjya japtvā rāma-patnī yaśasvinī \|
>
> dhyāyantī manasā tasthau rāmam unmīlitekṣaṇā \|\|
>
> athāvavasthyād bhagavān havya-vāho maheśvaraḥ \|
>
> āvirāsīt sudīptātmā tejasaiva dahann iva \|
>
> sṛṣṭvā māyāmayīṁ sītāṁ sa rāvaṇa-vadhecchayā \|\|
>
> sītām ādāya dharmiṣṭhāṁ pāvako'ntaradhīyata \|
>
> tāṁ dṛṣṭvā tādṛśīṁ sītāṁ rāvaṇo rākṣaseśvaraḥ \|
>
> samādāya yayau laṅkāṁ sāgarāntara-saṁsthitām \|
>
> kṛtvā ca rāvaṇa-vadhaṁ rāmo lakṣaṇa-saṁyutaḥ \|
>
> samādāyābhavat sītāṁ śaṅkākulita-mānasaḥ \|
>
> sā pratyayāya bhūtānāṁ sītā māyāmayī punaḥ \|
>
> viveśa pāvakaṁ dīptaṁ dadāha jvalano'pi tām \|
>
> dagdhvā māyāmayīṁ sītāṁ bhagavān ugra-dīdhitiḥ \|
>
> rāmāyādarśayat sītāṁ pāvako'bhūt sura-priyaḥ \|
>
> pragṛhya bhartuś caraṇau karābhyāṁ sā sumadhyamā \|
>
> cakāra praṇatiṁ bhūmau rāmāya janakātmajā \|\|
>
> dṛṣṭvā hṛṣṭa-manā rāmo vismayākula-locanaḥ \|
>
> nanāma vahniṁ śirasā toṣayāmāsa rāghavaḥ \|\|
>
> uvāca vahne bhagavan kim eṣā vara-varṇinī \|
>
> dagdhvā bhagavatā pūrvaṁ diṣṭyā mat-pārśvam āgatā \|\|
>
> tam āha devo lokānāṁ dāhako havya-vāhanaḥ \|
>
> yathā vṛttaṁ dāśarathiṁ bhūtānām eva sannidhau \|\| \[kū.pu.
> 32.513-530\] ity-ādi \|

tasmāt [tadāvasathyāgnivat ta]{.mark}t-līlāyām upāśritā yogamāyāpi yatra
sāhāyyaṁ kuryād eveti gamyate \| tataḥ prastutam evānusandhīyatām
\|\|37\|\|

---------------------------------------------------------------------------------------------------------------------

**jīva-gosvāmī (śrī-kṛṣṇa-sandarbhaḥ 178):** adharma-mayatvaṁ
dvidhāṁ---parakīyātvena para-spṛṣṭatvena ca\| tasmād
yathaiśvarya-jñāna-mayyāṁ śrī-parīkṣit-sabhāyām aiśvarya-jñāna-rītyaiva
tat parihṛtya rasāvahatvaṁ samāhitam, tathā
lokaval-līlā-kaivalyāvalambane prema-mayyāṁ śrī-gokula-sabhāyāṁ
loka-rītyaiva samādheyam \| tathā hi---**nāsūyan** iti yat śrūyate, tac
cātrāpy avaśyam eva saṅgamanīyam \|

tasyāyam arthaḥ---**tasya** **māyayā** kartryā **mohitāḥ** santo
**nāsūyan**, tasya sva-nitya-preyasī-svīkāra-lakṣaṇe guṇe katham asāv
asmad-dhāmārtha-suhṛta-priyātma-tanaya-prāṇāśaya-jīvātutamaḥ
para-dāra-svīkārāmaṅgalam aṅgīkarotīti doṣāropaṁ nākurvann ity arthaḥ \|

māyā-mohitatvam evāha---**manya**- iti \| svarūpa-siddhānāṁ
bhagavad-dārāṇām apara-kartṛka-balātkāra-parihārārtham adhunā cānyadā ca
tat-tad-ākāratayā tasya māyā-kalpitā ye ye **sve sve dārāḥ**, tān
**sva-pārśva-sthān manyamānāḥ** bhagavad-dārābhedena sva-matyā
niścinvānā ity arthaḥ\|

tad evaṁ, antar-gṛha-gatāḥ kāścit \[bhā.pu. 10.29.9\] ity atroktānām api
samādhānaṁ jñeyam \| parama-samarthāyās tasyā māyāyā
nija-prabhu-preyasīnāṁ tad-ekānurāga-svabhāvānāṁ maryādā-rakṣaṇārthaṁ
pariṇayam ārabhya sadaiva sāvadhānatāyā yogyatvāt tad-dinam upalakṣaṇam
eveti \|

śrūyate ca kūrma-purāṇe dvātriṁśādhyāyasyānte pati-vratā-mātrasya parāt
paribhavo na sambhavatīti kaimutyena śrī-sītā-devy-udāhṛtā---

> pati-vratā dharma-parā rudrāṇy eva na saṁśayaḥ \|
>
> nāsyāṁ parābhāvaṁ kartuṁ śaknotīha janaḥ kvacit \|\|
>
> yathā rāmasya subhagā sītā trailoka-viśrutā \|
>
> patnī dāśarather devī vijigye rākṣaseśvaram \|\|
>
> rāmasya bhāryāṁ vimalāṁ rāvaṇo rākṣaseśvaraḥ \|
>
> sītāṁ viśāla-nayanāṁ cakame kāla-coditaḥ \|\|
>
> gṛhītvā māyayā veśaṁ carantīṁ vijane vane \|
>
> samāhartuṁ matiṁ cakre tāpasaḥ kila bhāvinīm \|\|
>
> vijñāyā sā ca tad-bhāvaṁ smṛtvā dāśarathiṁ patim \|
>
> jagāma śaraṇaṁ vahnim āvasathyaṁ śuci-smitā \|\|
>
> upatasthe mahā-yogaṁ sarva-pāpa-vināśanam \|
>
> kṛtāñjalī rāma-patnī sākṣāt patim ivācyutam \|\|
>
> namasyāmi mahāyogaṁ kṛtāntaṁ gahanaṁ param \|
>
> dāhakaṁ sarva-bhūtānām īśānaṁ kāla-rūpiṇam \|\| ity-ādi \|
>
> iti vahniṁ pūjya japtvā rāma-patnī yaśasvinī \|
>
> dhyāyantī manasā tasthau rāmam unmīlitekṣaṇā \|\|
>
> athāvavasthyād bhagavān havya-vāho maheśvaraḥ \|
>
> āvirāsīt sudīptātmā tejasaiva dahann iva \|
>
> sṛṣṭvā māyāmayīṁ sītāṁ sa rāvaṇa-vadhecchayā \|\|
>
> sītām ādāya dharmiṣṭhāṁ pāvako'ntaradhīyata \|
>
> tāṁ dṛṣṭvā tādṛśīṁ sītāṁ rāvaṇo rākṣaseśvaraḥ \|
>
> samādāya yayau laṅkāṁ sāgarāntara-saṁsthitām \|
>
> kṛtvā ca rāvaṇa-vadhaṁ rāmo lakṣaṇa-saṁyutaḥ \|
>
> samādāyābhavat sītāṁ śaṅkākulita-mānasaḥ \|
>
> sā pratyayāya bhūtānāṁ sītā māyāmayī punaḥ \|
>
> viveśa pāvakaṁ dīptaṁ dadāha jvalano'pi tām \|
>
> dagdhvā māyāmayīṁ sītāṁ bhagavān ugra-dīdhitiḥ \|
>
> rāmāyādarśayat sītāṁ pāvako'bhūt sura-priyaḥ \|
>
> pragṛhya bhartuś caraṇau karābhyāṁ sā sumadhyamā \|
>
> cakāra praṇatiṁ bhūmau rāmāya janakātmajā \|\|
>
> dṛṣṭvā hṛṣṭa-manā rāmo vismayākula-locanaḥ \|
>
> nanāma vahniṁ śirasā toṣayāmāsa rāghavaḥ \|\|
>
> uvāca vahne bhagavan kim eṣā vara-varṇinī \|
>
> dagdhvā bhagavatā pūrvaṁ dṛṣṭyā mat-pārśvam āgatā \|\|
>
> tam āha devo lokānāṁ dāhako havya-vāhanaḥ \|
>
> yathā vṛttaṁ dāśarathiṁ bhūtānām eva sannidhau \|\| \[kū.pu.
> 32.513-530\] ity-ādi \|

evam agni-purāṇam api dṛśyam \| tad evam api yat tu vālmīkinā nedaṁ
spaṣṭīkṛtaṁ, tat khalu karuṇa-rasa-poṣaṇārtham eveti gamyate \| seyaṁ ca
tasya paripāṭī kvacid anyenāpy upajīvyate iti jñeyaṁ \|

[]{.mark}

tad evaṁ pativratā-mātrāṇāṁ viśeṣataḥ śrī-bhagavat-preyasyā prabhāve
sati---

> ya etasmin mahā-bhāge prītiṁ kurvanti mānavāḥ \|
>
> nārayo'bhibhavanty etān viṣṇu-pakṣān ivāsurāḥ \|\| \[bhā.pu. 10.8.18\]

iti sāmānya-viṣaye garga-vacane ca sati tādṛśīnāṁ bhrame'pi taṁ
nitya-kāntaṁ parityajantīnāṁ nityaṁ tat-kāntaṁ paricarantī māyā
śrī-rāmāvasathyāgnivad api kiṁ rakṣāṁ na kurvīta, kintu
tadīya-līlā-nāṭya-rakṣārthaṁ **\|**

tad evaṁ ca tat-patiṁ-manyādiṣv eva vivāhādi-śayanādi-samayeṣv eva ca
svarūpa-siddhā āvavrire \| anyeṣu cānyadā ca kalpitā eveti gamyate \|
tāvad eva ca yuktaṁ tāsu
maryādā-rakṣaṇotkaṇṭhā-vardhanaika-prayojanatvāt tasyāḥ \|

[]{.mark}

yathaiva hi tava sutaḥ sati yadādhara-bimbe datta-veṇuḥ \[bhā.pu.
10.35.14\] ity-ādau, śuśrūṣantyaḥ patīn kāścit \[bhā.pu. 10.29.6\]
ity-ādau, tā vāryamāṇāḥ patibhiḥ \[bhā.pu. 10.29.8\] ity-ādau ca
svarūpa-siddhānām eva darśanaṁ tatra tatrāvagatam \| evam anyatrāpy
avagamyam \| tāsām anya-kṛta-dhvaṁsābhāvasya kāraṇaṁ prabhāvaś ca
sambhāvyate---

> ya etasmin mahā-bhāgāḥ
>
> prītiṁ kurvanti mānavāḥ \|
>
> nārayo'bhibhavanty etān
>
> viṣṇu-pakṣān ivāsurāḥ \|\| \[bhā.pu. 10.8.18\] iti kaimutya-prāpteḥ \|

atha tāsām apatya-śravaṇaṁ ca yātṛ-māninī-prabhṛtīnām apatye
tad-vyavahārāt \|

svāpatyatve sati vibhāva-vaiguṇyena rasābhāsatvam āpadyeta \| tataś ca
bhajate tādṛśīḥ krīḍā yāḥ śrutvā tāt-paro bhavet \[bhā.pu. 10.33.36\]
iti, siṣeva ity-ādau sarvāḥ śarat-kāvya-kathā-rasāśrayā \[bhā.pu.
10.33.26\] iti ca virudhyete \| para-putratva-pratipādanāyaiva hi
pāyayantyaḥ śiśūn payaḥ \[bhā.pu. 10.29.6\] ity evoktaṁ, na tu \"sutān
stanam\" iti \| ata eva mātaraḥ pitaraḥ putrā bhrātaraḥ patayaś ca vaḥ
\[bhā.pu. 10.29.20\] iti parihāsatvenaiva śrī-bhagavad-vākyaṁ rasāya
sampadyate \| vāstavatvena tu vairasyāyaiva syāt, tāsām
aṅgīkariṣyamāṇatvāt \| kvacit tābhir eva teṣu yat pati-śabdaḥ prayuktas
tad-bahir-loka-vyavahārata eva nāntar-dṛṣṭita ḥ, yat-paty-apatya-suhṛdām
anuvṛttir aṅga \[bhā.pu. 10.29.32\] ity-ādinā tad-aṅgīkārāt \| mām eva
dayitaṁ śreṣṭham ātmānaṁ manasā gatāḥ \[bhā.pu. 10.46.4\] iti bhagavatā
tāsām antaḥ-karaṇa-prakāśanāt \| gopyaḥ kim ācarad ayam ity-ādau
dāmodarādhara-sudhām api gopikānāṁ bhuṅkte svayaṁ \[bhā.pu. 10.21.9\]
ity anena, api bata madhu-puryām ārya-putro'dhunāste \[bhā.pu.
10.47.21\] ity anena tābhiḥ svayam ukteś ca \|

tata etad uktaṁ bhavati rāsa-pañcādhyāyyāṁ **nāsūyan khalu kṛṣṇāya**
ity-ukta-diśā, sa vo hi svāmī \[go.tā.u. 2.22\] ity tāḥ prati
tāpanī-sthita-durvāsaso vākyavat \| kṛṣṇa-vadhva \[bhā.pu. 10.33.8\]
ity-ukta-rītyā ca \| yāḥ khalu yogamāyām upāśritya iti śravaṇāt
tat-tad-artha-bhagavan-niyukta-yogamāyā-kalpitākalpitatayā
yogamāyaika-viditāḥ svataḥ parataś ca pracchanna-dvividhāyamānā āsan,
tās tu paścād yogamāyayaiva devyā prāpañcitābhyāṁ maryādotkalitābhyāṁ
sva-pālitasya rasa-poṣataroḥ
paryavasāna-nirupadrava-mahā-sukha-prāpti-rūpāya phalāya
muny-ākāśādi-vāṇy-ādikaṁ dvārī-kṛtya vā svayam eva prakaṭībhūya eva vā
śrī-gokula-vāsinaḥ prati tathaiva vyaktī-kṛtāḥ, svarūpeṇa mām eva
ramaṇaṁ prāptāḥ, **nāsūyan khalu kṛṣṇāya** ity-ādy-uktāsūyā-parihārasya
samyaktvāya tat-kalpitās tu sva-sva-patim ity eva śrī-bhagavantam \|
dṛśyate ca saṁjñā-chāyādivat kalpanāyā vyaktatvam eva pariṇāmaḥ sarvatra
\| tad ittham eva mātā-pitr-ādīnām abhīṣṭaṁ sidhyati \|

tasminn eva teṣāṁ vātsalyasya viśrānteḥ \| na ca dāmpatye prakaṭe---

> bahu vāryate yataḥ khalu yatra pracchanna-kāmukatvaṁ ca \|
>
> yā ca mitho durlabhatā sā paramā manmathasya ratiḥ \|\| \[u.nī. 1.20\]

iti bharatānusṛta-nivāraṇādy-abhāvād rasa-niṣpattir na syād iti vācyam
\| tasya nivāraṇaṁ khalu na bhaya-dānena bhavet, sarvātiśāyi-sāmarthyāt,
kintu lajjā-dānenaiva \| lajjā tu kulīna-kumārāṇāṁ
sva-strī-gata-rahasya-vihāra-viśeṣasya pareṇānumitāv api jāyate, kim
uta---

> yatra hrīḥ śrīḥ sthitā tatra, yatra śrīs tatra saṁnatiḥ \|
>
> saṁnatir hrīs tathā śrīś ca nityaṁ kṛṣṇe mahātmani \|\| \[ha.vaṁ.
> 2.101.73 (96.72)\]

iti harivaṁśādy-uktānusāreṇa parama-lajjādi-guṇa-nidhānasya vraje
nava-vayaḥ śrīlatām evābhivyañjatas tasya siddhe ca lajjālutve svayam
eva nivāraṇādi-trayaṁ sidhyati \| kintu lajjā dvividhā saṅgopya
nyāyya-karmaṇi saṅkoca-mātra-karī, anyāyya-karmaṇi nyakkāra-karī ca \|
atra pūrvāvyājāntarācchannā nātivirodhinī uttarā yaśaḥ priyeṇa tena
kṛtte'pi vyāje tasyānumitiś ced dviguṇībhūya virodhinī \|

tad evaṁ sati gopa-nārībhir aniśaṁ krīḍayāmāsa keśavaḥ \[pa.pu.
6.252.26\] śrutāniśa-krīḍā pāradārye sarvathā na sambhavati, sva-dāratve
tu tāsām asaṅkhyānāṁ sva-svarūpa-paty-aprāptā jāta-parama-duḥkhānāṁ
gurubhir api sammataḥ sāntvanādi-rūpo ya āvaśyaka-dharmas
tad-vidha-vyājena sambhavati \| yac ca

> ramya-keli-sukhenaiva gopa-veśa-dharaḥ prabhuḥ \|
>
> bahu-prema-rasenātra māsa-dvayam uvāsa ha \|\| \[pa.pu. 6.279.26\]

ity etat-padyaṁ tad-anantaraṁ ca sarveṣāṁ manoramatvaṁ
bahu-prema-rasa-pradatvaṁ ca ittham eva saṅgacchate iti \| na ca
gopa-nārībhir iti para-dāratvaṁ śabda-labdham \| devahutyāṁ sā tvaṁ
brahman nṛpa-vadhūḥ \[bhā.pu. 3.21.28\] iti kardamaṁ prati
bhagavad-vākyāj jāty-apekṣayāpi sambhavāt \|

na ca nivāraṇādibhir aupapatyam eva bharata-mataṁ, ratnāvalī-nāṭikāyāṁ
yayāti-caritādivad dāmpatye'pi sambhavāt \| neṣṭā yad aṅgini rase
kavibhir paroḍhā \[u.nī. 5.3\] iti virodhāt \|

tad evaṁ gūḍhatayā māyayā praṇītānāṁ ramaṇatayā tasya prāptau mat-kāmā
ramaṇam \[bhā.pu. 11.12.13\] iti padyaṁ yojitam \| nanda-gopa-sutaṁ devi
patiṁ me kuru te namaḥ \[bhā.pu. 10.22.4\] iti kṛta-japānāṁ kumārītvena
prasiddhānāṁ parāsām api saṅkalpa-siddhir eva śrī-bhagavatā kṛtā \|
tatraiva hi svayam aṅgīkṛtaṁ yātābalā vrajaṁ siddhāḥ \[bhā.pu.
10.22.27\] iti \| tad etat-pakṣe'pi pūrvavad eva gupta-patitvāj jāram
iva jāram iti saṅgamanīyam \| tasmāc ca śrī-gopālottara-tāpanyāṁ tāḥ
prati durvāsasā yad uktaṁ, tad eva nigamanīyam---janma-jarābhyāṁ bhinnaḥ
sthāṇur ayam ity-ādau sa vo hi svāmī bhavati \[go.tā.u. 2.23\] iti \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāha---**nāsūyann** iti \|
tad-dinam upalakṣaṇam eva, kintu vivāhādi-sarvāvasthāsv api tathā
jñeyaṁ, siddhānta-rasa-vyāghātāt \| māyā-nirmitān **svān dārān
sva-pārśva-sthān** eva **manyamānā** iti \| tatrāha yan-mitram \[bhā.pu.
10.14.32\] iti, yad dhāmārtha-suhṛd \[bhā.pu. 10.14.35\] ity-ādi
nyāyenāsūyāpy atra loka-rīti-rakṣaṇārthaṁ tad-ābhāsa eva ca jñeyaḥ \|

na tv āpta-kāmasya kutaḥ krīḍane pravṛttiḥ ? kutastarāṁ vā bahir-dṛṣṭyā
loka-gīte tasmin ? ity ata āha---**anu** \[bhā.pu. 10.33.36\] iti \|
\"bhūtānām\" iti pāṭhe'pi **bhaktānām** eva sambandhenaivānyeṣām
**anugraho** jñeyaḥ \| athavā, nanv evam api nityavat guptam eva, tathā
krīḍatu kiṁ prāpañcikebhyas tat-prakaṭanena ? tatrāha---**bhaktānāṁ**
prapañca-gatānām \| **mānuṣaṁ** martya-loka-rūpam \| virāḍ-dehāṁś ca
samāśritaḥ \| tatra prakaṭa ity arthaḥ \| tatra vastuno'pi prabhāvam
āha---**yāḥ śrutvā** iti anyo'pīti śeṣaḥ \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prakṛtam āha---**nāsūyann**
ity-ādi \| asūyābhāve hetum āha---**mohitās tasya māyayā,** yogamāyayā
mohitāḥ \| moha-prakāram āha---**manyamānā** ity-ādi \| yoga-māyaiva
tāsāṁ chāyā-rūpāṇy āviṣkārayāmāsa \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ rājñā pṛṣṭaṁ
para-dārābhimarśanaṁ dharma-viruddhaṁ katham ? tatra prauḍhi-vādena
gopīnāṁ para-dāratvam aṅgīkṛtya, dharma-vyatikramo dṛṣṭaḥ \[bhā.pu.
10.33.30\] ity uttaraṁ dattam \| āpta-kāmo yadu-patiḥ \[bhā.pu.
10.33.30\] iti yat pṛṣṭaṁ, tatra anugrahāya bhaktānām \[bhā.pu.
10.33.36\] ity uttaritam \| yadyapi rājñaḥ samādhānaṁ jātam, tathāpy
anyeṣāṁ sabhāsadāṁ saṁśayo jātaḥ \| tathā hi---yadā śrī-kṛṣṇena
veṇu-nāda-dvārā ākṛṣṭāḥ, tadāsūyāviṣṭais tāsāṁ paty-ādibhir avaruddhāḥ,
tadā guṇa-mayaṁ dehaṁ jahuḥ \[bhā.pu. 10.29.11\] ity uktam \| anyeṣām
[ābhi]{.mark} vraja-vāsināṁ tat-tulyatvāt tāsu sarvāsu gatāsu gṛhāṇāṁ
śūnyatve jāte anveṣṭuṁ kathaṁ te na gatās tatra ?
samādhatte---**nāsūyan** iti \| **vrajaukasas** tāsāṁ paty-ādayas tāsu
gatāsu **kṛṣṇāya nāsūyan**, kṛṣṇe doṣa-dṛṣṭiṁ na cakrur iti \| tasya
hetuḥ---**tasya māyayā** yoga-māyaya **mohitāḥ** \| syāt kṛpā-dambhayor
māyā iti viśvaḥ \| te yadyapi jānanti, tathāpi tasya māyayā kṛpayā
sneha-viśeṣeṇa mohitāḥ doṣa-dṛṣṭiṁ na cakruḥ \|

yad vā, abhijñānāṁ mate **māyā** aghaṭita-ghaṭanā-cāturī-viśeṣaḥ, tena
**mohitāḥ** \| tad āha---yās tu pūrvaṁ gṛha-madhye ruddhāḥ, tat-sadṛśaṁ
dehaṁ chāyā-mayaṁ tebhyo dattvā, tās tenaiva dehena śrī-kṛṣṇāntikaṁ
gatās tāḥ ramayāmāsa \| tathātrāpi tāsāṁ chāyāmaya-dehasya
paty-ādi-samīpe sthāpitatvāt \| ata evāsūyāṁ na cakrur iti \| yataḥ
**svān svān dārān pārśva-sthān** sva-samīpa-sthān **manyamānā
vrajaukasa** ity anena vraja eva sthitāḥ tan-nikaṭe'nveṣṭuṁ na gatā iti
bhāvaḥ \| anugrahāya bhaktānām \[bhā.pu. 10.33.36\] ity anenoktam
anugrahaṁ sphuṭayan teṣv asūyāṁ notpāditavān iti
anyathānugrahāsambhave'sūyāviṣṭā bhaveyur iti bhāvaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ sarvāsv eva
niśāsu gopa-strībhiḥ saha viharati bhagavati tāsāṁ patayaś ca
śvaśrv-ādayaḥ sva-sva-gṛheṣu tāḥ sva-vadhūr adṛṣṭvā bhagavate tasmai
kathaṁ nākupyan ? tatrāha---neti \| māyayā yoga-māyayaiva, na tu
bahiraṅga-māyayā, bhagavat-parivāreṣu tasyā adhikārābhāvāt,
tan-mohitānāṁ ca bhagavad-vaimukhyasyāvaśyambhāvāt, teṣāṁ gopānāṁ tu
bhagavad-vaimukhya-mātrādarśanāt \| tathā mohanaṁ ca gopīṣu kṛṣṇam
abhisṛtavatīṣu dṛśīs tāvatīr eva gopīḥ sṛṣṭvā tān darśayitvaiva \| ataḥ
svān svān dārān sva-pārśva-sthān eva manyamānāḥ \| yad uktam
ujjvala-nīlamaṇau---

> māyā-kalpita-tādṛk-strī-śīlanenānasūyabhiḥ \|
>
> na jātu vraja-devīnāṁ patibhiḥ saha saṅgamaḥ \|\| \[u.nī. 3.32\] iti
> \|

tataś ca yoga-māyāyāś cic-chakti-vṛttitvāt tat-kāryāṇām api
nitya-satyaucityāt sarva-māyikaṁ prapañca-nāśe'pi teṣāṁ
pārśva-stha-dārāṇāṁ, teṣu sva-sva-bhāryābhimānasya ca nitya-satyatvam
eva **manyamānā** ity abhimāna-mātram, na tu yoga-māyā-kalpitānām api
tāsāṁ patibhiḥ sambhoga iti tāsāṁ tad-ākāra-tulya-kārāṇām
anya-sambhuktatvasyānaucityāt \| ata eva sva-pārśva-sthān iti tu
sva-talpa-sthān itu uktam \| tac ca samādhānaṁ yoga-māyayaiva \|
tat-patīnāṁ tāsu kāma-bhāvānupādanāt kṛtam iti jñeyam \|
śrī-bhagavat-pārśvāt sva-sva-gṛhaṁ prati gopīnām āgamana-samaye
māyika-gopīnāṁ māyayaivāntardhāpanam api jñeyam \|\|37\|\|

**\...**

\|\| 10.33.39 \|\|

brahma-rātra upāvṛtte vāsudevānumoditāḥ \|

anicchantyo yayur gopyaḥ sva-gṛhān bhagavat-priyāḥ \|\|

**śrīdhara-svāmī (bhāvārtha-dīpikā) :** brahma-rātre brāhme muhūrte
upāvṛtte prāpte \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kecit tu
brahma-rātra-sama-kāle samāpte satīty āhuḥ \| tad api bhagavan-māyāyā
aghaṭita-ghaṭanā-paṭīyasyāḥ saṅgacchata eva \| mārkaṇḍeyasya kṣaṇa eva
sapta-kalpa-pradarśanāt \| vāsudevena sarvatra prakāśamānenānumoditāḥ
sva-gṛhādāv api dattānandā anicchantyo bhagavad-viraham asahamānāḥ \|
etad evāha---bhagavān eva priyo yāsāṁ na gṛhādi \| tās tathā \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** brahma-rātra ity-ādi
\| brāhma-muhūrte militānām aneka-rātrīṇām antima-rātri-carama-yāmārdhe
iti bhāvaḥ \| kālasyāpi niṣkriyatvāt tasyā nedaṁ citram \|
vāsudevānumoditās tā bhagavat-priyāḥ sva-sthānaṁ yayuḥ \| sva-gṛhān
anicchantyas tatraiva vṛndāvane nitya-siddhaṁ yoga-pīṭhākhyaṁ
sthala-viśeṣaṁ yayuḥ \| gopās tu chāyā-rūpābhir eva manyamānāḥ
sva-pārśvasthān ity-ādinā kṛtārthā eva taṁ nāsūyan \| tasya nāṭyasya
mahimaiveyam \| yad vā, pati-gṛhān anicchantyaḥ sva-gṛhān
yoga-māyā-kṛtān nija-gṛhān yayuḥ \| vāsudevenānu-moditāḥ satyaḥ \| yad
vā, vāsudevānumodita-sthalaṁ tā yayuḥ \| vāsudevenoddiṣṭaṁ
nija-sthāna-viśeṣam \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāsudevena
cittādhiṣṭhātrā anumoditā antaḥ-preritā api \| yad vā, vasuṣu aṣṭāsu
ivyatīti vasudevo vasu-pravaro droṇa-rūpaḥ śrī-nandas tat-putro
vāsudevas tena bhagavattā-prakaṭana-pareṇa śrī-kṛṣṇena
vraja-maṅgalārtham anujñātāḥ \| kiṁ vā, anu nirantaraṁ moditāḥ harṣitāḥ
\| ata evānicchantyaḥ \| tathāpi sva-sva-gṛhaṁ yayuḥ \| kutaḥ ?
bhagavat-priyāḥ \| tasya prītimālocyetiarthaḥ \| anyathā
pitṛ-mātṛ-vayasya-varga-santoṣaṇa-gopāla-nādes tathā pūrvavad
rāsa-krīḍā-sukhasya cāsampattiḥ \| tat-tad-asampattyā bhagavato
mādhurya-viśeṣāsiddhiś ceti dik \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad etat prāsaṅgikaṁ
samāpyopasaṁharan parama-sukhāmṛta-sindhum avagāḍhānām api tāsām atṛptim
āha \| anicchantyo'pi gopyaḥ sva-gṛhān yayuḥ tena samaṁ vihāreṇaiva
vrajaṁ nikaṭa-prāyam āgatya sva-sva-gṛha-vartmāni jagṛhur ity arthaḥ \|
tatra hetuḥ brahmeti tat-kālasya gṛha-gamanāyaiva yogyatvād ity arthaḥ
\|

nanu tad-artha-tyakta-sarvāsāṁ tāsāṁ kathaṁ tad-apekṣā ?
tatrāha---vasudevo'tra prāg-janmani vasuṣu virājitatvāt vrajeśvara eva
\| gokula-līlāyāṁ tad-arthaḥ tasyaiva sānnidhyāt tataś cāpatyārthe'ṇi
tena tasyāpattayāpekṣita-tad-anusmaraṇa-prātaḥ-kālena anumoditāḥ punar
āśu sva-saṅga-dānādy-aṅgīkāra-stutyādibhiḥ kāritānumodanā ity arthaḥ \|
śleṣa-viśeṣeṇa tat-tan-nikaṭe sarvadā eva satā krīḍatā cānumoditā iti
pratyekam apy anunayo darśitaḥ \| aiśvaryārthatve tu tenāpy anunayāt
tāsāṁ māhātmyaṁ darśitam \|

yad vā, vasevaṁ tāsāṁ śuddham antaḥkaraṇam \| sattvaṁ viśuddhaṁ
vasudeva-śabditam iti śrī-śivokteḥ \| premṇā tad-adhiṣṭhātreti tatra
sattvam uktam \|

nanu tābhir labdha-durlabha-saṅgānasya tasya tyāgena tad-yatnenāpy
anumodanaṁ katham iva ghaṭeta prema-phalam iti \| tad-dhyānād api kathaṁ
tad-vaśatvam ? tatrāha---bhagavān eva priyo yāsāṁ tāḥ \| bhagavataḥ
preyasyo vā \| ataḥ duḥkham api tāḥ sahyante, na tu tat-saṅkoca-leśam
apīti bhāvaḥ \| sa tu puruṣāṇāṁ preyasī-vaśatve'pi lajjā maryādā
dākṣiṇyādībhis tad-eka-saṅga-tyāgasya darśanād iti ca bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** phalitam āha---brahma-rātra
ity-ādi \| militānām aneka-rātrīṇāṁ śeṣa-yāmārdhe upāvṛtte
bhagavad-icchayā samprāpte sati tā gopya ūḍhānūḍhādi-prakāroktāḥ sarvā
eva bhagavat-priyāḥ satyaḥ sva-gṛhān anicchantyo vāsudevam anumodayituṁ
śīlaṁ yāsām iti tathā tac chrī-vṛndāvanāntarvarti-pura-viśeṣaṁ yayur iti
bhāvaḥ \| vastutas tu sva-gṛhaṁ punar na gatā eveti granthārthaḥ \|
sva-gṛhān anicchantya iti hetumad-viśeṣaṇena gṛhāntaraṁ lakṣyate
\|\|38\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ śrī-kṛṣṇasya
rasaiśvaryaṁ saparikaraṁ nirūpya tāsv api niraṅkuśam aiśvaryaṁ janeṣu
prakhyāpya rasa-sindhoḥ prastutam agādhatvam upasaṁharan tāsāṁ śrī-kṛṣṇe
dharma-dhūrye tṛpty-abhaviṣyat vyañjitam \| navānurāga-sad-bhāve'pi
punar api divasāntare tam eva rāsa-vilāsaṁ prakaṭayituṁ balād iva
kṛṣṇa-preritānāṁ gamanam āha---brahma-rātreti \| brāhme muhūrte \| yad
vā, brahma-rātre brahmaṇo rātri-tulye kāle upa samīpam upāvṛtte jāte
sati \| pūrvam ācāryair eva vyākhyātaṁ śaśāṅkaś ca sa-gaṇo
vismito'bhavad iti \| tataś cātidīrghāsu brahma-niśā-sadṛśīṣu reme ity
uktam \| yad vā, brahmaṇaḥ svānanda-pūrṇasyāpi tulya-kāle upa samīpe
āvṛtte ā samantāt vṛtte jāte pūrṇe satīty arthaḥ \|
brahmatvānanusandhānena pūrṇa-ramaṇe jāte sati ātmārāmo'py arīramad
ity-ādy-ukteḥ \| punar api kariṣyamāṇa-ramaṇābhisandhinā
navānurāga-vṛddhaye \|

tadā vāsudevānumoditāḥ vasuṣu dīvyatīti vasudevo nandaḥ, tat-putreṇety
arthaḥ \| droṇo vasūnāṁ pravaraḥ ity-ukteḥ \| yad vā, vasubhir
go-mahiṣyādi-dhanair dīvyati prakāśate vasudevo nandaḥ, tat-putreṇeti \|
ayam abhiprāyaḥ---go-mahiṣyādi-dohanādi-samaye nandaṁ smariṣyatīti \|
tad-anusadhānaṁ nandasyāpi ānanda-vitaraṇa-prītena tenānumoditāḥ \|
idānīṁ dadhi-nirmathana-samayo jāto go-dohanādi-samayo jātaḥ \| punar
apy evaṁ rajanī-mukhe veṇunā ākāraṇīyā ity āśvastāḥ \|

yad vā, vāsudevena cittādhiṣṭhātrānumoditāḥ preritāḥ pūrvam
āgamana-samaye pratiyāta iti bāhya-vṛttyā preritā api na yayuḥ \| yad
vā, tac-cittasyākṛṣṭād gamanāsambhavaḥ \| tābhir apy uktaṁ--- cittaṁ
sukhena bhavatāpahṛtaṁ gṛheṣu \[bhā.pu. 10.29.34\] ity-ādinā \| idānīṁ
cāsya preritatvāttvatto gamanam ajātam iti bhāvaḥ \| yad vā,
vasudevādi-śabditaṁ śuddham antaḥkaraṇaṁ tasmiṁs tad-adhiṣṭhātṛtvena
tiṣṭhatīti vāsudevas tenānumoditāḥ sadā tasya citteṣu pūrṇatvāt \|
tac-cittānuvṛttyā tadājñā-bhaṅgaṁ kartum apārayantyaḥ bāhya-vṛttyā
tad-ājñāṁ śirasi dhārayantyas tat-saṅgam api tyaktum anicchantyaḥ \| yad
vā, gṛheṣu parama-duḥkhānusandhānena vātāśnavat pati-putrādi-śuśrūṣaṇaṁ
taiḥ saha sambhāṣaṇam api kartum anicchantyo'pi priya-prasthāpitāḥ
sva-gṛhān yayuḥ \|

nanv ayukta-svīkāratvena katham anumodanaṁ kṛtam ? kathaṁ ca tābhiḥ
svīkṛtam ? iti cet tatrāha---bhagavat-priyāḥ \| bhagavān eva priyo yāsāṁ
tāḥ priyasyājñā karaṇīyeti \| ājñā-bhaṅgaṁ ko veda kiṁ syāt ? dāsyāsyāpi
svīkṛtatvāt \| lāghava-śaktyānyat sarvaṁ kṛtatvāt cety anusandhānena
suduḥkham api sahamānā yayur iti \| bhagavat-priyā iti vā
tad-vaśavartitvenāpi tā iti bhāvaḥ \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-rātram iti
samāsānta ārṣaḥ \| brahmāṇo rātrau yuga-sahasra-pramāṇāyām upāvṛtte upa
ādhikyena āvṛtte ekām āvṛttiṁ gate sati gopyaḥ sva-gṛhān yayuḥ \|
ekasyām eva rajanyām etāvatyo līlāḥ kartavyā iti bhagavataḥ
satya-saṅkalpatvāt nṛtya-gītādayo vilāsā yāvanto manasy abhīpsitā āsan
tāvatāṁ sampūrtau yāvantaḥ samayāḥ sambhavanti tāvadbhiḥ samayair
yuga-sahasraṁ pūrṇaṁ babhūva, tac ca yuga-sahasraṁ
prahara-catuṣṭayātmaka-rajanī-madhya eva rāsa-sthalyāṁ praviveśa \|
yathā pañca-yojanātmaka-vṛndāvana-pradeśaika-deśa eva
pañcāśat-koṭi-yojana-pramāṇāni brahmāṇḍāni praviṣṭāni brahmaṇā dṛṣṭāni,
yathā cātistoka eva bhagavata udarasyopari uparimitāni dāmāni antare ca
brahmāṇḍam eva dṛṣṭam abhūd ity atra nāsambhāvanā kāryā \| yad uktaṁ
bhāgavatāmṛte---

> ataḥ prabhoḥ priyāṇāṁ ca dhāmnaś ca samayasya ca \|
>
> avicintya-prabhāvatvād atra kiṁ ca na durghaṭam \|\| \[la.bhā.
> 1.5.515\] iti \|

vāsudevānumoditāḥ mama ca bhavatīnāṁ ca prati tādṛśa-krīḍā-siddhy-arthaṁ
pracchanna-kāmataivābhīṣṭeti kṛṣṇena kṛtānumodanā ity arthaḥ \| yad vā,
cittādhiṣṭhātrā vāsudevenaiva guru-lajjā-bhayādikam udbhāvya preritāḥ \|
ata eva priya-virahasya duḥsahatvād anicchantyo'pi yayuḥ \|\|38\|\|

**\...**

\|\| 10.33.40 \|\|

vikrīḍitaṁ vraja-vadhūbhir idaṁ ca viṣṇoḥ

śraddhānvito nu śṛṇuyād atha varṇayed vā \|

bhaktiṁ parāṁ bhagavati parilabhya kāmaṁ

hṛd-rogam āśv apahinoty acireṇa dhīraḥ \|\|

**śrīdhara-svāmī (bhāvārtha-dīpikā) :** bhagavataḥ
kāma-vijaya-rūpa-rāsa-krīḍā-śravaṇādeḥ kāma-vijayam eva phalam
āha---vikrīḍitam iti \| acireṇa dhīraḥ san hṛd-rogaṁ kāmam[^179] āśu
apahinoti parityajatīti \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagaval-līlāyāḥ
samprāpta-nivṛtti-hetutvāc charavaṇaṁ sadā kāryam, sā ca
kāma-jaya-pūrvikā kāmināṁ daurgatyāvagater atra līlāyāṁ bhagavatāpi kāma
eva jito'ta etac-chravaṇa-parāyaṇasyāpi sa ca jito bhavatīty
āśayenāha---vikrīḍitam iti \| vividhaṁ jala-sthala-nādi-bhedena krīḍitaṁ
viharaṇam \| ceti padaṁ śraddhātiśaya-jananārthakam \| yathānyāni
vikrīḍitāni tathaivedaṁ ca līlā-tātparyāvagatyāvāpta-dhairyaḥ san \|
kāma-tyāgasya bhagavad-rūpatā-pādakatvena saṁsāra-nāśakatvaṁ sphuṭam \|

> yadā sarvaṁ pramucyante kāmā ye'sya hṛdi śritāḥ \|
>
> atha martyo'mṛto bhavaty atra brahma samaśnute \|\| iti śruteḥ \|

kāmā vāsanāḥ \| madanasyāpi vāsanā-janyatvāt kāmatvam \|
śrī-paramānanda-sevinā śrīdhareṇa svāminā nirmitā daśamāśrayā
daśama-skandhāntargatā śrī-bhāgavata-bhāvārthānāṁ dīpikā yā sā tv iyam
eva \| pada-vākyādy-arthānāṁ prakāśikās tv anyā bahvyaḥ santīty anena
nijānutkarṣaḥ parotkarṣaś ca sūcitaḥ \| vastutas tu śrī-paramānandaṁ
nija-svarūpānandaṁ sevituṁ śīām asyeti nijānanda-sevī sa cāsau śrīdharo
rādhikeśas tena nirmitā racitā yā śrī-rāsa-līlā sā iyam eva
pañcādhyāya-nirūptaiva \| kiṁbhūtā ? śiryo rādhāyā bhāgavatānām
anyāsāṁgopīnāṁ yo bhāvo bhaktir anurāga iti yāvat \| sa evārthaḥ
prayojanaṁ tasya dīpikā bhakti-pāravaśyāt sarveśvareṇa hariṇā niṣiddham
api strībhir nṛtyam aṅgīkṛtam iti bhāvaḥ \| punar daśamo lakṣmībhūtaḥ
śrī-kṛṣṇa evāśrayo yasyāḥ sā tathā \| kṛṣṇam āśrityā gopībhir
nijābhimataṁ sādhitam iti bhāvaḥ \| (ataḥ paraṁ viśvanāthasya vyākhyā
uddhṛtā \|) \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhajate tādṛśīḥ krīḍā
yā śrutvā tat-paro bhaved iti \| pratipādayati---vikrīḍitam ity-ādi \|
hṛd-rogaṁ kāmādi-doṣam \| etena gopībhiḥ saha sa khalu vilāso hi
sādhanāntareṇāpi duṣkaraṁ hṛdaya-śodhanaṁ karotīti rahasyam \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :vraje yā vadhvo**
nūtana-vivāhitā iva nava-yauvanā gopyaḥ \| yad vā rāsa-krīḍayā sākṣat
tat-patnītvam iva prāptās tābhiḥ \| **idaṁ** ca rāsa-krīḍā-lakṣaṇaṁ
**vi**śiṣṭaṁ **krīḍitaṁ** krīḍām \| **ca**-kārād etādṛśam anyad api \|
kiṁ vā, tv-arthe ca-śabdo'nyato viśeṣāt \| **viṣṇor** iti tāsāṁ madhye
dvayor dvayor \[bhā.pu. 10.33.3\] ity-ādy-ukta-vyāpakatvābhiprāyeṇa\|
**śraddhānvita** iti anyathā rasānudayena parama-bhakty-asampattiḥ \|
śraddhānvitatvād eva **anu** nirantaraṁ **śṛṇuyāt** \| etac ca tathaiva
\| yad vā, **nu** niścitam \| atha śravaṇānantaraṁ śraddhānvitatvāt \|
yad vā, vikalpārthe'nuvarṇayed vā \| kiṁ vā, anu ukta-samuccaye \|
samerc ca \| pratyekaṁ sarveṣāṁ parama-bhakti-sādhanatvāt \| tathāpi
śravaṇādi-trayasyāsya yathottaraṁ tatra śraiṣṭhyam eva jñeyam \| ya ity
adhikāritvāpekṣā nirastā \| **parāṁ** paramāṁ prema-lakṣaṇāṁ
**prati**kṣaṇaṁ nūtanatvena **labdhvā** \| **hṛd-roga**-rūpaṁ **kāmam
i**ti bhagavad-viṣayakaḥ kāmo vyavacchinnaḥ \| tasya paramāmṛtatvena
tad-vaiparītyāt \| **dhīraḥ** sarvārtha-tattva-vettā, sa punaḥ
kāmādi-kṣubhita-citto vā, hṛd-roga-tyāgādikam etat parama-bhakter
ānuṣaṅgikaṁ phalaṁ jñeyam \| tasyā eva mukhya-phalatvāt \|
tat-krīḍā-śravṇādināpy etat syāt \| kiṁ vaktavyam ? tasya
laukika-nindya-kāmya-krīḍāvat sā krīḍeti prasaṅgānusāreṇa tātparyaṁ
kalpyam \| atas tasya tapasāṁ ca kāma-viśeṣaḥ
prema-paripāka-vilāsa-viśeṣa-rūpa eva \| na tu prākṛta iti likhitam eva
\| vivṛtaṁ ca śrī-bhāgavatāmṛte \| anyat tair vyākhyātam \|

yad vā, **dhīraḥ** vicārayan sann ity arthaḥ \| yad vā, kāmaṁ yatheṣṭam
āśu bhaktiṁ pratilabhya **hṛd-rogam ā**dhiṁ śrī-kṛṣṇāprāpty-ādi-kṛtam
acireṇāpahinoti, tat-prāpter iti bhāvaḥ \| anyat samānam \|\|39\|\|

krīḍatā bahir antaś ca jano'yaṁ yena nartyate \|

tasya caitanya-rūpasya prītyai bhagavato'stv idam \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tādṛśa-līlā-śravaṇāder
api prākṛta-kāma-virodhitvena śrī-bhagavat-premāvahatvena ca kaimutyāt
tal-līlāyāḥ parama-bhakti-phala-rūpatvaṁ darśayitvā pūrva-siddhāntam
evotkarṣayan tal-līlā-varṇana-samāptau sukhāveśenottara-kāla-bhāvi
tac-chrotṛ-vaktṛ-janān āśiṣayann iva ca svābhāvika-tat-phalaṁ
kathayati---**vikrīḍitam i**ti \| viśiṣṭāṁ krīḍāṁ ca-kārād īdṛśam anyad
api **viṣṇor** iti tāsāṁ madhye dvayor dvayor \[bhā.pu. 10.33.3\]
ity-ādy-ukta-vyāpakatvābhiprāyeṇa, **śraddhayā** viśvāsenānvita iti \|
tad-viparītāvajñā-rūpāparādha-nivṛtty-arthaś ca nairantaryārthaṁ ca \|
tac ca phala-vaiśiṣṭyārtham \| ata eva yo'**nu** nirantaraṁ **śṛṇuyād**
athānantaraṁ svayaṁ **varṇayec** ca upalakṣaṇaṁ caitat smarec ca
**bhaktiṁ** prema-lakṣaṇāṁ **parāṁ** śrī-gopikā-premānusāritvāt
sarvottama-jātīyām \| **prati**kṣaṇaṁ nūtanatvena **labdhvā** \|
**hṛd-roga**-rūpaṁ **kāmam i**ti bhagavad-viṣayaḥ kāma-viśeṣo
vyavacchinnaḥ \| tasya parama-prema-rūpatvena tad-vaiparītyāt \| kāmam
ity upalakṣaṇam anyeṣām api hṛd-rogāṇām \| anyatra śrūyate---

> brahma-bhūtaḥ prasannātmā na śocati na kāṅkṣati \|
>
> samaḥ sarveṣu bhūteṣu mad-bhaktiṁ labhate parām \|\| \[gītā 18.55\]
> iti \|

atra tu hṛd-rogāpahānāt pūrvam eva parama-bhakti-prāptiḥ \| tasmāt
parama-balavad evedaṁ sādhanam iti bhāvaḥ \| **dhīraḥ** sann iti
dhairyaṁ ca labhata ity arthaḥ \|

yad vā, kāmaṁ yatheṣṭam āśu bhaktiṁ pratilabhya hṛd-rogam ādhiṁ
śrī-kṛṣṇāprāpty-ādi-kṛtam acireṇāpahinoti tat-prāpter iti bhāvaḥ \|
anyat samānam \|\|39\|\|

krīḍatā bahir antaś ca jano'yaṁ yena nartyate \|

tasya caitanya-rūpasya prītyai bhagavato'stv idam \|\|

---------------------------------------------------------------------------------------------------------------------

**jīva-gosvāmī ( (bhakti-sandarbhe 338) :** atha gokule'pi
śrīmad-vraja-vadhū-sahita-rāsādi-līlātmakasya parama-vaiśiṣṭyam
āha---**vikrīḍitam i**ti \| **ca**-kārād anyac ca \| atheti vātha \|
**śṛṇuyād vā varṇayed** vā, upalakṣaṇaṁ caitad dhyānādeḥ \| **parāṁ**
yataḥ parā nānyā kutracid vidyate, tādṛśīm \| **hṛd-rogaṁ** kāmādikam
api śīghram eva tyajati \| atra sāmānyato'pi paramatva-siddhes tatrāpi
parama-śreṣṭha-śrī-rādhā-saṁvalita-līlā-maya-tad-bhajanaṁ tu paramatamam
eveti svataḥ sidhyati \| kintu rahasya-līlā tu pauruṣa-vikāravad
indriyaiḥ, pitṛ-putra-dāsa-bhāvaiś ca nopāsyā, svīya-bhāva-virodhāt \|
rahasyatvaṁ ca tasyāḥ kvacid alpāṁśena, kvacit tu sarvāṁśeneti jñeyam
\|\|39\|\|

---------------------------------------------------------------------------------------------------------------------

**jīva-gosvāmī ( (prīti-sandarbha 84) :** yad vikrīḍitaṁ khalu
nija-śravaṇa-dvārāpy anyeṣāṁ dūra-deśa-kāla-sthitānām api śīghram eva
yaṁ kāmam apanayat paramaṁ premāṇaṁ vitanoti \| tat punas tat kāma-mayaṁ
na syāt \| api tu parama-prema-viśeṣa-mayam eva \| na hi paṅkena paṅkaṁ
kṣālyate \| na tu svayam asnehaḥ snehayati \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---vikrīḍitam
ity-ādi \| bhajate tādṛśīḥ krīḍā yāḥ śrutvā tat-paro bhavet ity uktasya
viśeṣo'yaṁ hṛd-rogam antaḥ-karaṇa-mālinyam acireṇa tat-kṣaṇād eva dhīraḥ
pāṇḍavo vicakṣaṇa ity arthaḥ \| ata idaṁ rahasyaṁ dhīro yo bhavati, sa
śraddhānvitaḥ san śṛṇuyād varṇayet kīrtayet \| svataḥ śakto yadi, tadā
sva-pathenāpi varṇayet \| sugamam \|\|39\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu rāsa-vilāsa-śravaṇena
pāmarāṇāṁ kāmodreka eva bhaviṣyati kim etac chravaṇeneti cet samādhānaṁ
kurvan prākṛta-kāma-jaya-dvārā śrī-vrajendra-nandane paramaṁ
prema-bhakti-rūpa-phalaṁ śrotṛ-vaktṛ-janānāṁ praśaṁsan \|
aprākṛta-kāma-tat-tal-līlā-darśanādy-akāritvaṁ sambhāvayann āha
pañca-vidhā gopyo remire **vikrīḍitaṁ vraja-vadhūbhiḥ** saha \| vividhaṁ
krīḍitam \| ukti-pratyukti-rūpaṁ tat-tad-bhave kadācin nadī-puline
kadācid yamunāyāṁ sarvatra vṛndāvana-pradeśeṣu vraja-devībhiḥ
sahāvirbhāvitaṁ vilāsam, upavanam udāharaṇam etad anyatra sakhibhiḥ saha
kṛtyaṁ nṛtya-gānādikaṁ vrajeśvarī-parokṣa-kṛtaṁ bhāṇḍa-bhaṅgy-ādikaṁ
navanīta-cauryādikaṁ ca etat sarvam anyad api
govardhanoddharaṇādi-caritaṁ **śraddhānvito** āstikya-buddhimān **anu**
vāraṁ vāraṁ **śṛṇuyāt** śravaṇānantaraṁ yaḥ sva-yūtheṣu **varṇayet**
kīrtayet sa **bhagavati** rasaiśvarya-pūrṇe nanda-putre **parāṁ
bhaktiṁ** prema-lakṣaṇāṁ pratilabhya **āśu** śīghraṁ **hṛd-roga**-rūpaṁ
**kāmaṁ** prākṛta-viṣayam a**pahinoti** dūrīkaroti \|
śrī-kṛṣṇe'laukika-kāmasya vidheyatvād bhakti-pratibandhakasya kāmasya
sad-bhāve tad-anupapatteḥ \|

yad vā, kāmaṁ yathecchaṁ hṛd-rogaṁ matsaram apahinoti bhaktau
nirmatsarāṇām adhikāra-śravaṇāt tad uktaṁ dharmaḥ projjhita-kaitavo'tra
paramo nirmatsarāṇāṁ satāṁ \[bhā.pu. 1.1.2\] iti \| yad vā, kṛṣṇe
bhaktiṁ pratilabhya śrī-kṛṣṇa-prāpte-janitaṁ hṛd-rogaṁ hṛt-tāpam āśu
apahinoti \| punaś ca prāpte'pi hṛd-roge bhakti-vāsanayā dhīro bhavati
\|\|39\|\|

iti
śrīman-nāradāvatāra-śrī-vrajācārya-śrī-nārāyaṇa-bhaṭṭa-gosvāmi-viracitāyāṁ
rasikāhlādinī-ṭīkāyāṁ daśama-skandhe rāsa-vilāsa-nigamanaṁ nāma
trayastriṁśo'dhyāyaḥ \|\|33\|\|

iti samāptā \| ucca-grāme śrīmad-revatī-ramaṇa-mandire bhādra-māse
tṛtīyāyāṁ likhitam \|

**viśvanāthaḥ:** sarva-līlā-cūḍāmaṇe rāsasya śravaṇa-kīrtana-phalam api
sarva-phala-cūḍāmaṇi-bhūtam evety āha---**vikrīḍitam** iti \|
**ca**-kārād īdṛśam anyad apy anya-kavi-varṇitaṁ tābhiḥ saha
**vikrīḍitam \| viṣṇor** iti tāsāṁ madhye dvayor dvayor
ity-ādy-ukta-vyāpakatvābhiprāyeṇa **nu** niścitam anudinaṁ vā
**śṛṇuyāt** \| atha **varṇayet** kīrtayet \| sva-kavitayā
kāvya-rūpatvena vibadhnīteti vā \| **parāṁ** prema-lakṣaṇāṁ prāpyeti
ktvā-pratyayena **hṛd-roga**vaty apy adhikāriṇi prathamata eva premṇaḥ
praveśas tatas tat-prabhāvenaivācirato hṛd-roga-nāśa iti premāyaṁ
jñāna-yoga iva na durbalaḥ para-tantraś ceti bhāvaḥ \| hṛd-roga-rūpaṁ
**kāmam i**ti bhagavad-viṣayakaḥ kāma-viśeṣo vyavacchinnas tasya
premāmṛta-rūpatvena tad-vaiparītyāt \|

**dhīraḥ** paṇḍita iti hṛd-roga saty api kathaṁ premā bhaved ity
anāstikya lakṣaṇena mūrkhatvena rahita ity arthaḥ \| ataeva śraddhānvita
iti śāstrāviśvāsinaṁ nāmāparādhinaṁ premāpi nāṅgīkarotīti bhāvaḥ
\|\|39\|\|

śrī-kṛṣṇātivaśīkāra-cuñcor jiṣṇu-śiromaṇeḥ \|

premṇā hāsa ivāyaṁ śrī-rāsaḥ śrīr api nāpa yam \|\|

śāstra-buddhi-vivekādyair api durgamam īkṣyate \|

gopīnāṁ rasa-vartmedaṁ tāsām anugatīr vinā \|\|

pada-vākya-prakaraṇa-dhvanaro'tra sahasraśaḥ \|

santy agamyāś ca gamyāś ca noktā vistara-bhītitaḥ \|\|

iti sārārtha-darśinyāṁ harṣiṇyāṁ bhakta-cetasām \|

daśamasya trayastriṁśaḥ saṅgataḥ saṅgataḥ satām \|\|

iti śrīmad-bhāgavate daśama-skandhe trayastriṁśādhyāyasya

sārārtha-darśinī-ṭīkā samāptā

**\...**

iti śrīmad-bhāgavate mahā-purāṇe brahma-ṣutra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe rāsa-krīḍā-varṇanaṁ nāma

trayastriṁṣo'dhyāyaḥ \|\|

\|\|10.33\|\|

### rāsa-krīḍā samāptā {#rāsa-krīḍā-samāptā .unnumbered}

# ![ggm_title_bw](media/image1.png){width="5.751388888888889in" height="0.8729166666666667in"} {#ggm_title_bw .unnumbered}

śrīmad-bhāgavata-mahā-purāṇe

**rāsa-pañcādhyāyī**

With ten commentaries.

Version 1.00 Jagat (June 9, 2006)

Version 2.00 Jagat (2023)

The principal source for the commentaries found in this edition is the
Bhagavata Vidya Pith edition: (ed.) Bhagavata Rishi and Krishna Shankar
Shastri (Sola Karnavati, 2052 saṁ=1996). Vol. III. I have not included
all the commentaries that are found in this huge volume, but only those
that are of principal interest to ṅaudiya Vaishnavas. Hopefully all
these commentaries will one day be available electronically. That day is
still far off, but for the time being we will take the small step of
offering this portion of the most vital portion of the Bhagavatam, its
five life airs, the Rasa Lila. I have access to a few other editions
containing some of these commentaries, which I have used to confirm and
check readings. Information about these commentaries, along with a few
notes, is given here:

### śrīmad-ānanda-tīrtha-madhvācāryasya bhāgavata-tātparyam {#śrīmad-ānanda-tīrtha-madhvācāryasya-bhāgavata-tātparyam}

This commentary is not included in the Bhagavata Vidya Pith edition.
Only two verses of the Rasa Lila have comments by Madhva (10.29.11, 15).
Madhva lived in the 13th century. I have used (ed.) Bhakti Ballabh
Tirtha, Calcutta : Chaitanya ṅaudiya Math, 1995.

### 2. śrī-śrīdhara-svāminaḥ bhāgavata-bhāvārtha-dīpikā {#śrī-śrīdhara-svāminaḥ-bhāgavata-bhāvārtha-dīpikā .unnumbered}

(ed. Ramateja Pandeya, Benares: Chowkhamba, 1996). The text for Sridhar
Swami\'s commentary was entered by Robert Gafrik. Sridhar\'s commentary
is probably not the earliest, but it is the one that most influenced the
ṅaudiya sampradaya, at least in the beginning.

### 3. śrī-vaṁśīdharasya bhāvārtha-dīpikā-prakāśaḥ {#śrī-vaṁśīdharasya-bhāvārtha-dīpikā-prakāśaḥ .unnumbered}

I earlier stated that this 19th censtury author\'s commentary is of
limited value. In fact, in several places I have found his additions
useful and entertaining. It is placed immediately after Sridhar because,
as the name of the commentary indicates, it follows *Bhāvārtha-dīpikā*
rather than the Bhāgavata verses directly. It appears that in most
cases, Vamsidhar also repeated Vishwanath\'s commentaries verbatim (see
below) and occasionally the Vaishnava Toshani as well. I considered it
an unnecessary repetition and a waste of space to do this, so only
material original to Vamsidhara has been included there.

### 4. śrī-śrīnātha-cakravartinaḥ caitanya-mata-mañjuṣā {#śrī-śrīnātha-cakravartinaḥ-caitanya-mata-mañjuṣā .unnumbered}

As far as I know, the only published edition of this commentary comes
from Haridas Das, no copy of which is in my possession. Srinath
Chakravarti was the spiritual master of Kavi Karnapur. It is thus a
fairly early text, though in all probability does not precede Sanatan
ṅoswami\'s work. I feel that there is a discernable influence of this
commentary on Jiva\'s *Bṛhat-krama-sandarbha,* indicating that Jiva was
influenced, at least in part, to write another commentary on the Tenth
Canto after taking note of Srinath's tika*.*

### 5. śrī-sanātana-gosvāminaḥ bṛhad-vaiṣṇava-toṣaṇī {#śrī-sanātana-gosvāminaḥ-bṛhad-vaiṣṇava-toṣaṇī .unnumbered}

My only source for this was the Bhagavata Vidya Pitha edition.

### 6. śrī-jīva-gosvāminaḥ \[laghu-\] vaiṣṇava-toṣaṇī  {#śrī-jīva-gosvāminaḥ-laghu--vaiṣṇava-toṣaṇī .unnumbered}

Although Puridas published an edition of this text, I only have access
to a portion of it. This is the most influential ṅaudiya commentary.

Besides this *Vaiṣṇava-toṣaṇī*, I have also included Sanatan\'s
*Dig-darśanī* comments from *Hari-bhakti-vilāsa* and those fro
*Bṛhad-bhāgavatārta*, wherever verses from these chapters have been
cited in that work.

### 7. śrī-jīva-gosvāminaḥ krama-sandarbhaḥ {#śrī-jīva-gosvāminaḥ-krama-sandarbhaḥ .unnumbered}

Through the kindness of Srivatsa ṅoswami of Jai Singh ṅhera in
Vrindavan, I have a copy of Puridasa Mahasaya\'s 1952 edition, which is
the principal source here. It is noteworthy that with the exception of
the Tenth Canto, *Krama-sandarbha* is basically a sequential (*krama*)
displacement of the comments found in Jiva\'s *Ṣaṭ-sandarbha.* This
exception is to me inexplicable, as the Sandarbha comments to the Tenth
Canto verses are not duplicated in any of Jiva\'s other Bhagavata
commentaries (unless they are in the *Laghu-vaiṣṇava-toṣaṇī*). I felt
therefore that it was worthwhile to insert those texts here. I may not
have included them all, so the files may be updated as these texts are
discovered.

### 8. śrī-jīva-gosvāminaḥ bṛhat-krama-sandarbhaḥ {#śrī-jīva-gosvāminaḥ-bṛhat-krama-sandarbhaḥ .unnumbered}

Ekkehard Lorenz made TIF files of Puridas\'s edition of this text
available to me. See ***Caitanya-mata-mañjuṣā*** above. This commentary
is also included in the Bhagavata Vidya Pitha edition.

### 9. nārāyaṇa-bhaṭṭasya rasikāhlādinī {#nārāyaṇa-bhaṭṭasya-rasikāhlādinī .unnumbered}

This commentary is also quite early, perhaps even preceding Jiva
ṅoswami. Narayan Bhatta was born in 1532 (saṁ. 1588) in Madurai, Tamil
Nadu, but came to live in Braj in 1546. He was initiated by Krishna Das
Brahmachari, a disciple of ṅadadhar Pandit who was serving at the Madan
Mohan temple in Radha Kund. He is famous for a number of works like
*Vraja-bhakti-vilāsa* and *Vraja-pradīpikā,* etc., which are the most
exhaustive early descriptions of the Braja Dham parikrama (See
Entwistle\'s *Braja: A Place of Pilgrimage*). He also had great
influence in establishing the Rasa Lila performance tradition in Braja
(see Vasant Yamadagni\'s *Rāsa-līlā tathā rāsānukaraṇa vikāsa*, New
Delhi: Sangita Nataka Academy, 1980). This edition was published by
Kusumasarovarawala Krishna Das in the 1950\'s. The editor is Prabhu
Dayal Mittal, a very highly reputed scholar of the Radha Vallabha
Sampradaya. This edition was the source of the Bhagavata Vidya Pith
edition, to the extent that even obvious errors have been repeated.
Though Narayan Bhatta was contemporary to Jiva ṅoswami, there appears to
be little influence of his work, or even of Rupa ṅoswami, to the extent
that he cites *Rasārṇava-sudhākara* to the total exclusion of
*Ujjvala-nīlamaṇi.* He appears, however, to be aware of the
*Vaiṣṇava-toṣaṇī* and, I believe, of Vallabha's commentary.

### 10. śrī-viśvanātha-cakravartinaḥ sārārtha-darśinī {#śrī-viśvanātha-cakravartinaḥ-sārārtha-darśinī .unnumbered}

(ed. Bhakti Ballabh Tirtha, Calcutta : Chaitanya ṅaudiya Math, 1995).
Nothing really needs to be said here except that Vishwanath\'s
popularity has led to the neglect of the *Vaiṣṇava-toṣaṇī*, which is, in
my opinion, unfortunate. The probable reason for this is that Vishwanath
has simplified the commentary and avoided the large numbers of
alternative explanations that Sanatan enjoys so much.

### 11. baladeva-vidyābhūṣaṇasya vaiṣṇavānandinī {#baladeva-vidyābhūṣaṇasya-vaiṣṇavānandinī .unnumbered}

Though the Bhagavata Vidya Pitha has published Baladeva\'s commentary to
the Tenth Canto, there does not seem to be anything at the Rasa Lila.
Whether Baladeva actually did comment on these verses is unknown to me
and is something that needs investigation.

#  śrīmad-bhāgavata-mahā-purāṇe {#śrīmad-bhāgavata-mahā-purāṇe .unnumbered}

# rāsa-pañcādhyāyī {#rāsa-pañcādhyāyī .unnumbered}

śrī-caitanya-sampradāyasya pradhāna-vaiṣṇavācāryāṇāṁ
ṭīkā-ṭippaṇī-samalaṅkṛtā

(10.29)

## athonatriṁśo'dhyāyaḥ {#athonatriṁśodhyāyaḥ .unnumbered}

### veṇu-nādaṁ śrutvā\'gatānāṁ gopīnāṁ śrī-kṛṣṇena saha saṁvādaḥ, rāsārambhaḥ, tāsāṁ mānāpanodāya bhagavato\'ntardhānaṁ ca \| {#veṇu-nādaṁ-śrutvāgatānāṁ-gopīnāṁ-śrī-kṛṣṇena-saha-saṁvādaḥ-rāsārambhaḥ-tāsāṁ-mānāpanodāya-bhagavatontardhānaṁ-ca .unnumbered}

\|\| 10.29.1 \|\|

śrī-śuka uvāca---

bhagavān api tā rātrīḥ śaradotphulla-mallikāḥ \|

vīkṣya rantuṁ manaś cakre yogamāyām upāśritaḥ \|\|

**śrīdhara-svāmī (bhāvārtha-dīpikā) :**

ūnatriṁśe tu rāsārtham ukti-prātyuktayo hareḥ \|

gopībhī rāsa-saṁrambhe tasya cāntardhi-kautukam \|\|a\|\|

brahmādi-jaya-saṁrūḍha-darpa-kandarpa-darpahā \|

jayati śrī-patir gopī-rāsa-maṇḍala-maṇḍanaḥ \|\|b\|\|

nanu viparītam idam, para-dāra-vinodena kandarpa-vijetṛtva-pratīteḥ \|
maivam, yoga-māyām upāśritaḥ \[bhā.pu. 10.29.1\], ātmārāmo'py arīramat
\[bhā.pu. 10.29.42\], sākṣān manmatha- manmathaḥ \[bhā.pu. 10.32.2\],
ātmany avaruddha-saurataḥ \[bhā.pu. 10.33.17\] ity-ādiṣu
svātantryābhidhānāt \| tasmād rāsa-krīḍā-viḍambanaṁ
kāma-vijaya-khyāpanāyety eva tattvam \| kiṁ ca, śṛṅgāra-kathāpadeśena
viśeṣato nivṛtti-parā iyaṁ pañcādhyāyīti vyaktīkariṣyāmaḥ \| **tā
rātrīḥ** yātābalā vrajaṁ siddhā mayemā raṁsyatha kṣapāḥ \[bhā.pu.
10.22.27\] iti pratiśrutā ity arthaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *gopībhiḥ saha hareḥ
uktiḥ* pūrva-pakṣaḥ \| *pratyuktir* uttara-pakṣaḥ \| *rāsasya*
nṛtya-viśeṣasya *saṁrambhe* prārambhe \| utsave vā kartavya iti śeṣaḥ \|
*tasya* hareḥ \| *antardher* antardhānasya *kautukaṁ* kutūhalaṁ ca
\|\|a\|\|

*brahmādīnāṁ jayena saṁrūḍhaḥ* prāpto *darpo* yasya etādṛśaś cāsau
*kandarpaḥ* kāmaḥ, tasya *darpaṁ* garvaṁ *hantīti* tathā \| maṇḍayati
śobhayatīti *maṇḍanaḥ* \|\|b\|\|

rāsānaucityaṁ śaṅkate---*nanv* iti \| *idaṁ* rāsa-krīḍanam \|
pariharati---*maivam* iti \| na hi prākṛtavad bhagavato vinodaḥ,
svātantryād ananyādhīnatvāt \| *viḍambanam* anukaraṇam \| *apadeśaḥ*
chadma \| *nivṛtti-parāḥ* nivṛtti-tātparyikā \| ātmā kāmād virajyeta
kāmānām atisevayāity-ādy-ukteḥ \|
aihikāmuṣmika-sarva-viṣaya-tyāga-pūrvaka-vrajāṅganā-kṛta-bhagavat-para-premṇo
nivṛtteḥ parāvasthatvaṁ sphuṭībhaviṣyati \| tāḥ kāḥ ? *yā* ity evaṁ
*pratiśrutāḥ* pratijñātaḥ \| ity artha iti---na tv iha tac-chabdaḥ
prasiddhi-para iti jñeyam \|

yad vā, **tā** ajñāḥ prajā vīkṣya \| kimbhūtāḥ ? **rātrīḥ** rātrivat
tamo-vyāptāḥ \| tathā **śara** iva **dyanti** khaṇḍayantīti śaradā
duḥkhadā putrādyās teṣu **utphulla-mallikādivat** sukha-buddhayaḥ, tāḥ
\| sva-ramaṇādi vinā tad-uddhāram apaśyan \| **ayogeṣu** yā **māyā**
kṛtvā, tām \| aśubhādy-ayogāya vā svasmin yogāya yā māyā, tām
**upāśritaḥ** \| māyā kṛpāyāṁ lālāyāṁ mūlājñāne chale tathā iti śāśvataḥ
\|

yad vā, tā jijñāsu-rūpāḥ prajāḥ \| kiṁ-bhūtāḥ ? rā dāne ity asmāt trī
rā-trīḥ udārās tyāga-śīlā ātma-nivedikā vā \| tathā śara iva dyanti
utphulla-mallikopalakṣitāṇi viṣaya-sukhāni yāḥ, tā viraktāḥ, tāsām
ayogāya upādhy-adhyāsa-bādhāya kṛpām āśritaḥ \|

yad vā, yogāya brahmābhedāya yā mā pramā, tad-arthaṁ tābhir upāśrito vā
\|

yad vā, tā gopī rātrīḥ svātma-samarpikāḥ \| sva-viyoge śara iva dyati
iti śaradā, tāḥ utphulla-mallikā yāsāṁ tāḥ, tāsāṁ kula-lajjādibhir
ayogāya svasmin yogāya vā kṛpām āśritaḥ \|

yad vā, ayogā anyāyogyā svasyaiva yogyā vā, yā mā tad-aṅga-śobhā, tasyāṁ
datta-cittaḥ \|

yad vā, yo bhagavān yām upāśritaḥ sā rādhā \| kiṁ-bhūtā ? agamā nityā mā
aṅga-śobhā yasyāḥ sā \| yoge saṁyoga eva mā śobhā yasyās tasyāṁ
datta-cittaḥ so'pi \| samānam itarat \|

yad vā, yogāya vraja-sundarīṇāṁ saṁyogāya māyaḥ śabdo yasyāḥ sā
yoga-māyā vaṁśī \| māṅ-śabde'pi ity asya ghañi rūpam \| tām upāśritaḥ
jaṭhara-paṭayor antarato niṣkāsyādhare dadhau \|

yad vā, yogasya saṁbhogasya mā śobhā tāṁ yāti prāpnoti yogamāyā
śrī-rādhā tāṁ manasopāśritaḥ rāsa-krīḍāyāś ca tad-dhetutvād iti \|

yad vā, yogair yogibhir brahmādibhir mīyate jñāyata iti yoga-mā rādhā,
yac cintyam akhileśvaraiḥ iti brahmāṇḍe nāradoktiḥ \|

yat-tejaḥ rantuṁ manaś cakre \| yām upāśrito bhagavān api rantuṁ manaś
cakre ity arthaḥ \| kiṁ kṛtvā ? utphulla-mallikā vīkṣya \| kiṁ-bhūtāḥ ?
tārā nakṣatrāṇi trapante lajjante yābhyas tās tā rātrīḥ \| tāropapadāt
trapater auṇādiko ḍaṭ \| kena sādhanena ? śarebhyaḥ kāma-bāṇebhyo dayate
rakṣatīti śarat strī-saṅghaḥ, tena śaradā \| kvipy ārṣa ā-lopaḥ \|
gopī-samūhenety arthaḥ \|

yad vā, yo bhagavān śrī-kṛṣṇaḥ āpitā rakṣakāntara-rahitaḥ svatantra iti
yāvat \| so'py agamāya kāmāya jetuṁ **rantuṁ manaś cakre** \| agre
himādrau mīyate hiṁsyate śivenety agamaḥ, tasmai, kriyārthopapadasya ca
karmaṇi sthāninaḥ iti caturthī \| etad vṛttaṁ śaive sphuṭam \| kiṁ
kṛtvā? arāt kāma-śāstrāt trāyanta ity artātryas tāḥ \| strī-paṅktīr ity
arthaḥ \| yām āśrityendriyārātīn durjayān \[bhā.pu. 3.14.19\]
ity-ādy-ukteḥ \| kim-bhūtāḥ ? utphulla-mallikāḥ tat-puṣpāṇi yāsu tāḥ \|
kṛta-śṛṅgārā ity arthaḥ \| vīkṣya \|

yad vā, śarāc charavad dāraṇatva-bhāvāt saṁsārād dayate pālayatīti
śaradāḥ śuddha-buddhiḥ, tayā \| amanam āmu saṁsāre bhramaṇaṁ, tataḥ
pātīty āmupaṁ jñānam, tad-āśritaḥ \| ayaṁ kāmaḥ strībhir līlā-miṣeṇa
mayā jeya iti buddhyā vicārya ramaṇaṁ cakra iti bhāva ity alaṁ
prapañcena \|\|1\|\|

ata ārabhyaitat \*-cihnataḥ paraṁ viśvanātha-cakravarti-kṛtāṁ
sa-vaiṣṇava-toṣaṇī-rāsa-pañcādhyāyī-vyākhyāṁ sarvām eva pratipadya
niveśayāmaḥ \| etad alpa-paryāyair aparitoṣāt \|[^180]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhagavān apīty ādi \|
**bhagavān api** kartum akartum anyathā kartuṁ samartho'pi tasmin
rāsa-vilāse durghaṭana-ghaṭanā-paṭīyasīṁ **yogamāyām upāśritaḥ** \| atra
bhagavatyā yad durghaṭaṁ tat samarthanīyam ity-ādiṣṭavān san, **rantuṁ
manaś cakre** ity anvayaḥ \| yogamāyā-kāryaṁ tu, kāryārthe sambhaviṣyati
\[bhā.pu. 10.1.25\] iti diśā sarvam evedam \| tathā hi gopīnāṁ gṛhād
vinirgame tat-pati-putrādīnām agocaratvam, manyamānāḥ sva-pārśva-sthān
svān svān dārān vrajaukasaḥ \[bhā.pu. 10.33.38\] ity-ādi teṣāṁ tathā
jñānam \| aśnanto'pāsya bhojanam \[bhā.pu. 10.29.6\] ity-ādinā
yathā-sthitāgamanādiṣu, rāsa-lāsya-samaye tat-tad-anukūla-veśa-bhūṣādi
sampādanam \| tādātmya-daśāyāṁ pratikūla-pūtanādi-rūpa-grahaṇaṁ, rāsānte
jala-vihārānantaraṁ vastra-bhūṣāntarādi-sampādanam, evam anyad apy ūhyam
\|

**tā rātrīr** ity atra bahvīnāṁ rātrīṇām ekadā darśanābhāvāt \| ayam
evārthaḥ---tathā hi vastutas tu bahu-rātri-sampādyeyaṁ rāsa-līlā, tena
bahvya eva rātraya ekatra militā bhavantv iti yaḥ saṅkalpaḥ kṛtaḥ, tena
tat-kṣaṇam eva tathā mūrtimatīr baddhāñjalīr upasthitā rātrīr vīkṣyeti
bahu-vacana-dyotyaṁ vastu sarva-nāmno maryādā ceyam \| **śaradā**
saṁvatsareṇa yā rātrīr iti vā \| **utphullāni mallikā**-kusumāni yāsu \|
yad vā, utphullā ullasitā mallikā haṁsa-viśeṣā yāsu śarat-kālīyā rātrīr
ity arthaḥ \| tena śarat-kāle yā rātryo rātrayas tā iti vā \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** namaḥ
śrī-rāsa-rasikebhyaḥ \| atra ṭīkāyāṁ *rāsa-saṁrambha* iti tan-nimitte
rāsārambha-sambandhinaṁ mānaṁ vīkṣyety arthaḥ \|
*kandarpa-jetṛtva-pratīter* iti kandarpa-kartṛkasyaiva jetṛtvasya
pratyayād ity arthaḥ \|

atha mūle **śrī-bādarāyaṇir uvāceti** vakṣyamāṇa-mahā-mahimnaḥ
prasaṅgasyāsya balāt tad idaṁ lambhayati, badarikāśrame
mahā-tapaś-caraṇāt bhagavān śrī-bādarāyaṇaḥ veda-vyāsaḥ, tac ca tapaḥ
śrī-kṛṣṇopāsana-lakṣaṇam eva sarvajñasya tasya paramottame tasminn eva
vyavasāyaucityāt tasya tādṛśa-tapaḥ-phala-rūpaḥ putra iti
sarvajñatva-śrī-bhagavat-prema-rasamayatvādikaṁ tatrādhikaṁ yadyapi
sphurati, tathāpi tan-nāma-nirukter māhātmya-paryavasānam atraiva jātaṁ
\| tatas tādṛśa-bhaktyaiva tat śrotavyam iti vyañjitam \| **śrī-śuka
uvāceti** pāṭhe tu paramojjvala-rasatvābhāvyena parama-komalālāpatā
darśitā \| tatas tādṛśa-cittatayaiva śrotavyam idam iti vyañjitam \|

tathā hi sarvātiśāyi-premavatīnāṁ śrī-vraja-sundarīṇāṁ
manoratha-paripūraṇam eva priya-mātra-sukhārthaṁ sarvaṁ kurvataḥ
śrī-bhagavato mukhyatara-prayojanam iti darśayan tad eva tasya
sarvātiśāyi-sukham iti ca prakaṭayan tatra ca---sākṣān
manmatha-manmathaḥ \[bhā.pu. 10.32.2\] iti, trailokya-lakṣmyaika-padaṁ
vapur dadhat \[bhā.pu. 10.32.14\] iti, gopyas tapaḥ kim acaran \[bhā.pu.
10.41.31\] iti dṛṣṭyā sarvātmārāmair api durlabhānāṁ
bhagavad-rūpa-rasa-gandha-sparśa-śabdānāṁ vaiśiṣṭyenānubhavāt
tadīya-rasasyādharāmṛtasya tu sarvathaivānyatrāsambhavāt
prema-viśesa-vistāra-susiddhyā tad-yogyābhis tābhiḥ saha rāsa-krīḍāṁ
pañcendriya-tulya-priyaiḥ pañcabhir adhyāyair varṇayati---yatra pītvā
mukunda-mukha-sāragham akṣi-bhṛṅgaiḥ \[bhā.pu. 10.15.44\] ity-ādinā,
gopīnāṁ paramānanda āsīd govinda-darśane \[bhā.pu. 10.19.16\] ity-ādinā,
itthaṁ śarat svaccha-jalam \[bhā.pu. 10.21.1\] ity-ādinā, hemante
prathame māsi caram \[bhā.pu. 10.22.1\] ity-ādinā ca tāsāṁ tasya ca
nava-rāgaṁ viśiṣya svena varṇita-caram \|

śarad-udāśaye sādhu jāta sat sarasija \[bhā.pu. 10.31.2\] ity-ādinā,
prahasitaṁ priya \[bhā.pu. 10.31.10\] ity-ādinā, dina-parīkṣaye
\[bhā.pu. 10.31.12\] ity-ādinā, rahasi saṁvidaṁ hṛc-chayodayam \[bhā.pu.
10.31.17\] ity-ādinā ca tābhiḥ svayaṁ varṇayiṣyamāṇaṁ ca
smṛtvātiviśiṣṭatayā varṇayitavyatvena nava-saṅgamaṁ smarann
āha---**bhagavān api** iti \|

**api**-śabdena tāsāṁ pūrva-pūrva-varṇitaṁ nava-rāgaṁ
vismārayati---pūrveṇa vākyena tu saṅgamasyāsya navatvam
evāvagamayati---etāvantaṁ kālaṁ tā anurāga-capala-cittatayā rantuṁ manaḥ
kurvantya evāsan \| bhagavāṁs tu jātānurāgatve'pi dhairyeṇa
samaya-viśeṣaṁ pratīkṣamāṇo na cakre \| samprati tāḥ
kaiśora-madhya-prāptāḥ sarva-sukha-pradatayā sarva-maṅgalatayā
prakaṭita-veṇu-śikṣādi-viśeṣatayā ca vilakṣaṇaḥ kumārīṣu ca mayemā
ramyatha kṣapāḥ \[bhā.pu. 10.22.27\] iti pratiśrutā rātrīr vīkṣya
tatrāpi rākā-rātrer āgamanārambha dīptānurāgatvena galita-dhairyatayā
tac cakra eveti pratipatteḥ śleṣeṇa, ātmārāmāś ca munayaḥ ity-ādivat
bhagavan sarvārtha-paripūrṇo'pi tā rātrīr vīkṣya uddīpanatvenānubhūyeti
kaimutyenālambana-rūpāṇaṁ tāsāṁ prema-mahimā darśitaḥ \| tata eva
vyakta-sarvārthaṁ tasya kaiśoram api mānitaṁ jātam iti śrī-viṣṇu-purāṇe
darśitam---

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣapitāhitaḥ \|\| \[vi.pu. 5.13.60\] iti
> \|

hari-vaṁśe---

> yuvatīr gopa-kanyāś ca rātrau saṅkalpa-kālavit \|
>
> kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\]
> iti \|

ity atra kālavid ity asya vyākhyātaṁ **tā rātrīr vīkṣya** iti saha
*tābhir mumoda ha* ity asya sūcakaṁ **rantuṁ manaś cakre** iti
ātmanepada-nirdeśaḥ \| khalv ayaṁ svārtha-kriyatāṁ bodhayati svaritañ
itaḥ kartr-abhiprāye kriyā-phale \[pā. 1.3.72\] iti
viśeṣa-vidhy-āśrayaṇāt tad evaṁ **tā** ity anena svasyāpi
camatkāra-karaṁ kāla-vaiśiṣṭyaṁ vyajya tad-ujjvalitāṁ
śrī-vṛndāvana-śobhām api darśayati---**śarada-** iti \| **śaradā**
hetunā **uc**caiḥ **phullā mallikā** yāsu, tāḥ paraspara-yogāprasiddher
anenāsyāḥ śarado mallikānāṁ cāpūrvatvaṁ vyañjitam \| tena ca sarvāny eva
puṣpāṇi lakṣyante ity ālambana-kāla-deśānāṁ śrī-kṛṣṇāya
prema-maya-parama-sukha-pradatvaṁ darśitaṁ yasmāt hlādinī-śaktir
vilāsa-lakṣaṇa-tat-prema-viśeṣa-mayy evaiṣā riraṁsā, na tu
prākṛta-kāmamayīti teṣāṁ kandarpa-darpahā iti vyākhyānam api tathā
yuktam eva \| nivṛtti-parā iyaṁ pañcādhyāyī ity api svayam eva ca
vakṣyati---

dvātriṁśe virahālāpa-viklinna-hṛdayo hariḥ \|

tatrāvirbhūya gopīs tāḥ sāntvayāmāsa mānayan \|\|

sva-premāmṛta-kallola-vihvalī-kṛta-cetasaḥ \|

sad ayaṁ nandayan gopīr udgato nanda-nandanaḥ \|\| \[bhā.bhā.dī
10.32.1\] iti \|

śrī-munīndreṇāpi idam eva vakṣyate---vikrīḍitaṁ vraja-vadhūbhir idaṁ ca
viṣṇoḥ \[bhā.pu.10.33.40\] ity-ādau tatra durghaṭa-ghaṭanāṁ samādadhad
āha---**yogamāyā** parākhyācintya-śaktiḥ tām **upa** sāmīpyena
**āśritaḥ,** yatra yatra viharati tatra tatraiva tāṁ sūryaḥ sva-dīdhitim
iva sadā prāpta iti svābhāvika-tādṛśa-śaktitvaṁ vyañjitam \| tena ca
durghaṭa-tal-līlā ca setsyatīti bhāvaḥ \| śleṣeṇa **yogaḥ** saṁyogaḥ
tad-arthaṁ **māyā** kṛpā, māyā dambhe kṛpāyāṁ ca iti viśvaḥ \| tām
**upa** ādhikyena **āśritaḥ** \|

kiṁ ca, tāḥ **vīkṣya** krameṇa rākā-paryantam adhikam adhikaṁ manorathaṁ
**cakra** ity arthatve labdhe viśeṣo'yam api jñeyaḥ \| tasyāṁ rākāyāṁ
sāyaṁ gṛham āgato bhojanādikaṁ vidhāya, mātuḥ sthānāt
śayyā-gṛha-candra-śālikā-dvāraṁ gataḥ san sadyaḥ sampādyatvena
niścitavān ity arthaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** namaḥ kṛṣṇāya rāsa-rasikāya
\| **śrī**-yukta-**bādarāyaṇir uvāca** iti \| badarikāśrame
mahā-tapaś-caraṇād bhagavān śrī-vyāso bādarāyaṇaḥ \| tasya
tapaḥ-phala-rūpaḥ putra iti
sarvajñatva-śrī-bhagavat-prema-rasamayatvādikaṁ dhvanitam \| tenoktatvād
asyākhyānasya sarvathā yathā sādhana-sādhyatvaṁ prema-rasa-mayatvaṁ
cābhipretam \| ato bhaktyaitac chrotavyam iti bhāvaḥ \|

idānīṁ śrī-gopikā-manoratha-paripūraṇa-dvārā
prema-viśeṣa-vistāraṇa-rūpaṁ tad-avatāra-mukhyatara-prayojanaṁ darśayan,

tābhiḥ saha viharaṇam eva tasya sarvātiśāyi sukham iti ca prakaṭayan,

tatra cādharāmṛta-pānādinā strī-sadṛśīnām eva
śrī-bhagavad-rūpādi-mādhurī-viśeṣānubhavāt
prema-viśeṣa-vistāra-susiddhyā tad-yogyābhiḥ saha śrī-rāsa-krīḍāṁ
pañca-prāṇa-tulya-pañcādhyāyyā varṇayan, ādau tat-sāmagrīr darśayan,

tatra ca śrī-gopikā-vargākarṣaṇaṁ kathayan,

tad-dhetutvena śrī-bhagavato bhāva-viśeṣa-prākaṭyam āha---**bhagavān**
iti \|

eṣā ca krīḍā tad-ucita-kāle kaiśore jñeyā \| tathā coktaṁ
śrī-viṣṇu-purāṇe---

so'pi kaiśoraka-vayo mānayan madhusūdanaḥ \|

reme tābhir ameyātmā kṣapāsu kṣapitāhitaḥ \|\| \[vi.pu. 5.13.60\] iti \|

śrī-hari-vaṁśe ca---

yuvatīr gopa-kanyāś ca rātrau saṅkalpa-kālavit \|

kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\] iti
\|

tac ca rāsārambhe tasya saundaryādi-viśeṣa-smāraṇena parama-mohanatvāt
śrī-bādarāyaṇinā---tataś ca paugaṇḍa-vayaḥ-śritau vraje \[bhā.pu.
10.15.1\] ity-ādivad vyaktaṁ vaktuṁ na śaktam \| krīḍā sā ca samagram
eva kaiśoraṁ vyāpyety-ādikaṁ sarvam agre yathā-sthānaṁ vivaraṇīyam
tatropalakṣaṇārthaṁ kaiśorārambhe prathamaika-rātra-krīḍeyam ucyate\|

**bhagavān** iti rāsa-krīḍāyāṁ
nijāśeṣa-bhagavattā-sāra-prakaṭanābhiprāyeṇa \| nandādayaḥ
paramānanda-nirvṛtāḥ \[bhā.pu. 10.28.17\] babhūvuḥ \| **bhagavān api**
svayaṁ paramānanda-nirvṛto bhavituṁ **rantuṁ** krīḍā-viśeṣaṁ kartuṁ
**manaś cakre** aicchad iti api-śabdārthaḥ \|

**tā rātrīr** iti tair vyañjitārtham eva \| yad vā, **tā** anirvacanīyāḥ
sarva-kāla-śreṣṭhatarāḥ paramānanda-rasa-mayīs tat-krīḍā-yogyā ity
arthaḥ \| bahu-vacanena bahvīṣu rātriṣv eva tat-krīḍā bodhyate, tac
cāste sa-viśeṣaṁ vyaktaṁ bhāvi \| **śaradā** kṛtvā **uccaiḥ phullā**
vikasitā **mallikā** yāsu tāḥ, yadyapi sarva-rtv-āśraye śrī-vṛndāvane
sadā sarva-puṣpāṇy udbhavanti, viśeṣataś ca śaradi
jāti-kumuda-kamalādīny api vikasanti, tathāpy utphulla-mallikā iti
rātri-viṣayaka-vikāsa-viśeṣābhiprāyeṇa \| evam agre'pi kumudvantam
\[bhā.pu. 10.29.3\] ity uddīpanāni **vīkṣya** rati-yogyā iti ālocya
**yogamāyā** parākhya-saccidānanda-śakti-viśeṣas tām
upakaraṇatvenāśritaḥ prakaṭitavān san, iti sarva-līlāto viśeṣeṇa
rāsa-krīḍāyāḥ paramānanda-viśeṣādikam abhipretam\| sarvasyā api līlāyāḥ
saccidānanda-rūpatvaṁ prāg aṣṭamādhyāye bālya-līlāyāṁ vivṛtam evāsti \|

yad vā, **yoga** aiśvaryaṁ tad-yuktā **māyā** dayā, māyā dambhe kṛpāyāṁ
ca iti viśvaḥ \| **tām upāśrita** upādhitvena prāptaḥ san rāsa-krīḍayā
svasyaiśvaryaṁ kṛpāṁ ca vistārayāmāsety arthaḥ\|

yad va, **api**-śabdasyātraivānvayaḥ, **yoga** ātmārāmatā **māyā**
āvaraṇātmikā vā kāpaṭyaṁ vā, yoga-yuktāṁ māyām **upa** sāmīpyena nityam
**āśrito**'pi iti tadānīṁ **yogo māyā** ca nātiṣṭhan \| kintu
nija-padābja-prema-sampad-vistāraṇa-rūpa-satya-svabhāvo vyakto'bhūd ity
arthaḥ \|

yad vā, **yoge** saṁyoge yā **māyā** yajña-patnīṣv iva vañcanā, tām
**upāśrito'pi** \| iti tadānīṁ tasya saṅgame māyā na nivṛttety arthaḥ \|
sarvābhir eva gopībhiḥ saha sākṣāt saṁyoga-viśeṣa-siddheḥ, siddhiṁ
gatābhir api tat-prāpteḥ \|

yad vā, yunakti nityaṁ vakṣasi saṁyogaṁ prāpnotīti **yogā** **yā**
**mā** lakṣmīḥ, tasyāṁ nityaṁ vartamānaḥ, tayā sadā sevyamāno'pīty
arthaḥ \| iti rāsa-krīḍā tayā na sampadyeta, tad-durlabhā ca sety-ādy
abhipretam \|

yad vā, yogāya saṁyogāya māyaḥ-śabdo yasyāḥ, sā **yogamāyā** vaṁśī \|
māṁ māne śabde ca ity asya ghañi rūpaṁ, tām upāśritaḥ \|

yad vā, yogasya saṁyogasya māyo mānaṁ paryāptir yasyāṁ, sā **yogamāyā**
śrī-rādhā \| athavā yogasya saṁyogasya mā lakṣmīḥ sampattir iti yāvat
tāṁ yāti prāpnotīti **yogamāyā** śrī-rādhaiva, tāṁ manasā **upāśritaḥ**,
rāsa-krīḍāyās tad-dhetukatvāt tat pādme prasiddham eva \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bhagavān api** ity **api**-śabdena
tat-preyasyo'pīti samuccīyante \| **tā** nija-mādhuryeṇāpy
asman-mano-hāriṇīḥ \| **śaradā** api
**mallikotphulla**-tādṛśa-rasa-maya-līlā-samaya-rūpatvāt \|
**yogamāyāṁ** durghaṭa-ghaṭanā-śaktim \| **upa** samīpe **āśritaḥ** \|
tādṛśa-tat-sevāvasarāpekṣayā nikaṭastha-tādṛśa-śaktim ity arthaḥ
\|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
brahmendrāgni-varuṇādīnāṁ *darpaṁ* śamayitvā *kandarpasya darpaṁ*
śamayituṁ yugapad aneka-ramaṇī-kadamba-saṁvalitaṁ rāsākhyaṁ lāsyam
āripsur **bhagavān** ekadā sva-yoga-vaibhavaṁ prāduścakāra \| tatra
rāsasya lakṣaṇaṁ yathā---

nartakībhir anekābhir maṇḍale vicariṣṇubhiḥ \|

yatraiko nṛtyati naṭas tad vai hallīśakaṁ viduḥ \|\|

tad evedaṁ tāla-bandha-gati-bhedena bhūyasā \| rāsaḥ syān na sa nāke'pi
vartate kiṁ punar bhuvi ? ity asya duṣkaratayā parama-ramaṇīyatayā ca
bahu-kāla-sāmyāc ca tathā ca bahvīr eva **rātrīr** ekatra kartuṁ
kṛta-saṅkalpatvāt tat-kālaṁ samupasthitāḥ, rātry-abhimāninīr bahvīr eva
devatāḥ purato **vīkṣya** **rantum** icchāṁ **cakāra** ity
āha---**bhagavān api** ity-ādi \| **bhagavān** acintya-vaibhavo'**pi
yoga-māyām upāśritaḥ** san **rantuṁ manaś cakre** \|

ayaṁ bhāvaḥ---asmin vilāse bahvya eva durghaṭa-saṅghaṭanāḥ sambhāvyāḥ,
tās tu kevalaṁ yogaiśvarya-sādhyāḥ svayam icchā-mātreṇa kartuṁ śakyā apy
agrima-rasasya madhura-komalatāyām aiśvarya-prakāśanaṁ nātisurasam iti
tat-tat-karmaṇi kāryārthe sambhaviṣyati \[bhā.pu. 10.1.25\] iti prāg
evāvatīrṇāṁ mūrtimatīṁ sva-yoga-śaktiṁ, \"tvayāsmin vilāse sarvam eva
samarthanīyam\" ity **upāśritaḥ,** vidheyatvena **upāśrita** ājñaptavān
ity arthaḥ \| ity ayam **aper** arthaḥ \|

kiṁ kṛtvā ? **tā rātrīr vīkṣya** \"tāḥ pūrva-saṅkalpitā anekā rātraya
ekatra militā bhavantu\" iti manasi kṛtvety ayaṁ **tac**-chabdārthaḥ \|
anekānāṁ rātrīṇāṁ kramād āgāminīnāṁ yugapad darśanābhāvāt **rātrīr** iti
rātrādhiṣṭhātṛ-devatā ity ayaṁ bahu-vacanārthaḥ \| ānanda-ghane
śrī-vigrahe'ntaḥ-karaṇābhāvād icchā-śakti-mātrasyaiva sambhavād
alaukika-kṛti-sādhya-kriyā-viṣayatve'pi
laukika-kṛti-sādhya-kriyā-viṣayatvāya **manaś cakre**, manaḥ svīcakāreti
manaḥ-śabdārthaḥ \| manaḥ-svīkārān manobhavasyāpi svīkāraḥ \|

**rātrīḥ** kīdṛśīḥ ? **śaradotphulla-mallikāḥ** \| śarat-sambandhinyaḥ
śāradyaḥ \| **utphulla-mallikā** unmallikāḥ phulla-mallikāś ca \|
vasante unmukha-mallikāḥ \| grīṣme phulla-mallikāḥ \| paścāt
karma-dhāraye puṁvad-bhāvāt siddham\| etena
śarad-vasanta-grīṣma-sambandhinyo rātraya ekatra militāḥ satyo
aśīty-uttara-śata-rātry-abhimāninyo devatā eva yugapad āgatā ity arthaḥ
\| na kevalaṁ śāradya eva, **bhagavān** iti aiśvarya-param \| tathā sati
mātā-pitṛ-samīpe pūrvavad eka-rātram iva śayitavad āsīt \| idaṁ hi
tasyaiśvaryam \|\|1\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 296) : yoga-māyāṁ** tāsām asaṅkhyānām
asaṅkhya-vāñchā-pūrikāṁ sva-śaktiṁ svabhāvata eva **āśritya** ity arthaḥ
\|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**

vande guruṁ kṛpā-sindhuṁ sac-cid-ānanda-vigraham \|

prāpur bhāgavataṁ jñānaṁ bahavo yad-anugrahāt \|\|

sarva-vedān samunmathya kṣīra-bāddhair ivāmṛtam \|

tac-chrī-bhāgavataṁ jñānaṁ proktaṁ bhagavatā svayam \|

tat-sāra-bhūta-nikhilā pañcādhyāyī nigadyatā \|\|

tatra tāvat daśama-skandhārtho nirodho nirṇītaḥ \| ato'tra pañcādhyāyāṁ
śrī-kṛṣṇa-priya-vargayoḥ paraspara-nirodho'nuvarṇyate \| sa tu
itara-rasābhibhava-pūrvakaṁ vilāsātmakaṁ premaṇi dehendriya-manasā
sthitiḥ nirodha iti \| prema-lakṣaṇaṁ rasārṇave---sa premā bheda-rahitaṁ
yūnor yad bhāva-bandhanam \[ra.su. 2.112\] iti \|

atra premṇi śrī-kṛṣṇa-priya-vargayoḥ kṣīra-nīravad āśleṣaḥ sāmarasyān
nyūnādhika-bhāvena vivektuṁ na śakyate \| tad uktam---

svāntayoḥ sarva-bhāvena sevya-sevakayos tathā \|

kṣīra-nīravad āśleṣo viṣayādhāratā tathā \|\|

aṅgānām api tādṛktvaṁ sa premā vinigadyate \|

dvāviṁśati-vidhaḥ śleṣo vijñeyo'tra subuddhibhiḥ \|\|

tathā hi, priya-varga-śrī-kṛṣṇa-manasoḥ sarvāṁśena saṁśleṣaḥ
kṣīra-nīravat anyat sarvaṁ bhakti-rasa-taraṅgiṇyāṁ vivṛtam eva \| tatra
hṛdayendriya-manasāṁ śrī-kṛṣṇa-dehendriya-manaḥsu ekīkaraṇaṁ,
vraja-devībhiḥ sva-hṛdayam evodvāditaṁ vakṣyamāṇa-ślokena---

> cittaṁ sukhena bhavatāpahṛtaṁ gṛheṣu
>
> yan nirviśaty uta karāv api gṛhya-kṛtye \|
>
> pādau padaṁ na calatas tava pāda-mūlāt
>
> yāmaḥ kathaṁ vrajam atho karavāma kiṁ vā \|\| \[bhā.pu. 10.29.34\]

sva-cittena saṁśleṣo vraja-devī-kartṛkaḥ \| śrī-kṛṣṇa-kartṛkam
āha---bāhu-prasāra-parirambha- \[bhā.pu. 10.29.46\] ity-ādinoktaḥ \|
anyatra gatyānurāga- \[bhā.pu. 10.30.2\] iti \| ayaṁ saṁśleṣas tu
nirodhenaiva, tatrodāharaṇam---

> kapotau sneha-guṇita-hṛdayau gṛha-dharmiṇau \|
>
> dṛṣṭiṁ dṛṣṭyāṅgam aṅgena buddhiṁ buddhyā babandhatuḥ \|\| iti \|

tatra,

> bhogārthaṁ sṛṣṭir ity anye, krīḍārtham iti cāpare \|
>
> devasyaiva svabhāvo'yam āpta-kāmasya kā spṛhā \|\| \[gauḍapāda-kārikā
> 1.9\] iti \|

lokavat tu līlā-kaivalyam \[ve.sū. 2.1.33\] sutrāc ca kutracit līlā,
kutracit krīḍā, kutracit karmeti\| tatra **yogamāyā**-kartṛkā kriyā
līlā, priya-vargaiḥ sahāvirbhāvitā kriyā (krīḍā?) \| krīḍā-sāmānyāt tu
śarīra-vyāpāraṁ karmeti \| etat tritayam api vilāsaṁ na vyabhicarati \|
madhura-rasāvirbhāvitā kriyā-vilāsa iti lakṣaṇānta-līlodāharaṇaṁ,
yogeśvareṇa kṛṣṇena tāsāṁ madhye dvayor dvayoḥ praviṣṭena \[bhā.pu.
10.33.3\] uktiḥ \| anāyāsena tat-tan-madhye praveśo lāghava-śaktyā, sā
līlā vilāsa eva tābhiḥ sametābhir udāra-ceṣṭitaḥ \[bhā.pu. 10.29.43\]
iti \|

krīḍā vilāsa eva \| tataś ca kṛṣṇopavana \[bhā.pu. 10.33.25\] iti
sāmānyataḥ śarīra-vyāpāro'pi vilāsa eva \| anyatra sa tu bhinnāny
adhikāriṇi vatsala-sakhyādi-raseṣu iha tu samānādhikaraṇatvam, evaṁ
bhinna-rasālambanebhyo nirodham uktvātra sajātibhyo nirodha ucyate \|
ājagmur anyonyam alakṣitodyamā \[bhā.pu. 10.29.4\] iti [dehaḥsu]{.mark}
aiśvaryāt \|

śrī-kṛṣṇasya nirodha ucyate munīndreṇa---**bhagavān api**,
sambandha-viṣaya-prayojana-viśiṣṭena granthasyotkarṣam
āha---pratipādya-pratipādakaḥ sambandhaḥ \| tatra pratipādyaṁ
priya-varga-śrī-kṛṣṇayor vilāsaḥ \| pratipādakaḥ śrī-śukaḥ \| tasya
vilāsa-pratipādane pravṛttiḥ nirodhenaiva \| tad uktaṁ---

> pariniṣṭhito'pi nairguṇya uttama-śloka-līlayā \|
>
> gṛhīta-cetā rājarṣe ākhyānaṁ yad adhītavān \|\| \[bhā.pu. 2.1.9\] iti
> \|

ātmārāmo'py arīramat \[bhā.pu. 10.29.42\], **bhagavān api** iti
aiśvaryān nirodhaḥ \| yathā śrī-kṛṣṇasya aiśvarān nirodhenaiva vilāse
pravṛttiḥ, tathā munīndrasyāpi vilāsa-vyākhyāne pravṛttiḥ \| ataḥ
pratipādya-pratipādaka-sambandhasyotkarṣam āha---priya-vargasya
śrī-kṛṣṇo viṣaya ādhāraś ca candra-candrikāvat, śrī-kṛṣṇasya priya-vargo
viṣaya ādhāraś ca \| anyathā ekatarābhāve ābhāsaḥ syāt,
priya-varga-svāntasya śrī-kṛṣṇo viṣaya ādhāraś ca candra-candrikāvat \|
śrī-kṛṣṇa-svāntasya priya-vargo viṣaya ādhāraś ca \| priya-vargasya
śrī-kṛṣṇāṅgaṁ viṣaya ādhāraś ca \| priya-varga-svāntasya śrī-kṛṣṇo
viṣaya ādhāraś ca \| śrī-kṛṣṇa-svāntasya priya-vargo viṣaya ādhāraś ca
priya-vargasya śrī-kṛṣṇāṅgaṁ viṣaya ādhāraś ca \| priya-varga-sthitasya
śrī-kṛṣṇa-cittaṁ viṣaya ādhāraś ca \| śrī-kṛṣṇasya priya-vargāṅgaṁ
viṣaya ādhāraś ca \| śrī-kṛṣṇa-cittasya priya-varga-cittaṁ viṣaya
ādhāraś ca \| priya-varga-cakṣuṣaḥ śrī-kṛṣṇo viṣayaḥ śrī-kṛṣṇa-cakṣuṣaś
ca \| evam anyonyasya viṣayī-viṣayasyāvasthoktā granthasyāpi sa eva
viṣaya ukto nānya iti \|

anena viṣaya-vaiśiṣṭyam uktaṁ prayojana-vaiśeṣyam
āha---nitya-kiśora-vilāsa-sphūrtyā hṛd-rogasya prākṛta-kāmasya
śānti-dvārā laukika-kāmena śrī-kṛṣṇa-priya-vargayoḥ
paraspara-vihāra-darśanautkaṇṭhya-tad-anukūlatvaṁ cedam eva prayojanam
agre vadiṣyati---vikrīḍitaṁ vraja-vadhūbhir \[bhā.pu. 10.33.42\] iti \|
etad-anusandhānavān munīndraḥ svābhipretaṁ vilāsaṁ kathayiṣyan tāvac
chrī-kṛṣṇasya mānasīṁ līlāṁ vivṛṇoti---**bhagavān** iti \| tatrādau
bhāvotpattim āha---tad uktaṁ rasārṇave---nirvikārasya cittasya bhāvaḥ
syād ādi-vikriyā \[ra.sū. 1.192\] \| sāhitya-darpaṇe---nirvikārātmake
citte bhāvaḥ prathama-vikriyā \[sā.da. 3.93\] \|

prema-lakṣaṇaṁ---sa premā bheda-rahitaṁ yūnor yad bhāva-bandhanam
\[ra.sū. 2.112\] iti \| bhāva-viśeṣa eva premā, dvayor apara-paryāyatvam
\| yadyapy akhaṇḍo nitya-siddha eva premā tat-sādhakāś ca nitya-siddhā
eva, tathāpy aṅgāṅginoḥ krameṇa sambandhasyotpattiḥ sambandhiny
upacaryate, rājya-sambandhavat \| athāvadhi-bhūto bhāva ucyate \| tad
uktaṁ tatra---

> premṇas tu prathamāvasthā bhāva ity abhidhīyate \|
>
> sāttvikāḥ svalpa-mātrāḥ syur atrāśru-pulakādayaḥ \|\| \[bha.ra.si.
> 1.3.2\]
>
> bhrū-netrādi-vikārais tu sambhoge vā pravartakaḥ \|
>
> bhāva evālpa-saṁlakṣya-vikāro hāva iṣyate \|\|
>
> hāva eva vilāsasya pūrṇatāṁ pratipadya vai \|
>
> helā nāma samākhyātā prema pūrvaṁ gatāGgatā \|\|
>
> tatra vibhāvair anubhāvaiś ca sāttvikair vyabhicāribhiḥ \|
>
> viṣayaiḥ paricārayaṁś ca kṛṣṇe hi ratim āpnuyāt \|\|

tatrālambana-vibhāvaḥ śrī-kṛṣṇaḥ priya-vargaś ca \| uddīpana-vibhāvaś
candra-candrikā-candana-lepana-**śarad**-ṛtu-**mallikādyāḥ** \|
parasparaṁ yūnor bhrū-netrādi-vikārā anubhāvāḥ \| vyabhicāriṇas tu
trayastriṁśat-netrāgocare priye glāni-moha-mūrcchā-dainyādayaḥ \|
viṣayās tv anyonyam ubhayor aṅgādīni, parivāras tu sakhī ity-ādi \|
etaiḥ sthāyī-bhāva eṣyate \| bhāvas tu mānaso dharmaḥ \|
uddīpana-vibhāvena manasi vikāram āpanne sati bhāvodbodhaḥ \| tasmiṁś ca
sati ujjvala-sthāyi-bhāvaḥ sidhyati \| tasmiṁś ca siddhe śrī-kṛṣṇa
ātmānanda-pūrṇaṁ manyate, atas tad-arthaṁ mayārambhaḥ \|

tatrācāryair upodghātatvenoktaṁ padyaṁ vyākhyāyate---

> brahmādi-jaya-saṁrūḍha-darpa-kandarpa-darpahā \|
>
> jayati śrī-patir gopī-rāsa-maṇḍala-maṇḍanaḥ \|\| \[bhāvārtha-dīpikā
> 10.29.1b\]

tathā-bhūto jātaḥ \|

yad vā, *gopī-rāsa-maṇḍalaṁ maṇḍanaṁ* yasya, sa sādhāraṇo
bhūṣaṇa-bhūṣya-bhāva ity uktāt prākṛta-kāmasyedaṁ pauruṣaṁ yac
carama-dhātu-pātena brahmādīn apy abhibhavatīti kāmas tu
śrī-kṛṣṇenābhibhūtaḥ \| agre vakṣyate---ātmany avaruddha-saurataḥ
\[bhā.pu. 10.33.26\] iti liṅgāt nirodha-lakṣaṇena alaukikena kāmena jita
eva, yataḥ *śrīpatitvam* upekṣya *gopī-rāsa-maṇḍala-maṇḍano* jātaḥ \|
vakṣyati ca---ātmārāmo'py arīramat \[bhā.pu. 10.29.42\] \| api ca
ātmārāmatā gauṇīkṛtā dṛśyate, gopī-ramaṇena madhura-rasa-sphūrtyā
svarūpa-lābhasya vivakṣitatvāc ca \|

kiṁ ca, sākṣāt manmatha \[bhā.pu. 10.33.1\] ity anena manmathasyāpi
mohena sāmarthyābhāvo'tra ātmany avaruddha-saurataḥ \[bhā.pu. 10.33.26\]
ity ayam eva citram\| yad vraja-sundarīṇāṁ vilāsaiḥ śrī-kṛṣṇa-manasi
niruddhe sati mano-janya-kāryasyāpi nirodho'to manaḥ-kārya-viśeṣasya
carama-dhātor api nirodho jāta iti \| *ayam arthaḥ* iti
jñeyam,anyathāneka-yūthavatīnāṁ vraja-ballavīnāṁ samādhānaṁ na syād iti
tāsāṁ nirodhasya vailakṣaṇyāntaraṁ nirūpayiṣyate---

> tad-aṅga-saṅga-pramudākulendriyāḥ
>
> keśān dukūlaṁ kuca-paṭṭikāṁ vā \|
>
> nāñjaḥ prativyoḍhum alaṁ vraja-striyo
>
> visrasta-mālābharaṇāḥ kurūdvahaḥ \|\| \[bhā.pu. 10.33.18\] iti \|

prastutam āha---

> līlātra trividhā proktā mānasī vācikī tathā \|
>
> śarīreṇa tṛtīyā ca tāsāṁ bhedā pṛthak pṛthak \|\|

mānasī līlā, yathā---

> āgatāsu vidhāsye'haṁ svāgataṁ tāsu sundaram \|
>
> bhayaṁ pradarśayiṣye'ham ihāmutra ca yan mahat \|\|
>
> paścād dharmaṁ pravakṣyāmi tāsāṁ hārda-parīkṣayā \|
>
> śroṣyāmi tāsu yuktiṁ ca dhairya-cyutim ahaṁ parām \|\|
>
> rāsa-krīḍāṁ kariṣyāmi tābhiḥ sarvābhir adbhutām \|
>
> āliṅganaṁ nakhollekhaṁ saṁlāpa-narma cottamam \|\|
>
> tābhiḥ saha kariṣyāmi vara-dānaṁ yathā kṛtam \|
>
> evaṁ hi mānasī līlā dhyānānanda-mayī svayam \|\|

kiṁ ca---

> svāgataṁ vo mahābhāgāḥ priyaṁ kiṁ karavāṇi vaḥ \|
>
> tāsāṁ bhāva-parīkṣārtham ity ādyā vācikī smṛtā \|
>
> bāhu-prasāritety ādyā śarīrā bahudhā matā \|\| iti \|

nanu yadi veda-purāṇa-pramānyā līlā nityatvaṁ śrūyate[^181]
viṣṇu-purāṇe---so'pi kaiśoraka-vayo mānayan madhusūdanaḥ \[vi.pu.
5.13.60\] iti \| sadā rāsa-rasonmattaḥ, tad vraja-devī-kadamba-sthaḥ
krīḍaty eva sādivad rāsa-krīḍā katham ucyate ? tatrāha \|
yathoktaṁ---puṇyaṁ madhuvanaṁ yatra sāṁnidhyaṁ nityadā hareḥ \[bhā.pu.
4.8.42\] \| anyac ca, mathurā bhagavān yatra nityaṁ saṁnihito hariḥ
\[bhā.pu. 10.1.28\] iti mathurāyāṁ nityādhiṣṭhānatve devakyām
āvirbhāvena sāditvam iva varṇyate \|

tathātra kumārīṇāṁ vara-dāna-prayukto'yam rāsa-vilāsaḥ sādir iva
nirūpyate \| atra vṛndāraṇye tv ṛtavo deśa-vibhāgena tadāvartanta eva
tathā śarad-ṛtu-nivāsa-pradeśe śarat-sampāditāṁ śriyaṁ dṛṣṭvā pratiśrutā
rātrayaḥ smṛti-patham avatīrṇāḥ, mayemā raṁsyatha kṣapāḥ \[bhā.pu.
10.22.27\] iti **tāḥ** pratiśrutā **rātrīr vīkṣya** **śaradā
utphullā-mallikāś** ca **vīkṣya** rātri-viśeṣaṇam \| **bhagavān api**
aiśvarya-supūrṇo'pi tad upekṣya nirodhātmaka-vilāsenaiva
vraja-sundarībhiḥ saha **ramaṇe** **manaś cakre** manaś cakārety arthaḥ
\|

vraje pañca-vidhā gopyaḥ---nitya-siddhāḥ, upāsanā-siddhāḥ, śrutayaḥ,
ṛṣayaḥ, devyaś ca \| nitya-siddhā dṛṣṭāḥ \| śrutīnāṁ riraṁsājani \| tad
uktaṁ bṛhad-vāmana-purāṇe---tat-kadambaka-madhya-sthaḥ kiśorākṛtir
acyuta iti taṁ dṛṣṭvā riraṁsā jātā \| tābhyo bhagavatā varo
dattaḥ---purā sārasvate kalpe vraje gopyo bhaviṣyatha \| etā kumāryas tu
śrutaya idānīm api pūrvānurāgaṁ dṛṣṭvā kātyāyany-arcana-prabhava-puṇyā
vyājena varo datto mayemā raṁsyatha kṣapāḥ \[bhā.pu. 10.22.27\] iti \|
tās tu kumāryo navānurāgeṇa riraṁsayā taṁ kālaṁ pratīkṣyamāṇā eva
sthitāḥ--- \"kadāsmān āhūya ramayiṣyati ?\" iti \| ataḥ tasmiṁs tasmin
pratiśrute samaye **tāḥ** pratiśrutā **rātrīr vīkṣya rantuṁ manaś
cakre** \| idānīṁ śarat-kālīnā rātraya eva bhāvodbodhikā jātā iti bhāvaḥ
\| bhāvodbodhe liṅge agre vakṣyati---jagau kalaṁ vāma-dṛśāṁ mano-haram
\[bhā.pu. 10.29.3\] iti \| yadyapi vraje dvādaśā rasādhikāriṇo vartante,
sarvair api dhvanir ākarṇat, tathāpi veṇu-dhvaninā
madhura-rasādhikṛtānām evākarṣaṇaṁ nānyeṣām iti \|

nanu vara-dāna-samaya eva kim iti nābhiramitāḥ ? tatrāyam abhisandhiḥ
pūrvam alpa-vayaskatvena ramaṇārtham ākāraṇaṁ nocitam iti \| adhunā
ramaṇānukūla-vayastvena yogyā dṛṣṭā ākāritāḥ \| śrī-kṛṣṇasya sadā
kaiśorakam eva vayo jātaṁ tato ramaṇa-yogyatā jātā \| etad uktaṁ
parāśareṇa---

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣapitāhitaḥ \|\| \[vi.pu. 5.13.60\] iti
> \|

hari-vaṁśe---

> yuvatīr gopa-kanyāś ca rātrau saṅkalpa-kālavit \|
>
> kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\]
> iti \|

**utphulla-mallikā** ity anena vṛndāvana-latānām uddīpanatvaṁ sūcitam \|
**śaradā** iti śarad-ṛto'pi sāhayyaṁ sūcitam \|

nanv ekena śrī-kṛṣṇena bahūnāṁ tāsāṁ ramaṇaṁ katham ? sarvāsām
evaikadaiva sāṁnidhyaṁ ca katham ? vakṣyati cāgre---tāsāṁ madhye dvayor
dvayoḥ praviṣṭena \[bhā.pu. 10.33.3\] iti cet, tatrāha---**yogamāyām
upāśrita** iti \| tatra kecid vāhuḥ---yogamāyā līlopayoginī kācid
acintya-śaktiḥ \| agre vakṣyati yogeśvareṇa \[bhā.pu. 10.33.3\]
acintya-śaktimateti \| tām **upa** samīpe **āśritaḥ** \| sā ca
kṛṣṇa-sva-sva-rasādhikāreṣu te te niruddhyante \| agre
vakṣyati---manyamānāḥ sva-pārśva-sthān svān svān dārān vrajaukasaḥ
\[bhā.pu. 10.33.37\] iti \|

yad vā, **yoge** saṁyoge yā **māyā** kṛpā sneha iti yāvat, tām
**upāśritaḥ,** syāt kṛpā-dambhayor māyā iti viśvaḥ \|

yad vā, **yogo** vraja-sundarībhiḥ saṁyogaḥ \| tasmin yā mā lakṣmīḥ
śobheti yāvat, tasyā āyaḥ prāptiḥ yayā muralyā, tāṁ muralīm **upa**
samīpe **āśritaḥ** \| kadācid api na tyajati \| yathānyo'pi nāyako
nāyikābhisaraṇe ratim āśrito bhavati, tathā śrī-kṛṣṇo'pi muralīṁ
sahacarīm iva manyamānas tad-āśrita eva tiṣṭhati \| jagau kalam
\[bhā.pu. 10.29.3\] iti liṅgāc ceti \|

yad vā, **yogasya** aiśvaryāder **mā** sampat, tatra **upāśrito**'pi
**rantuṁ manaś cakre** \|

yad vā, **yogasya** aiśvaryāder **mā** sampat, tasyām **upa** samīpe
sthitāyām api tām anādṛtyety arthaḥ\| ramaṇānukūlatvena **vīkṣya**
pratiśrutā **rātrīr** eva **āśrita** ity anvayaḥ \|

yad vā, **yogamāyāṁ** yoge vakṣaso yoge nimitte saptamī vartamānā **yā
mā** lakṣmīs tathā sthitāyām api tām upekṣyety arthaḥ \| yābhiḥ saha
ramaṇaṁ cintanaṁ **tā** eva **āśrita** ity arthaḥ \| ārthiko'yam arthaḥ
vyañjanā-vṛttyā vā \|

yad vā, **yogamāyāṁ** kāṁcid vṛddhāṁ tapasvinīṁ ramaṇānukūlām
**upāśritaḥ** \|

yad vā, abhijñās tv evaṁ vadanti---**yoge** sambhoga-lakṣaṇe saṁyoge yā
**māyā** aghaṭita-ghaṭanā-cāturī, **tām** upa ādhikyena **āśrita,**
upādhike ceti karma pravacanīyatvaṁ, yayā ekena svarūpeṇa bahvīnāṁ
sāṁnidhyaṁ tāsāṁ madhye dvayor dvayoḥ \[bhā.pu. 10.33.3\] iti
vakṣyamāṇatvāc ca svaika-nikaṭatva-māna iti \|

yad vā, **yoge māyā** svābhāvikī lāghava-śaktir eveti, **rātrīr vīkṣya**
iti rātrayo'pi striyaḥ, **śarad** api strī, **mallikā** api strī-jātayaḥ
\| ataḥ evaṁ-bhūte puruṣa-praveśa-śūnye vṛndāvana-pradeśe ramaṇa-yogyāṁ
nitya-siddhāṁ sāmagrīṁ dṛṣṭvā vraja-devībhiḥ saha **rantuṁ manaś cakre**
pūrṇa-manorathaṁ cakārety anvayaḥ \| tasya satya-kāmatvāt
satya-saṅkalpatvāc ca---satya-kāmaḥ satya-saṅkalpaḥ \[chā.u. 8.7.1\] iti
śruteḥ \|

yad vā, **bhagavān api,** bhago bhāgaḥ, tadvān api nanda-putratvāt
vātsalya-rasālambanatvāt nanda-yaśodābhyāṁ lālyamānatvāt
sakala-sukha-pūrṇo'pi varṣa-paryantaṁ dhairyam avalambamāno'pi **tā**
prasiddhāḥ madhura-rasoddīpakā **rātrīr vīkṣya rantuṁ manaś cakre** \|
rātri-darśanena dhairya-cyutir jāteti sūcitam \| tatrāpi viśeṣaṁ
vyācaṣṭe---**śaradā** iti **utphulla-mallikā** iti \| śarat-kṛt-sāhāyyam
iti bhāvaḥ \|

yad vā, **ayoge māyā** dambhakā padyam iti yāvat, tām **upāśritaḥ**
vrajaukasāṁ samīpe kapaṭa-prakāśanāt \| ayam arthaḥ---vraja-sundarībhiḥ
sadā sambandhe'pi nānyopala-kṣito vilāsaṁ karoty eva yato rasaḥ parokṣaṁ
prakāśate iti śrute syāt \| kṛpā-dambhayor māyā iti viśvaḥ \|
madhura-rasāvalambanāśrayam antareṇa nātmānaṁ pūrṇaṁ manyate \| ata eva
**rantuṁ manaś cakre** \|

yad vā, **yogaṁ** **bhagavān api** so'py aiśvaryaṁ tiraskṛtya **rantuṁ
manaś cakre** \| agamāyām aṅgeṣu sthāvareṣu taruṣu yā **māyā** kṛpā, tām
**upa** samīpa eva **āśritaḥ,** vṛndāvana-taruṣu sneham āśritaḥ \| teṣām
asaṅkocanaṁ kurvan ete vilāsopayogino mad-vilāsa-sākṣiṇa ity evaṁ
vicārya teṣāṁ madhye sthitaḥ san **rantuṁ manaś cakre** iti
vraja-sundarī-mano'nurañjanānukūlaṁ saṅkalpaṁ kṛtavān ity arthaḥ \| aho
amī deva-varāmarārcitam \[bhā.pu. 10.15.5\] iti taruṣu
śrī-kṛṣṇa-snehasya prasiddhatvāc ca \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

śrī-rāma-kṛṣṇa-gaṅgā-caraṇān natvā gurūn uru-premṇaḥ \|

śrīla-narottama-nātha-śrī-gaurāṅga-prabhuṁ naumi \|\|

praṇamya śrī-guruṁ bhūyaḥ śrī-kṛṣṇaṁ karuṇārṇavam \|

lokanāthaṁ jagac-cakṣuḥ śrī-śukaṁ tam upāśraye \|\|

gopa-rāmā-jana-prāṇa-preyase'tiprabhuṣṇave \|

tadīya-priya-dāsyāya māṁ madīyam ahaṁ dade \|\|

atha pañcabhir adhyāyaiḥ pañca-prāṇa-samair muniḥ \|

rāsaṁ prāha hareḥ sarva-līlā-sampac-chiromaṇim \|\|

rāso jayati yad datta-saubhāgyā gopa-yoṣitaḥ \|

dharāsthā adharīcakruḥ sarvordhvasthāṁ rasām api \|\|

ūnatriṁśe veṇu-nāda-pāruṣya-viṣa-varṣaṇam \|

gopikā-cātakīṣābhiḥ krīḍāntardhiś ca varṇyate \|\|

iha khalu sapta-varṣa-vayasi vartamānena bhagavatā kārtikasyāmāvasyāyāṁ
karma-vādotthāpanena indra-makha-bhaṅgaḥ kṛtaḥ \| tac-chukla-pratipadi
govardhana-makhotsava \| dvitīyāyāṁ yamunā-tīre
bhrātṛ-dvitīyā-bhojanotsavaḥ, śrī-munīndreṇāvarṇito'pi jñeyaḥ \|
tatraiva varṇitā indra-kopoktayaś ca, tṛtīyām ārabhya navamī-paryantaṁ
govardhana-dhāraṇam \| daśamyāṁ gopānāṁ vismaya-kathā-bāhulyaṁ,
ekādaśyāṁ govindābhiṣekaṁ, dvādaśyāṁ varuṇa-loka-gamanaṁ, paurṇamāsyāṁ
brahma-loka-gamanam \| tataś ca śaradaḥ samāptatvāt tad-uttare varṣe
aṣṭa-varṣa-vayastve satyāśvina-pūrṇimāyāṁ rāsotsavaḥ
sarva-līlotsava-mukuṭa-maṇiḥ, taṁ vaktum ārabhate---**bhagavān api**
ṣaḍ-aiśvarya-pūrṇo'pi **rantuṁ manaś cakre** ramaṇasyoddīpanālambanānāṁ
kāla-deśa-pātrāṇāṁ śarad-yāminī vṛndāvana-vraja-vanitānāṁ
sarvotkṛṣṭa-mādhuryeṇākṛṣṭatvād iti bhāvaḥ \|

śata-koṭi-vilāsinīnām ujjvala-rasa-cintāmaṇīnāṁ
sausvarya-saundarya-saukumārya-saurabhya-mādhurya-vaidagdhya-tauryatrikāṇi
bahu-vidhāni parama-rucirāṇi svīya-śrotrādīndriyair jighṛkṣuḥ
svīya-saundaryādīni tadīya-śrotrādibhis tā jigrāhayiṣuś ca babhūva,
prema-vaśyatvād ekasyām eva rajanyām avyavadhānena yadā, tadā
satya-saṅkalpatā-śaktyā preritayā **yogamāyayā**
durghaṭa-ghaṭanā-paṭīyasyā śaktyā prahara-catuṣṭayavatyās tasyā eva
rātrer madhye tāvad-vilāsa-samāpayitryaḥ paraḥ śata-koṭi-rātrya ānīya
darśitāḥ \| ata eva **tā rātrīr** **vīkṣya** iti bahu-vacanam \|
brahma-rātra upāvṛtta \[bhā.pu. 10.33.38\] ity agre'pi vakṣyate
prasiddhārtha-tat-padopanyāsān nānā-guṇavatīr iti rātrīṇām utkarṣaḥ \|
**śaradā** tāvantaḥ śaradāyām api **utphullā mallikā** yāsu tāḥ \|
śarady api mallikāḥ kunda-srajaḥ kula-pater iha vātigandhaḥ iti kundāny
api \| reme tat-taralānandi-kamalāmoda-vāyunā iti rātrāv api kamalāni
puṣpantīti vṛndāvanasyotkarṣaḥ \| \"śaradotphulla-mallikāḥ\" iti pāṭhe
śāradyaś ca tā utphulla-mallikāś ceti tā rantum ārebhe \| reme ity ukte
ātmārāmasya svata eva pūrṇa-kāmasya bhagavatas tasya vraja-vanitāsu
ramaṇaṁ bāhyaṁ nava-viḍambanam eveti kaścid vyācakṣatety ato **rantuṁ
manaś cakre** ity uktyā ramaṇam idam āntaram eva, na tu bāhyam iti
jñāpitam \| satyam āntaram evedaṁ ramaṇaṁ kintu vraja-sundarīṇāṁ
bhaktatvāt tad-anurodhenaiveti kaścid vyācakṣītety ataś cakra ity
ātmane-padaṁ prayuktam \| ramaṇasya sva-sukhārthakatvaṁ bodhayati, tataś
ca itthambhūta-premāṇo vraja-sundaryo yat tāsu bhagavān svataḥ
sarva-sukha-pūrṇo'pi **rantuṁ manaś cakre**---ātmārāmāś ca munayaḥ
\[bhā.pu. 1.7.11\] ity atra itthambhūta-guṇo hariḥ itivat \| ato
vraja-sundarīṇām api paramotkarṣaḥ \| tathā---

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣaptāhitaḥ \|\| \[vi.pu. 5.13.60\] iti
> \|
>
> yuvatīr gopa-kanyāś ca rātrau saṅkalpa-kālavit \|
>
> kaiśorakaṁ mānayānaḥ saha tābhir mumoda ha \|\| \[ha.vaṁ. 2.20.18\]

iti śrī-viṣṇu-purāna-hari-vaṁśayor mānayan ādṛtaṁ kurvann ity arthaḥ \|
tābhiḥ saha vihārābhāve svīya-kaiśorayo'py avamānitaṁ syād ata evoktam
abhiyukta-mahānubhāvaiḥ \| kaiśoraṁ saphalīkaroti kalayan kuñje vihāraṁ
hariḥ \[bha.ra.si. 2.1.231\] iti sarvathaiva vraja-vanitānām apy utkarṣo
dhvanitaḥ \| tatra coktānukta-sarveti kṛtya-samādhānārtham
āha---**yogamāyāṁ** svīyācintya-cic-chakti-vṛttim **upa** ādhikyena
**āśrita** iti svāśritānām api tām āśrita iti prayogāt tasyā apy atra
saubhāgyādhikyam \|\|1\|\|

**\...**

\|\| 10.29.2 \|\|

tadoḍu-rājaḥ kakubhaḥ karair mukhaṁ

prācyā vilimpann aruṇena śantamaiḥ \|

sa carṣaṇīnām udagāc chuco mṛjan

priyaḥ priyāyā iva dīrgha-darśanaḥ \|\|

**śrīdhara-svāmī (bhāvārtha-dīpikā) :** tadā tasminn eva kṣaṇe
tat-pratītaye uḍu-rājaś candra udagād uditaḥ \| kiṁ kurvan ?
dīrgha-kālena darśanaṁ yasya sa priyaḥ sva-priyāyā mukham aruṇena
kuṅkumena yathā vilimpati tathā prācyāḥ kakubho diśo mukhaṁ śantamaiḥ
sukhatamaiḥ karai raśmibhir aruṇenodaya-rāgeṇa vilimpann aruṇīkurvann
ity arthaḥ \| sa prasiddha uḍu-rājaḥ \| tathā carṣaṇīnāṁ janānāṁ śucas
tāpa-glānīr mṛjann apanayan \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā bhagavato
riraṁsā-samaye \| tasya hareḥ prītaye \| tamasi
gopāṅganā-sphuṭa-darśanaṁ syād ity abhipretyety arthaḥ \| uḍubhis
tārābhiḥ rājata iti \| yathāham uḍubhī rākeśe rāje tathā bhagavān api
vrajāṅganābhī rājatv ity abhiprāyaka uḍurāja iti śabdaḥ \| dīrghaṁ bṛhat
darśanaṁ svarūpaṁ yasya saḥ \| pūrṇimendoḥ pūrṇa-kalatvād ity arthaḥ \|
priyaḥ bhartā \| sva-priyāyāḥ \| aruṇaṁ kuṅkume rakte
sandhyā-rāge\'rka-sārathau iti dharaṇiḥ \| prācyāḥ kakubha indreśāñāḥ \|
para-patnyāḥ ity arthaḥ \| anena, yad yad ācarati śreṣṭhaḥ \[gītā 3.26\]
iti nyāyena yady yasmad-vaṁśa-pravartakaś candra indra-bhāryāyāḥ prācyā
mukhaṁ vilimpati, tadā kula-paramparā-gatatvād asmākam etat
sadṛśa-karmaṇi na doṣa iti vimṛśya bhagavān prīto bhavatv ity uktaṁ
svāmi-caraṇaiḥ---tat-prītaye iti \| ity artha iti---aruṇatāpādanam
evātra vilimpana-padārthaḥ \| carṣaṇīnāṁ manuṣyāṇāṁ vā sasyānāṁ,

> aryamṇo mātṛkā-patnī tayoś carṣaṇayaḥ sutāḥ \|
>
> yatra vai mānuṣī jātir brahmaṇā copakalpitā \|\| \[bhā.pu. 6.6.42\]
> ity ukteś carṣaṇayo manuṣyāḥ \|

carṣaṇir mānuṣe sasye śrānte cādhvani vāhane iti nirukti-kośaḥ \|
sasya-pakṣe khara-kiraṇa-santāpa-mlāna-rūpāḥ śuca iti jñeyam \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tadety ādi \| tadā
tasminn eva samaye yadā rantuṁ manaś cakre tadaivety arthaḥ \| sevā
samayam ākalayya bhṛtya ivopasanna iti yāvat \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ nija-riraṁsayā
candram api prācī-diśā sa priyam eva rantum udyataṁ manyamānasya
śrī-bhagavato bhāvam abhivyañjayann iva
tad-riraṁsā-smaraṇenodita-bhāva-viśeṣaḥ prācī-diśā nāyikayā saha
candrasya nāyaka-bhāva-pradarśanenodayam āha---tadeti \| yadā manaś
cakre tadānīm eva uḍūnāṁ tārakāṇāṁ rājeti tā api tat-parivāratvenodagur
iti dhvanitam \| tāsāṁ ca pūrṇa-candra-rātrāv alpa-prakāśatā-vivakṣayā
parivāratvāpekṣayā codayasya gauṇatayoktiḥ \| viśeṣeṇa limpann iti
pūrṇa-candrābhiprāyeṇaiva pūrṇatvaṁ ca tasya paurṇamāsyā kiṁ vā tayā
vināpi tithy-antare bhagavad-riraṁsāpekṣayā,śantamair amṛta-mayair ity
arthaḥ \| sarva-tāpāpahāritvāt sa kāmy amburāśi-parivardhanatayā
prasiddhaḥ \|

na kevalam evam amunā prācī-diśa eva tāpo\'pahṛtaḥkintu sarveṣāṁ janānām
apīty āha---carṣaṇīnām iti śucaḥ śarad-arka-ja-santāpa-duḥkhāni etac ca
śrī-bhagavato riraṁsoddīpana-dvārā prāyo
gopa-kanyā-varga-cira-viraha-tāpāpanodanābhiprāyeṇa, jagat-pūjyānāṁ
tāsāṁ śug-apanodanena jagatām eva svataḥ śug-apanodana-siddheḥ \| priyaḥ
priyāyā iveti sa-rāgatva-sādhutvānanyatvādinānyonyaṁ prīti-viśeṣeṣo
darśitaḥ \| ata eva parijanānāṁ śokāśrūṇi mārjayan yathāsau
parama-sukhamaya-kareṇa limpati \| dīrgha-darśana ity anena
param-autkaṇṭhyaṁ sūcitam \| evaṁ sarvam idaṁ
śrī-bhagavad-riraṁsāvirbhāvanam ūhyam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ nija-riraṁsayā candram
api prācī-diśā priyaḥ priyayeva rantum udyataṁ manyamānasya
śrī-bhagavato bhāvam abhivyañjayann tāsāṁ rātrīṇām uttamāṅga-rūpāyām
asyām abhivyakta-sarva-maṅgala-sūcakam anyad apy āha---tadeti \| uḍūnāṁ
rājeti tā api tat-parivāratvenodagur iti dhvanitam \| raśmibhir
aruṇeneti karaṇa-dvayam ubhayeṣām api sādhakatamatvāt raśmi-dhṛtena
rāgeṇety arthaḥ \| viśeṣeṇa limpann iti pūrṇa-candrābhiprāyeṇaiva tato
rākaiveyaṁ tithiḥ pūrṇatvaṁ ca tasya tithy-antare
śrī-bhagavad-icchāpekṣayā tadety uktyā svārasyāt \| kiṁ vā,
utphulla-mallikā-rātrīr vīkṣyetivat tasyāpy uddīpanatvena
sahajodgamaucityāt \| rākeśa-kara-rañjitam iti vakṣyamāṇānusāreṇa
tat-tithāv eva tātparyāt sa iti tā itivat na kevalam evam amunā
prācī-diśa eva tāpopahṛtaḥ, kintu sarveṣāṁ janānām apīty
āha---carṣaṇīnām iti \| śucaḥ śarad-arka-ja-santāpa-duḥkhāni \| yad vā,
mano-duḥkhāni bhagavataḥ sarva-śakty-āśraya-parama-śakti-rūpāṇāṁ tāsām
anullāsollāsābhyāṁ svata eva sarveṣāṁ tat-tad-bhāvāt
śrī-kṛṣṇa-janma-dinādivat priyaḥ priyāyā iveti
sa-rāgatva-sādhutvānanyatvādinānyonyaṁ ruci-viśeṣeṣo darśitaḥ \| ata eva
tat-parijanānāṁ śokāśrūṇi mārjayan yathāsau parama-sukha-kareṇa limpati
\| tatheti vyañjitaṁ dīrgha-darśana ity anena paramautkaṇṭhyaṁ ca
sūcitam \| evaṁ sarvam idaṁ śrī-bhagavato riraṁsāvirbhāvanam ūhyam
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** karair aruṇena tad-gatodaya-rāgeṇa
\|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tadokta-prakārāsu sarvāsv
eva rātriṣu pūrṇatvena candramā apy eka eva nāyakatvenāsīd ity
āha---tadoḍurāja ity-ādi \| tadā tasminn eva samaye yadā bhagavān rantuṁ
manaś cakre \| tadaiva sevakasyeyam eva rītir īśvarecchā sama-kālam
evopasattir iti yat, sa iti pūrṇatvena prasiddhaḥ \| uḍurāja udagād
udiyāya \| kiṁ kurvan ? karaiḥ kiraṇaiḥ prācyāḥ kakubho mukham aruṇena
aruṇimnā, guṇa-vacano'yam \| vilimpan rañjayann ity arthaḥ \| yadyapi
bahvīnāṁ rātrīṇāṁ patis tathāpi prācī dig eva tasya priyeti tām evādau
sādaram anunayan \| punaḥ kiṁ kurvan ? carṣaṇīnāṁ janānāṁ śucau mṛjan
nirmalībhāvaṁ kurvan \| tatra dṛṣṭāntaḥ \| priyaḥ śrī-kṛṣṇaḥ sarvāsāṁ
vraja-devīnāṁ vallabho'pi carṣaṇīnāṁ sakhī-janānāṁ śuco mṛjan aruṇena
kuṅkumena karaiḥ kara-vyāpāra-viśeṣaiḥ priyāyā rādhāyā mukhaṁ limpann
iti vākyārthopamā \| kīdṛśaḥ ? uḍu-rājaḥ priyo vā dīrgha-darśanaḥ \|
bahvīṣu rātriṣu paripūrṇatayaika-rūpeyeṇa vartiṣyamāṇatvād dīrgham
aparicchinnaṁ darśanaṁ yasya\| pakṣe priyayā saha dīrghaṁ sarva-kālīnaṁ
darśanaṁ yasya, svādhīna-bhartṛkatvāt tasyāḥ \| athavā, dīrgha-darśano
dīrgha-locana ity arthaḥ \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**tad evaṁ śrī-kṛṣṇa-manasi
riraṁsā-pūrṇe'pi bhāva-rūpāṁ prathama-vikriyām āpanne sati candrasyāpi
tat-kāryatvād uddīpana-vibhāvatvāc ca candramā manaso jāta iti śruteḥ \|
kāryonmukhe sati kāryaṁ svayam evodeti \| yathā rātrī-śaran-mallikānām
uddīpana-vibhāvatvaṁ tathā candrasyāpi uddīpana-vibhāvatvam \| ataḥ
tasyodayam āha---tadeti \| tāsv anurāga-śaithilyaṁ kurvan, yathā
śrī-kṛṣṇo ramāyām anurāga-śaithilyaṁ kṛtavān tathaiva candro'pi
svakīyāsu pūrṇam ujjvala-rasaṁ prāpnuvat parakīyāyāṁ prācyāṁ diśi pūrṇaṁ
rasam anubhavitum udat \| prācī indrasyaiva syād dig-devānām iti śruteḥ
\| kiṁ kurvan ? prācyāḥ kakubho mukhaṁ śantamaiḥ karair aruṇena
vilepanaṁ prācī pūrvānurāgavatī \| atas tasyāḥ sūryeṇa sambandha-mātraṁ
jñātvā sakrodha ivāruṇyam abhivyañjan udagāt phullaiḥ kumuda-kundādibhir
mukha-vikāsena pūrvānurāgaṁ vicintya tām anusaran śantamaiḥ karair
asmābhiḥ kara-tulyaih praṇaya-kopaṁ kurvan tenodaya-rāgeṇa tasyāḥ
kakubho mukhaṁ vilimpan divākare tasyā anurāga-bhāvam ālakṣya yat
parityajyānyatra gatatvāt vastutas tu śrī-kṛṣṇa-manaso'nurāga eva
candramasyam ity uktam āsīt manaḥ kāryatvāt nava-kuṅkumāruṇam ity
uttara-śloke vakṣyati---\"kāraṇa-guṇā hi kārya-guṇān ārambhante\" iti
nyāyāt \|

punaḥ kiṁ kurvan ? carṣaṇīnāṁ kṛtākṛta-jñānavatāṁ janānāṁ śucaḥ divā
śarad-arkāṁśujāṁ tāpān mṛjann āśayan yad vā carṣaṇīnāṁ sarvatra yadi
bhramatāṁ bhagavad-bhajanam antare kvacid daitya-bhaya-prāpnuvatāṁ
janānāṁ śucaḥ paścāt tāpān mṛjan dūrīkurvan bhagavad-ānandasya
pūrṇa-candra-dvārābhivyañjitatvāt tasminn eva samaye sarveṣāṁ
vrajaukasāṁ tāpa-mārjanaṁ jātam iti bhāvaḥ \| anyārthe'py ākulā bhaveyur
iti \| vakṣyati ca manyamānā sva-pārśva-sthān iti \| tasminn udite
sarveṣāṁ paramānando bhavaty eva \| tāpa-haraṇam avāntara-vyāpāra
andhakāra-nivṛttiś ca kiṁ ca yathā śrī-kṛṣṇasya
vraja-vallavī-mano'nurañjanam uddeśyaṁ tathā candrasyāpi
prācitāpāpanodanam uddeśyaṁ sarva-janatāṁ pāpa-haraṇam ānuṣaṅgikamiti \|
candreṇa kārya-dvayaṁ sādhitam ity atrānurūpaṁ dṛṣṭāntam āha---priyaḥ
priyāyā iveti dīrgha-kālena darśanaṁ yasya sa priyaḥ prīti-viṣayaḥ
dīrghotkaṇṭhā-yuktaḥ priyā-darśanena gata-vyathaḥ priyāyā viraha-tāpam
apaneṣyan nava-kuṅkumena mukhaṁ vilampatītivat anena viraha-tāpa-haraṇaṁ
paramānanda-dātṛtvaṁ ca kārya-dvayaṁ sūcitam iti \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadaivoddīpanāntaraṁ ca
prādurbabhūvety āha---**tadā uḍu-rājaś** candra **udagāt** \| kiṁ ca, na
kevalam ayam uddīpana eva api tu gopa-strī-ramaṇasya tasya pramāṇībhūta
ity āha---**kakubha** iti \| **dīrgha**-kālena **darśanaṁ** yasya sa
priyo ramaṇaḥ priyāyāḥ sva-ramaṇyā mukham **aruṇena** kuṅkumena
svakara-dhṛtena yathā vilimpati tathā prācyāḥ kakubho diśaḥ mukhaṁ
**śantamaiḥ** sukhatamaiḥ **karaiḥ** kiraṇair dhṛtena **aruṇena**
udaya-rāgeṇa limpann aruṇīkurvann ity arthaḥ \| sa prasiddha eva
**carṣaṇīnāṁ**---aryamno mātṛkā patnī tayoś carṣaṇayaḥ sutāḥ yatra vai
mānuṣī jātir brahmaṇā parikalpitā \[bhā.pu. 6.6.42\] iti ṣaṣṭhokter
mānuṣa-jātīnāṁ śucaḥ santāpān mṛjan apanayan \| ayam arthaḥ---kṛṣṇasya
sva-kulādi-puruṣaḥ sa purātano'pi dvija-rājo'pi
ramaṇārha-bahutara-sva-strīmān api prācyā diśa indra-bhāryātvāt
para-striyo mukhaṁ sva-karaiḥ spṛśati, spṛśann eva svayaṁ tasyām
anuraktas tām apy anurāgavatīṁ karoti yadi tadā kṛṣṇasya tad-vaṁśasya
navīna-vayaso gopa-jāter alabdha-vivāhatvāt svīya-strī-rahitasyārthaṁ ca
sva-saundaryeṇa mānuṣī jātīr ānandayato gopa-strī-ramaṇe kaḥ khalu doṣa
iti \|\|2\|\|

**\...**

\|\| 10.29.3 \|\|

dṛṣṭvā kumudvantam akhaṇḍa-maṇḍalaṁ

ramānanābhaṁ nava-kuṅkumāruṇam \|

vanaṁ ca tat-komala-gobhir añjitaṁ

jagau kalaṁ vāma-dṛśāṁ manoharam \|\|

**śrīdhara-svāmī (bhāvārtha-dīpikā) :** kumut kumudaṁ vikasanīyaṁ
vidyate yasya taṁ **kumudvantam** \| na **khaṇḍaṁ maṇḍalaṁ** yasya tam
\| **ramā**yā **ānana**syābheva **ābhā** yasya tam \| nava-kuṅkumam
ivāruṇam evaṁ-vidhaṁ candraṁ dṛṣṭvā \| tathā vanaṁ ca tasya
**komalairgobhī** raśmibhī rañjitaṁ **dṛṣṭvā kalaṁ** madhuraṁ **jagau**
agāyata \| katham ? **vāma-dṛśāṁ** vāmā manoharā **dṛśo** yāsāṁ, tāsāṁ
**manoharaṁ** yathā \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kumudaṁ rātri-vikāśi
kamalam \| vikasanīyaṁ prakāśanīyam \| yad vā, kau bhūmau mud yataḥ sā
prabhā tadvantam \| tasya candrasya \| gobhiḥ kiraṇaiḥ \| nṛ-striyo
svarga-vajrāmbu-raśmi-dṛg-bāṇa-lomasu iti keśavokteḥ \| rañjitaṁ
maṇḍitam \| kalam, kalaṁ śulke triṣv ajīrṇe nāṭyokta-madhura-dhvanau iti
medinī \|

gūḍhārthas tu---vāma-dṛk ī-kāras tad-yuktaṁ kalaṁ klīm iti bījam \| aṁ
vāsudevaṁ mānayati vijñāpayatīti, aṁ manaḥ sānto'yaṁ dvitīyāyā a-lug
ārṣaḥ \| tac chrutvā vāsudevo vādayatīti jñāyate \| punaḥ au a-kārau
harati tyajatīty a-haram \| kalam ity atra a-kārayos tyāga-pūrvakam
ī-kāra-saṅgatyā klīm iti sampadyate \| tathā ca---kāma-bījaṁ jagau \|
vaṁśa-parva-dvārā viraha-karṣita-prema-rasārdra-tad-dhṛdaya-kṣetre kāmam
udbhāvayāmāsa vapaneneveti tattvam \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vanaṁ cety ādi \| tat
komala-gobhir añjitaṁ mrakṣitaṁ tat-komala-gobhir añjitam iti samastaṁ
vā padam \| **jagau kalam** iti gānam, ato muralī-karaṇakam iti jñeyam
\| cukūja veṇum \[bhā.pu. 10.21.2\] iti pūrva-pūrvoktatvāt \| kalam ity
asyāyaṁ bhāvaḥ---dhvanau tu madhurāsphuṭe kalaḥ \| asphuṭatve sati
sarvāsām eva man-nāmnā gītam iti pratītir abhūt \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
bhāva-viśeṣāvirbhāvena śrī-gopīnām ākarṣaṇārthaṁ mohana-mantram iva
veṇunā kiñcid gītam agāyad ity āha---dṛṣṭveti \| kumut kumudam \| tathā
ca viśvaḥ---kumude\'pi kumut proktam iti tadvantam iti \| kumudāni ca
tadānīṁ vikasitānīty arthaḥ \| ata eva vakṣyate śrī-gopībhiḥ---vṛndāvane
kumuda-kunda-śaśāṅka-ramye \[bhā.pu. 10.47.43\] iti \| yad vā, kuḥ
pṛthivī tasyā mut harṣaḥ \| tadvantam iti tad-udayena sarveṣām
evānando\'bhūd ity arthaḥ \| tatra hetavaḥ---**akhaṇḍa**- ity-ādīni \|
akhaṇḍa-maṇḍalatvād ramānanābham iti \| lakṣmī-mukha-smāraṇena riraṁsā
vibhāviteti jñeyam \|

nanu ramānanaṁ sadā sat-kuṅkumāktaṁ, candras tu śukla eva \| tat kathaṁ
tat-sādṛśyam ? tatrāha---naveti \| etac ca prathamodaya-mātra-vivakṣayā
\| nava-kuñkumasya bhāvoddīpanatvenaiva prayogaḥ \| evaṁ kālasya iti
yogyatāṁ pradarśya sthānasyāpi darśayati---vanaṁ ceti \| tasya candrasya
komalaiḥ prathamodayenālpa-mātra-prakāśavadbhir gobhir abhito rañjitaṁ
raktīkṛtam anurāga-viṣayīkṛtaṁ vā \|

yad vā, gobhir iti tṛtīyāntaṁ padaṁ, añjitaṁ mrakṣitam, atrāpi sa
evārthaḥ \| evaṁ bhāvoddīpanam eva darśitam \| kalaṁ madhuraṁ kiñcid
gītam \|

yad vā, **kalaṁ** yathā syāt tathā **jagau** veṇuneti jñeyam \| kā stry
aṅga te kala-padāmṛta-veṇu-gīta \[bhā.pu. 10.29.40\]
ity-ādi-vakṣyamāṇatvāt \| **vāmā** manoharā **dṛśo** netrāṇi yāsāṁ,
parama-sundarīṇām ity arthaḥ \|

yad vā, vāmā kuṭilā dṛk dṛṣṭir yāsāṁ parama-vidagdhānām ity arthaḥ \|
etac ca svarūpa-nirūpaṇa-mātram \| vraja-strīṇāṁ sarvāsām eva
svabhāvatas tādṛśatvāt mano harati ākarṣati saṅketa-viśeṣeṇa
rāga-tālādi-viśeṣeṇa vā manoharaṁ tad yathā syāt iti dināntarāpekṣayā
tadānīṁ gāna-viśeṣo\'bhipretaḥ \| dināntareṣu veṇu-gītena
tādṛśatvāvṛtteḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca taṁ dṛṣṭvā
bhāva-viśeṣāvirbhāvena vanam āgatya tac ca tad-rāśmibhī rañjitaṁ dṛṣṭvā
tatra yamunā-tīra-bhāgam adyāpi rāsaulīti prasiddha śrī-vajra-sthāpitaṁ
grāma-catvaram āgatya cākarṣaṇa-veṇunā kim api gītam agāyad iti pūrvavat
tasyāṁ rātrau prakaṭita-veṇu-śikṣā-viśeṣatvam apy āha---dṛṣṭveti \|

taṁ ca ramānanābhaṁ ramayantīti ramāṇāṁ parama-ramā-rūpāṇām eva vā tāsāṁ
tat-preyasīnāṁ madhye parama-preyasī yā rādhā yat-prāpty-artham eva
veṇu-śikṣā-viśeṣaṁ prakaṭayituṁ nūnam etāvantaṁ kālaṁ tāsām api saṅgame
śithilo\'bhūt, tasyā yat ānanaṁ tad-ābhaṁ dṛṣṭvā tat tayā vitarkya tena
tat smṛtvā vā sva-prakāśanāya kalaṁ jagāv ity anvayaḥ \|

vitarkāpady upādanāya sāmyena viśeṣaṇāni---kumut kumudam \| tathā ca
viśvaḥ---kumude\'pi kumut proktam iti tadvantam iti vā sva-prakāśanāya
kumudāni ca tadānīṁ vikasitānīti dhvany-arthaḥ \| atra viśeṣaṇair eva
viśeṣyaś candro labhyate \| ayam udayati mudrā-bhañjanaḥ padminīnām
itivat \| ānanasya pakṣe, koḥ pṛthivyāḥ mut-kartavyatvena vidyate yasya
tad iti viśeṣya-vaśāl liṅga-vipariṇāmena jñeyam \| parama-ramā-rūpatvāt
tasyāḥ \|

akhaṇḍa-maṇḍalaṁ ṣoḍaśa-kalam \| pakṣe, yathāvat parimāṇa-saṁvalitaṁ
maṇḍalam avayava-vṛndaṁ yatra nava-kuṅkuma-rāgeṇāruṇam \|

evaṁ kālasya rati-yogyatāṁ pradarśya sthānasyāpi darśayati---vanaṁ ceti
\| tasya prathamodayenālpa-mātra-prakāśavadbhir gobhir abhito rañjitam
\| yad vā, bhāve niṣṭhā tair abhirañjitaṁ, arthāt kṛṣṇasyābhirañjanā
yatra tat dīrghatvābhāvaḥ chāndasaḥ \| evaṁ bhāvoddīpanam eva darśitam
\|

kalaṁ madhuram asphuṭaṁ ca yathā syāt tathā jagau veṇuneti jñeyam \| kā
stry aṅga te kala-padāmṛta-veṇu-gīta \[bhā.pu. 10.29.40\]
ity-ādi-vakṣyamāṇāt \| tatra madhuratvaṁ manoharaṇāya asphuṭatvaṁ
sarvāsām api tāsāṁ sva-sva-nāma-mayatvādi-bhramāya anyeṣāṁ veṇu-vādyam
idam iti viśeṣānavadhāraṇāya ca \|

nanu madhuratvena kathaṁ sarveṣām evākarṣaṇaṁ nābhūt ?
tatrāha---vāma-dṛśāṁ tādṛśa-bhāvavatīnām eva manoharaṁ yathā syāt
tathety ādi-rasa-mātroddīpanaṁ rāga-viśeṣaṁ jagāv ity arthaḥ \| vakṣyate
ca anaṅga-vardhanam iti \| nūnaṁ madhyamādi-nāmā yata ukte
mauḍava-rāga-bhede---

> madhyamādir ma-grahānto madhyama-grāma-rāgajaḥ \|
>
> ayaṁ sāyaṁ tu gātavyaḥ śṛṅgāre ṛ-dha-varjitaḥ \|\| iti \|

meti madhyamaḥ ṛ-dheti ṛṣabha-dhaivatau svarau---grahaḥ svarasa ity ukto
yo gītādau samarpitaḥ iti pūrvaṁ tu, iti veṇu-ravaṁ rājan
sarva-bhūta-manoharam iti sāmānya-viṣayakatvāt svabhāvānusāreṇa tāsāṁ
mohana-mātraṁ jātam \| adhunā tu rasa-viśeṣoddīpanatvād ākarṣaṇam iti
tatra tatra vaṁśyā api vaiśiṣṭyam asti, yathoktam---

> ardhāṅgulāntaronmānaṁ tārādi-vivarāṣṭakam \|
>
> tataḥ sārdhāṅgulād yatra mukha-randhraṁ tathāṅgulam \|\|
>
> śiro vedāṅgulaṁ pucchaṁ try-aṅgulaṁ sā tu vaṁśikā \|
>
> nava-randhrā smṛtā sapta-daśāṅgula-mitā budhaiḥ \|\|
>
> daśāṅgulāntarā syāc cet sā tāra-mukha-randhrayoḥ \|
>
> mahānandeti vyākhyātā tathā saṁmohinīti ca \|\|
>
> bhavet sūryāntarā sā cet tata ākarṣiṇī matā \|
>
> ānandinī tadā vaṁśī bhaved indrāntarā yadi \|\|
>
> gopānāṁ vallabhā seyaṁ vaṁśulīti ca viśrutā \|
>
> kramān maṇimayī haimī vaiṇavīti tridhā ca sā \|\| \[bha.ra.si.
> 2.1.368-72\]

ato dvādaśyāṅgulāntare tāra-mukha-randhrā haimīyaṁ jñeyā \| evaṁ
gāna-vaiśiṣṭyam api jñeyaṁ vāma-dṛśām iti \| śleṣeṇa svasmin kuṭilam eva
paśyantīnāṁ tāsāṁ mano-rūpa-mūlākṛṣṭyā dṛṣṭyādi-sarvendriya-vṛndam
evākṛṣṭam ivety arthaḥ \|

atra śleṣeṇa kāma-bījaṁ jagāv iti rahasyaṁ, yato vāma-dṛk-sambandhi yat
tat sahitaṁ kalam iti prathamākṣara-trayaṁ vyañjitaṁ \| kīdṛśaṁ ?
manoharaṁ manaḥ-śabdena tad-adhiṣṭhātā candra ucyate \| sa ca
tad-ākāratvena lavakaḥ, taṁ harati ākarṣatīti tat-saṁvalitam ity arthaḥ
\| nāda-yuktatvaṁ tu veṇu-nāda-svābhāvyād eveti bhāvaḥ \| tad uktaṁ,
kalā tu māyā lavakā tu mūrtiḥ kala-kvaṇad-veṇu-nināda-ramyaḥ iti
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mahā-lakṣmī-rūpatvena \| yad vā,
śrī-kṛṣṇa-smaraṇa-hetutvena ramātra śrī-rādhā---iti veṇu-ravaṁ rājan
sarva-bhūta-manoharam \[bhā.pu. 10.29.6\] iti pūrvoktāt \| vaiśiṣṭyam
āha---vāma-dṛśāṁ manoharam iti \| ādi-rasoddīpana-gāna-viśeṣād iti
bhāvaḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān api tam uditaṁ
dṛṣṭvā vihārārthaṁ kṣaṇam api vilambaṁ nākarod ity āha---dṛṣṭvety ādi \|
kumudvantaṁ prakāśyena kumudaṁ vartate asyeti kumudvān\| naḍāditvād ato
lopaḥ \| candras taṁ dṛṣṭvā kalaṁ jagau gītavān veṇuneti śeṣaḥ, cukūja
veṇum ity-ukteḥ \| kiṁ jagau ? ity atrāha---vāma-dṛśāṁ manoharaṁ yat tad
evety arthaḥ \| vāma-dṛśām ity asyāyam arthaḥ \| yaj jagau tad vāma-dṛśa
eva śuśruvaḥ, na tu pūrva-pūrvoktavat sarva-bhūta-manoharam iti \| tathā
sati sarva evāśroṣyan \| tan na ced vāma-dṛśa evājagmur na tu sakhāyaḥ,
sakhīnāṁ tu mate pitror gṛha eva vartate \| pitror api tathaiva
pūrva-pūrva-dinavat yathā-sthānaṁ yathā-kālaṁ śayanādi-kriyāṁ kurvann
evāste \| dṛśyate ca tābhyām \| tathedṛśy eva tasya yoga-śaktir acintyā
\| anayaiva diśā vṛndāvana-stho nitya iti yan mataṁ tad api
sādhayitavyam \|

kumudvantaṁ kīdṛśam ? akhaṇḍa-maṇḍalaṁ pūrṇam \| punaḥ kīdṛśam ?
ramānanābhaṁ ramāṁ vihāya gopībhiḥ saha krīḍāyāṁ tasyāḥ sadaiva
kopenāruṇam ānanaṁ tat-samānam \| tad eva
prakaṭayati---nava-kuṅkumāruṇam \| na kevalaṁ taṁ dṛṣṭvā, vanaṁ ca
kīdṛśam ? tat-komala-gobhir añjitaṁ tasya komalair gopbhiḥ kiraṇair
añjitaṁ mrakṣitam \| abhirañjitam iti samastaṁ vā padam \| ata eva
nava-kuṅkumāruṇam iti vanasya ca viśeṣaṇam avagantavyam \|\|3\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam uddīpana-vibhāvasyodayam
uktvā vilāsādhikaraṇasyāpi śraiṣṭhyam āha---uddīpana-vibhāvaṁ dṛṣṭvā
śabdātmikālīlāṁ prāduścakāra dṛṣṭeti kumudvantaṁ candraṁ dṛṣṭvā kalaṁ
yathā syāt tathā jagau veṇuṁ vāditavān iti \| ākāśa-sthito'pi kau
pṛthivyām ut ānando vidyate yasya sa kumudvān pṛthivyām iti
pṛthivī-stha-janeṣv ānanda-dātṛtvaṁ sūcitam iti \| yad vā kumut kumudaṁ
vikasitaṁ yasmin anyopalakṣaṇaṁ rātrī-vikāśini anyāny api puṣpāṇi
vikasitānīty arthaḥ \| śrī-kṛṣṇa-manasi rasa-pūrṇe akhaṇḍane sati
candrasyāpy akhaṇḍatvaṁ jātaṁ tat-kāryatvād ity āha---na khaṇḍaṁ
maṇḍalaṁ yasya \| anena sarva-jane pūrṇānanda-dātṛtvaṁ sūcitam \|

punaḥ kiṁ-bhūtaṁ ? ramāyā ānanasyevābhā yasya lakṣmī-sahodaratvāt \| ata
eva candra-darśane ramā-mukha-smaraṇa-hāsya-bhāvoddīpakatvaṁ vyañjitam
\| munīndro'pi maty-abhijñayā sādṛśyaṁ vadatīti \| yad vā, ramayatīti
ramā yā kācid vraja-devī tad-ānana-tulyaṁ \| punaḥ katham-bhūtaṁ ?
nava-kuṅkumāruṇam, asya darśanenaitat sūcitaṁ ramānanaṁ vivāha-samaye
nava-kuṅkumena rañjitam \| ata evāruṇaṁ candrasyodayāruṇyaṁ
narasyānanasyāpy āruṇyam anumīyate \| uddīpake punaḥ kuṅkumasyāpi
gaṇitatvāt vanam api madhura-rasoddīpakaṁ dṛṣṭvā, tac ca tasya candrasya
komalaiḥ sukha-sparśena navānurāga-saṁvalitair gobhiḥ kiraṇaiḥ abhi
niśaṅkaṁ yathā syāt tathā rañjitaṁ \| yadyapi patrāṇāṁ haritatvaṁ
puṣpāṇāṁ śvetatvaṁ, tathāpi kiraṇai ruddhayāruṇyenāruṇī-kṛtam iti
poṣakatvam uktam \| yad vā, tasya komalaiḥ sukha-sparśair
udaya-rāga-piñjīritair gobhir añjitaṁ kānti-viśeṣaṁ śayitam \|
añju-vyakti-glakṣaṇa-kānti-gatiṣu iti dhātuḥ \| na kevalaṁ vanam eva
rañjitaṁ kintu śrī-kṛṣṇa-mano'pi rañjitaṁ yataḥ komalam avyaktaṁ
madhuraṁ jagau veṇuṁ vāditavān \|

ayaṁ bhāvaḥ---kṛṣṇasyāpi manaḥ kṛṣṇam eva tena candramasā
svasyodaya-rāgeṇa raktaṁ kṛtam itīdam eva citram \| yad vā, kuṁ mukhaṁ
lāti gṛhṇātīti kalaṁ mukhaṁ pūrṇam ity arthaḥ \| tac ca gānaṁ, kīdṛśaṁ
vāma-dṛśāṁ manoharaṁ vāmā manoharā dṛśo yāsāṁ tāsām \| yad vā, vāmā
vakrā dṛśor apāṅgā yāsām \| yad vā, vāmā śobhanā dṛśo darśanāni
jñānānīti yāvat yāsām, munīnām api manohara-mohakam ity arthaḥ \| ayam
abhiprāyaḥ vraje dvādaśa rasādhikāriṇo vartante tathāpi
madhura-rasādhikṛtānāṁ nirodho varṇitaḥ tad-avadhi-kṛtānāṁ
sukha-viśeṣānubhave tan-nirodho varṇitaḥ tatraiva sthitā yato
veṇu-dhvani-mārgeṇāgatā \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
tad-darśanenādbhuta-kandarpa-vikāro, yad yad ācarati śreṣṭhas tat tad
evetaro janaḥ \[gītā 3.21\] iti smṛtvā sva-kulādi-puruṣasya tasya
dharmaṁ svasminn api paśyan niḥśaṅkam eva para-strīr ānetuṁ kam apy
amoghaṁ yatnam akarod ity āha---dṛṣṭveti \| kumut kumudaṁ, kumude'pi
kumut proktam iti [viśvaḥ]{.mark} \| tad-vikāsanīyatvena vartate yasya
tam ātmānaṁ ca dṛṣṭvety api vyākhyeyam, viśeṣya-viśeṣaṇānukteḥ, na
akhaṇḍa-maṇḍalaṁ viśvaṁ svarūpaṁ yasya taṁ pūrṇam ity arthaḥ \| ramā
lakṣmīs tad-bhātṛtvāt tad-ānanābham \| yad vā, sarva-lakṣmī-mayī
sarva-kāntiḥ sammohinī parā iti smṛteḥ ramā śrī-rādhā \| ramante
ramayantīti vā ramā gopyaś ca tāsām ānanasyevābhā yasya tam iti \|
tad-darśanena tāḥ smṛti-pathārūḍhā iti bhāvaḥ \| pakṣe, ramāṇāṁ tāsām
ānane ābhā antaḥ-kandarpa-vikāra-dyotanī samyak kāntir yatas tam
ātmānaṁ, udaya-rāga-vyāptatvāt nava-kuṅkuma-piṇḍavad aruṇam \| pakṣe,
nava-kuṅkuma-carcayā aruṇam \|

tathā vanaṁ ca tasya komalair gobhiḥ kiraṇai rañjitaṁ mrakṣitam
abhirañjitam iti samāso vā \| pakṣe, taiḥ prasiddhair gobhiḥ
svāṅka-kāntibhiḥ sva-pālyamāna-gavībhir vā abhirañjitam,
abhirañjita-caram ity arthaḥ \| ṭajabhāv ārṣaḥ \| ity
uddīpanālambana-vibhāvau dṛṣṭvā kalaṁ madhuram agāyata veṇuneti
śeṣaḥ---kā stry aṅga te kala-padāmṛta-veṇu-gīte \[bhā.pu. 10.29.40\] ity
agrimokteḥ \|

katham ? vāmā manoharā dṛśo yāsāṁ tāsāṁ yuvatīnām eva manoharaṁ yathā
syāt tathā gāyantaṁ striyaḥ kāmayanta iti śruteḥ \| śleṣeṇa kalaṁ
ka-kāra-la-kāraṁ vāma-dṛśām iti lupta-vibhaktikaṁ padaṁ vāma-dṛk
caturthaḥ svaraḥ, tayā saha pañca-daśa-svaraṁ kāma-bījaṁ jagāv iti
rahasyam \| manoharaṁ manasa ākarṣakatvāt
sva-svarūpa-bhūta-mahā-manmatha-mantram ity arthaḥ \|\|3\|\|

**\...**

\|\| 10.29.4 \|\|

niśamya gītaṁ tad-anaṅga-vardhanaṁ

vraja-striyaḥ kṛṣṇa-gṛhīta-mānasāḥ \|

ājagmur anyonyam alakṣitodyamāḥ

sa yatra kānto javalola-kuṇḍalāḥ \|\|

**śrīdhara-svāmī (bhāvārtha-dīpikā) :** asāpatnyāya **anyonyam**
**alakṣito** na jñāpita **udyamo** yābhis tāḥ \| **sa kānto yatra,**
tatra gīta-dhvani-mārgeṇa **ājagmuḥ**[^182] \| **javena** vegena
**lolāni** cañcalāni **kuṇḍalāni** yāsāṁ tāḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asāpatnyāya
sāpatnya-nivṛttaye \| sahagamane tv īrṣyā syād ity arthaḥ \| **sa**
kṛṣṇaḥ \| yatra sthāne \| kuṇḍalānāṁ rathatvaṁ pakṣatvam aṅkuśatvaṁ ca,
kiṁ vā bhūmiḥ saṅkucitā saivāgre vivṛtā bhaviṣyatīti \|
java-lola-kuṇḍalā ity anena dhvanitam \|\|4\|\| (viśvanātha, toṣaṇī)

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
anaṅga-vardhanam---anaṅgo mat-kāmo\'ṅgī premṇā aṅge vardhanam ity arthaḥ
\| anyonyam alakṣitodyamā iti saṁvāda-virahāt \| yad vā, paty-ādibhir
alakṣitodyamāḥ satyo\'nyonyaṁ militvā ājagmuḥ \| java-lola-kuṇḍalā iti
javenāpi kuṇḍalayor eve lolatvaṁ, tena māntharyātiśayas tena ca
kalahaṁsa-gāmitvam \| kuṇḍalānāṁ ca pāścātya-deśīya-kuṇḍala-vijātīyatvam
\| yad vā, ajava-lola-kuṇḍalāḥ---na javena lolāni kuṇḍalāni yāsāṁ tāḥ,
īṣal-lolā ity arthaḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-pūrvokta-prakāraṁ
śrī-kṛṣṇa-veṇūdgatam anaṅgaṁ śrī-bhagavad-viṣayakaṁ kāmaṁ
prāg-vartamānam evādhunā vardhayatīti tathā tat \| yadyapi vāma-dṛśāṁ
manoharam ity anenānaṅga-vardhanatvam āyātam eva, tathāpīyaṁ viśeṣoktis
tad-atiśaya-vivakṣayā anaṅga-śabda-prayogaś ca tāsāṁ
prema-rūpa-kāma-viśeṣeṇa
grāmya-dharma-hetu-prākṛta-kāmāṁśābhāva-vivakṣayā \|

yad vā, śrī-bhagavad-viṣayatvenānaṅgasyāpi sāṅgībhāvādy-abhiprāyeṇeti
dik \| vrajasya vraje vā yāḥ striyo nava-yuvatyas tāḥ \| kṛṣṇena
paramākarṣakeṇa pūrvam eva gṛhītam ākṛṣṭam āviṣṭaṁ vā mānasaṁ manas
tadīyāśeṣaṁ vā yāsāṁ tāḥ \| viśeṣataś cedānīṁ tādṛśaṁ gītaṁ śrutvā
ājagmuḥ \|

yad vā, sva-yūthe mithaḥ sakhyavatīnām api tāsām anyo\'nyam
alakṣitodyamatve hetuḥ---kṛṣṇeti \| tadānīṁ kṛṣṇākṛṣṭa-cittatvena
vicārāgamād iti bhāvaḥ \|

yad vā, tenaiva prema-viśeṣa-svābhāvika-tad-vilāsātmaka-sāpatnyasya
yūthāntare prādurbhāvāt \|

yad vā, gamane\'tyanta-tvarayā taj-jñāpanāśakteḥ, ata eva javena
gamana-vegena lolāni kuṇḍalāni karṇa-bhūṣaṇāni yāsāṁ tāḥ \| ājagmur iti
śrī-bādarāyaṇeḥ śrī-kṛṣṇāntike sadaivātma-sthiteḥ parisphūrteḥ \|

kiṁ vā, tāsāṁ tad-gamana-vārtayā bhāva-viśeṣodayena tasminn iva svasyāpi
tatra gamana-sphūrtyā sākṣād iva śrī-kṛṣṇāntikatāyāḥ parisphūrteḥ \|

yad vā, ājagmur abhisasrur ity arthaḥ \| yad vā, ā samyak
sarva-parityāgena jagmur yayur ity agre bahuśo vakṣyamāṇatvāt \| sa
parama-mohana-veṇu-gīta-gāyakaḥ \| yad vā, ciraṁ vratādinābhīpsitaḥ,
yataḥ kāntaḥ svāmī nija-manohara iti vā \| yad vā, kasya sukhasyānto
niṣṭhā yasmāt saḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anye tu ca tad-gītaṁ na
śrutavantaḥ kintu tena tā eva cākṛṣṭā iti tasya śakti-viśeṣaṁ dyotayann
āha---niśamyeti \| tat-pūrvoktaṁ prakāraṁ śrī-kṛṣṇa-veṇūdgatam anaṅgaṁ
śrī-bhagavad-viṣayaṁ kāmaṁ prāg-vartamānam evādhunā vardhayatīti tathā
tat \| yadyapi vāma-dṛśāṁ manoharam ity anenānaṅga-vardhanatvam āyātam
eva, tathāpīyaṁ viśeṣoktis tad-atiśaya-vivakṣayā anaṅga-śabda-prayogaś
ca pūrvaṁ bījāṅkura-rūpeṇaiva sthitaḥ samprati tu pallavita ity arthaṁ
bodhayati \| etena tad-gānasyāmṛta-sekatvam apy utprekṣyate \| sadyas
tathābhāvāt vrajasya striyas tad-viśeṣāḥ prakāraṇa-balāt \| ata eva
kṛṣṇena paramākarṣakeṇa pūrvam eva gṛhītam ākṛṣṭam mānasaṁ manas
tadīyāśeṣaṁ vā yāsāṁ tāḥ \| viśeṣataś cedānīṁ gītaṁ śrutvā ājagmuḥ
anyonyālakṣitatve hetus tair vyākhyātaḥ \|

yad vā, sva-yūthe mithaḥ sakhyavatīnām api tāsām \| tatra
hetuḥ---kṛṣṇeti \| tadānīṁ kṛṣṇākṛṣṭa-cittatvena vicārāgamād iti bhāvaḥ
\| ata eva javeneti ājagmur iti śrī-bādarāyaṇeḥ śrī-kṛṣṇāntike sadaiva
sva-sthiti-sphūrteḥ \| kiṁ vā, tāsāṁ tad-gamana-vārtayā
bhāva-viśeṣodayena tāsām iva svasyāpi tatra gamana-sphūrtyā sākṣād iva
śrī-kṛṣṇāntikatāyāḥ sphuraṇāt \| agre tu yayur iti calanārthakam eva sa
iti ramaṇaḥ yatreti tatraiva parama-sukhamaya-sthāna ity arthaḥ \| tasya
veṇu-vādyasya paramākarṣaṇa-vidyā-rūpatvād anyatra bhramaṇādikam api
nāsīd iti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ājagmuḥ prāptavatyaḥ \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vāma-dṛśāṁ manoharam iti yad
uktaṁ, tad evānanya-sādhāraṇyam āha---niśamyety ādi \| yat kalaṁ
veṇu-gītaṁ vraja-striyo niśamya śrutvā ājagmuḥ \| nānyaḥ
ko'pi---tac-chravaṇābhāvāt \| kutra ājagmur ity āha---sa yatrety ādi \|
sa kīdṛśaḥ ? kāntaḥ kamanaḥ \| kīdṛśaṁ gītam ? anaṅga-vardhanam \| aṅgaṁ
kāma-kalā, aṅgī premā \| ato'naṅga-vardhanam aṅgi-vardhanaṁ
prema-vardhanam iti yāvat \| tāḥ kīdṛśyaḥ ?kṛṣṇena gṛhītaṁ mānasaṁ yāsām
\| tena tatrānaṅgasya nāvasaraḥ \| anyonyam alakṣita udyamo yābhiḥ \|
ākasmikatvena pūrva-saṁvādābhāvāt, na tv īrṣayā \| yadyapy evaṁ tathāpi
sarvā eka-sūtra-naddhā dāru-putrikā iva ekadaiva jagmur na tu
paurvāparya-krameṇa \| javena vegena lolāni kuṇḍāny eva yāsāṁ
tādṛśa-vegavatā gamanenāpi kuṇḍalānām eva lolatāsīd iti gamanasya
svābhāvika-gāmbhīrya-sūcanam \|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tato
veṇu-gīta-sva-sva-nāmāṅkitam āhvānaṁ śrutvā kiṁ kṛtam ity apekṣām
āha---niśamyeti \| tad-gītaṁ niśamya vraja-striya ājagmuḥ \| sarvā
evāgatā yadyapi śrī-kṛṣṇena yābhyo varo dattas tā evākāritās tathāpi
pūrvānubhūta-kṛṣṇānandāḥ sarvā eva samāgatāḥ \| kīdṛśaṁ gītam ?
anaṅga-vardhanaṁ śrī-kṛṣṇa-viṣayakam alaukikaṁ kāmam eva vardhayati
pūrva-siddham evedānīṁ vṛddhiṁ prāptaḥ \| anaṅga-vṛddhau
ākāraṇa-saṁvalita-veṇu-gītasyaivāsādhāraṇa-kāraṇatvam \| anaṅgas tu
mānaso dharmo mano bhavatvāt nānyopalakṣyaḥ \| pūrvaṁ śrī-kṛṣṇasyaivam
anaṅga āvirbhūto yato rantuṁ manaś cakre sa evānaṅgo veṇu-nāda-dvārā
vraja-sundarī-sañcāritaḥ \| etāsāṁ pūrva-siddho surūpo vartata
evāto'nena saha sambhūya mahatīṁ vṛddhiṁ prāpta iti bhāvaḥ \|
śrī-kṛṣṇasya kāmenaiva tāsāṁ kāmaṁ svasmin kroḍīkṛtas tad-dvārā āsāṁ
śrī-kṛṣṇenaiva gṛhītam ākṛṣṭaṁ mānasaṁ yāsāṁ tā manasy ākṛṣṭe sati mano
dharmasya svata evākarṣaṇādīty arthaḥ \|

yad vā, tad-anaṅga-vardhanaṁ tasya śrī-kṛṣṇasyaiva pūrvam anaṅgaṁ
vardhayatīti tathā \| yad vā, tat mohanārthaṁ prayuktaṁ gītam anaṅgā
nitya-siddhaḥ sthita evālaukakas taṁ kāmaṁ vardhayati ucchalitaṁ
karotīti \| tathā mohanārthaṁ prayukto kṛṣṇena svarūpeṇa mādhuryeṇa ca
gṛhītaṁ mānasaṁ yāsāṁ tāḥ na tu kevalena mohana-gītena \|

yad vā, anyonyam anaṅga-vardhanaṁ, yathājagmur iti pravaktṛṇā śrī-śukena
svānubhavoktiḥ kṛteti, yadyapi sva-sva-yūthena calitāḥ, tathāpi
anyonya-jñāpakam alakṣitodyamāḥ śrī-kṛṣṇākṛṣṭaṁ manas tena dehendriyāṇām
apy ākarṣaṇāt parasparam alakṣito na jñāpita udyamo yābhis tā indriyāṇāṁ
madhye vāg-indriyasyāpi tenākarṣaṇāt svābhīṣṭaṁ noktavattya iti bhāvaḥ
\| śarīrānusandhānam akurvatyo yato veṇu-gītam āgataṁ tenaiva
mārgeṇāgatāḥ kutrety apekṣāyāṁ sa iti samaye dṛṣṭa-caraḥ kāntaḥ
koṭi-kandarpa-kamanīya-svarūpas tatrānurāga-saṁvalito vara-dāna
uddīpana-vibhāva-saṁskṛte rahasi prathamaṁ kumārya evāgatā
anāsvādita-ramaṇānandās tal-liṅgaṁ java-lola-kuṇḍalāḥ, kumārīṇām eva
kuṇḍala-dhāraṇam, anyāsāṁ sāmānya-pūrvāṇāṁ tāṭaṅka-dhāraṇam iti vivekaḥ
\|

yad vā, yatra kāntaḥ kasya ramaṇātmakasya parama-sukhasyāntaḥ parā
kāṣṭhā yasmin saḥ \| yad vā, adhikaraṇasyaiva viśeṣaṇam \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kala-gīta-sūtra-gumphitāḥ
pañcālikā iva tāḥ kṛṣṇāntikam āyātā ity āha---tad gītaṁ manoharam api
manoja-vardhanam \| kiṁ ca, kṛṣṇo hi veṇu-gītākhyaṁ mahā-cauraṁ vraje
preṣitavāṁs tena ca vraja-strīṇāṁ niṣkapāṭena karṇa-dvāreṇāntaḥkaraṇaṁ
koṣāgāraṁ praviśya manasā saha dhairya-lajjā-bhaya-vivekādīni
mahā-dhanāny apahṛtya jhaṭit evānīya kṛṣṇāya dattānīty āha---kṛṣṇena
**gṛhītāni mānasāni** manāṁsi ca mānasāni manaḥ-sambandhīni
dhṛti-smṛti-viveka-lajjā-bhītimatādīni yāsāṁ tā **ājagmuḥ**
mahā-caura-cakravartinaḥ kṛṣṇāt tāni sva-sva-dhanāni prārthayitum iveti
bhāvaḥ \| tadaivaṁ manye taṁ mahā-cauraṁ dhartuṁ vyagrāṇām **anyonyaṁ na
lakṣita udyamo** yāsāṁ tāḥ \| caurasya paścāt paścād evājagmuḥ \| kva ?
sa kānto yatra javena vegena **lolāni kuṇḍalāni** kuṇḍalopalakṣitāni
kaṅkaṇa-kiṅkiṇy-ādīny api yāsāṁ tās tena saha tāsāṁ
bahiṣkaraṇa-gṛha-sthitānidhanāny alpa-mūlyatva-buddhyā caureṇa tena
nāpahṛtānīti bhāvaḥ \|\|4\|\|

**\...**

\|\| 10.29.5-7 \|\|

duhantyo'bhiyayuḥ kāścid dohaṁ hitvā samutsukāḥ \|

payo'dhiśritya saṁyāvam anudvāsyāparā yayuḥ \|\|

pariveṣayantyas tad dhitvā pāyayantyaḥ śiśūn payaḥ \|

śuśrūṣantyaḥ patīn kāścid aśnantyo'pāsya bhojanam \|\|

limpantyaḥ pramṛjantyo'nyā añjantyaḥ kāś ca locane \|

vyatyasta-vastrābharaṇāḥ kāścit kṛṣṇāntikaṁ yayuḥ \|\|

**śrīdhara-svāmī (bhāvārtha-dīpikā) :** śrī-kṛṣṇa-sūcaka-śabda-śarvaṇena
tat-pravaṇa-cittānāṁ tat-kṣaṇam eva traivargika-karma-nivṛttiṁ
dyotayantya ivārdhāvasitaṁ karma vihāya yayuḥ \| tad āha---duhantya iti
\| payaḥ sthālī-sthaṁ cullyām adhiśrityaitat kvāthamapratīkṣamānāḥ
kāścid yayuḥ \| saṁyāvaṁ godhūma-kaṇānnaṁ pakvam anudvāsyānuttārya
\|\|5-6\|\|

anyāḥ pramṛjantyaḥ aṅgodvartanādi kurvantyaḥ \| kāśca kāścit
kṛṣṇatuṣṭyarthaṁ karma tadāsaktam anasāmanyathā kṛtam api phalaty eveti
dyotayann āha---vyatyasteti \| sthānataḥ svarūpataś cordhvādhodhāraṇena
viparyayaṁ prāptāni vastrābharaṇāni yāsāṁ tāḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrī-kṛṣṇa-sūcaka-śabdo
veṇu-nādaḥ \| tasmin śrī-kṛṣṇe pravaṇaṁ saṁlagnaṁ cittaṁ yeṣāṁ te, tathā
pravaṇaṁ nata-lagnayoḥ iti dharaṇidharaḥ \| tat-kṣaṇaṁ
bhagavat-sambandhi-śabda-śravaṇa-kṣaṇa ity arthaḥ \|
hari-saṁlagna-manasām api loka-saṅgrahārthaṁ traivargika-karma kāryam
iti sūcayitum iva-śabdam āha---dyotayantya iveti \| ardhāvasitam
ardha-samāptam \| avasitam ṛddhe jñāte'py avasāna-gate ca vācya-liṅgaṁ
syāt iti medinī \| tat ardhāvasitam \| cullyām agni-saṁrodha-yantre
uddhāne, cullī citāyām uddhāne iti medinī \| adhiśritya śrapayitum
āropya \| etat kvāthaṁ payaḥ-kvathanam \| pratīkṣamāṇāḥ kāla-vilambam
asahamānāḥ \| anavatārya ananvaropya \|\|5\|\|

pariveṣayantyaḥ bhuñjānānāṁ pātreṣu bhoktavyaṁ vinyasyantyaḥ \| sutān
payaḥ kṣīraṁ pāyayantyaḥ \| stana-pānaṁ kārayantya ity arthaḥ \|
śuśrūṣantyaḥ pāda-saṁvāhanādinā \| aśnantyaḥ bhuñjānāḥ \| apāsya hitvā
\|\|6\|\|

tad-āsakta-manasāṁ kṛṣṇāsakta-cetasām \| sthānato viparyayaḥ
pāda-bhūṣaṇaṁ bāhvor bāhu-bhūṣaṇaṁ pādayoḥ \| upary-aṅgāvarakam
adho'ṅge, adho'ṅgāvarakam ūrdhvāṅge iti \| svarūpato viparyayaḥ
adho-vastrasyordhva-bhāgena dhṛtir ūrdhva-vastrasyādho-bhāgena \| evaṁ
bhūṣaṇeṣv api jñeyam \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parama-mohana-tad-gītena
nija-deha-daihikādy-upekṣayā ātma-karma-loka-dharmādikaṁ parityajya gatā
iti śloka-trayyā varṇayan tatrādau kāsāñcit sva-jāti-karma-parityāgam
āha---duhantya \| duhantyo gā dohaṁ dohanaṁ dugdhaṁ vā \| tadānīm atra
gopīnām api kṛṣṇārthaṁ go-dohane pravṛtteḥ \| yad vā,
antarbhūta-ṇy-antaṁ dohayantya ity arthaḥ \|

abhiyayuḥ veṇu-gītābhimukhaṁ yayuḥ \| kāścid ity-ādikaṁ
bahula-yūtha-bhedāpekṣayā, vanitā-śata-yūthapaḥ \[bhā.pu. 10.29.44\] iti
vakṣyamāṇatvāt \| tat-tan-nāmnām agrahaṇaṁ gaurava-bharāt \| kiṁ vā,
teṣāṁ smaraṇa-viśeṣatvena prema-vaikalpādana-bhayāt \| etac ca
śrī-bhāgavatāmṛta-pūrva-khaṇḍe vivṛtam eva \|

tathābhiyāne hetuḥ samutsukāḥ kāla-vilamba-sahanādy-asamarthāḥ \| eṣa
hetur agre'pi sarvatrānuvartyaḥ \| aparā ity asya pūrveṇa pareṇāpy
anvayaḥ \| evam agre'pi \| anyat tair vyākhyātam \|

yad vā, payaś cullyām adhiśritya anudvāsya pakvam api tato nottārya
saṁyāvaṁ cādhiśrityānudvāsyeti \|\|5\|\|

evaṁ kāsāñcit sāyantana-mukhya-karma-traya-parityāgam uktvā, tatraiva
kāsāñcil loka-dharma-tyāgaṁ pāda-trayyā vadan \| tatrādau kāsāñcit
sāmānya-bandhu-bhṛtyādi-parityāgam āha---parīti pādena \|
pariveṣayantyaḥ bandhūn bhṛtyādīṁś ca prati annādikaṁ
saṁvibhājyārpayantyaḥ sthitāḥ\| tat-pariveṣaṇaṁ hitvā yayur iti
pūrveṇaivānvayaḥ \| yadyapy etad api sāyantana-kṛtyāntareva praviśati,
tathāpi strīṇāṁ bhartur bandhu-bhṛtyādy-upekṣayā
loka-dharma-tyāgāntareva sukhaṁ saṅgaccheteti dik \|

anupekṣyāṇām api parityāgaṁ kāsāñcid āha---pāyayantya iti pādābhyām \|
hitvety anuvartate \| śiśūn bhaginī-putrādīn hitvā \| evaṁ
loka-parityāgam uktvā dharma-parityāgam āha---**śuśrūṣantyaḥ**
śuśrūṣamāṇāḥ, snānādy-arthoṣṇodakārpaṇādinā sevamānāḥ \| aśnantya
āśayantya ity antar-bhūta-ṇy-antyam \| patīn bhojayantyo bhojanaṁ
bhojayitṛtvam \|

yad vā, evaṁ pūrvaṁ dharmādi-parāṇām api parama-satīnāṁ
loka-dharma-tyāga uktaḥ \| evaṁ kāsāñcit
sāyantana-mukhya-karma-traya-parityāgam uktvā tatraiva kāsāñcit
loka-dharma-tyāga uktaḥ \| kāsāñcit dehāpekṣātyāgam āha---aśnantya iti
pādais tribhiḥ \| aśnantyo bhuñjānāḥ \| evaṁ bhojana-tyāgena
bhagavat-prīṇanasya dehasyopekṣoktā \| anena tat-premāviṣṭeṣu
daihika-śuddhy-aśuddhi-vicāro nāstīti gamyate \| limpantyaś
candana-pakādinā nija-dehānulepaṁ kurvatyaḥ \| lepanādikam apāsyeti
jñeyam \| evaṁ bhoga-saṁskārasyāpi tyāgena dehopekṣā siddhavaḥ \|\|6\|\|

kāsāñcic ca paramotkaṇṭhayā śrī-bhagavat-santoṣaṇārthaṁ
tad-bhajana-sādhana-nijāṅga-bhūṣaṇa-parityāgam apy āha---limpantya
ity-ādinā limpantyo'ṅga-rāgaṁ kurvatyaḥ lepanādikam apy apāsyeti jñeyam
\| anyā ity asya limpantya iti pada-trayeṇānvayaḥ \| tatraiva hetuṁ
darśayan kiṁ vaktavyam ? daihika-dehādy-apekṣā parityakteti \| kāsāñcid
dehāvismṛtir api jātety āha---vyatyasteti \|
pūrvokta-sarva-tyāga-bhāvakasyautsukyasya vibhramākhyo'yam anubhāvaḥ \|
yathoktaṁ---

> vallabha-prāpti-velāyāṁ madanāveśa-sambhramāt \|
>
> vibhramo hāra-mālyādi-bhūṣā-sthāna-viparyayaḥ \|\| \[u.nī. 11.39\] iti
> \|

anena tad-vidhānāṁ prema-bhagavato yathāpekṣitaṁ na tathāveśād iti
gamyate, kintu paścāt tenaiva parihitasya svayaṁ yathāvat paridhāpitam
iti jñeyam \| evaṁ dohanādīnām eṣām avaśyāpekṣyatvena yathottaraṁ
śraiṣṭhyam ūhyam \|

yad vā, kevalam atra prārabdha-nija-nija-karma-parityāga eva tātparyam
\| tatra ca vyatyasta-vastrābharaṇatve vastrādi-dhāraṇa-rīti-tyāga eva,
sarvatra ca tatra tatra hetuḥ---kṛṣṇa-gṛhīta-mānasā iti \| samutsukā iti
ca proktam \| evaṁ sarvā api kṛṣṇasya paramākarṣakasya śyāmasundarasya
śrī-yaśodā-nandanasya antikam eva yayuḥ \| na tu lajjādinā vighnādinā vā
dūre tasthur ity arthaḥ, parama-mohitatvāt \| yadyapi sa yatra kāntas
tatrājagmur ity anena tad-antika-gamanam evoktaṁ, tathāpi
parama-mohenātivegenātyanta-nikaṭa-gamana-vivakṣayā punar viśeṣoktir iti
dik \|\|7\|\|

tad evaṁ sarvā api kṛṣṇasyāntikaṁ prati yayuḥ prasthitavatyaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tat-prāptim uktvāpi
parama-mohana-tad-gītenāvegān nija-deha-daihikādy-upekṣayā
ātma-karma-loka-dharmādikaṁ parityajya calitānāṁ śloka-trayyā
viśeṣa-pratipattaye punaḥ prasthānodyamam eva varṇayan tatrādau kāsāñcit
sva-jāti-karma-parityāgam āha---duhantya iti yugmakam idam \| duhantyo
gāḥ antarbhūta-ṇy-arthatvam dohantya ity arthaḥ \| abhiyayuḥ
veṇu-gītābhimukhaṁ yayuḥ \| kāścid ity-ādikaṁ bahuṣu yūtheṣu kāsāñcid
eka-kāryā-saṅghaṭṭanāt \| vanitā-śata-yūthapaḥ \[bhā.pu. 10.29.44\] iti
vakṣyamāṇatvāt \| dohaṁ dohanaṁ dugdhaṁ vā \| tathābhiyāne hetuḥ
samutsukāḥ kāla-vilamba-sahanādy-asamarthāḥ \| eṣa hetur agre'pi
sarvatrānuvartyaḥ \| aparā ity asya pūrveṇa pareṇāpy anvayaḥ \| evam
agre'pi \| anyat taiḥ \|

yad vā, payaś cullyām adhiśritya anudvāsya pakvam api tato'navatārya
saṁyāvaṁ ca adhiśrityānudvāsyeti \|

evaṁ kāsāñcit sāyantana-mukhya-karma-traya-parityāgam uktvā tatraiva
kāsāñcit loka-dhama-tyāgaṁ pāda-trayyā vadan \| tatrādau kāsāñcit
sāmānya-bandhu-bhṛtyādi-parityāgam āha---parīti pādena \|
pariveṣayantyaḥ bandhu-bhṛtyādibhyaḥ iti śeṣaḥ \| tat-pariveṣaṇaṁ hitvā
yayur iti pūrveṇaivānvayaḥ \| atisnigdha-parityāgam api kāsāñcid
āha---pāyayantya iti pādena \| hitvety anuvartate \| vakṣyamāṇānusāreṇa
bhrātṛ-putrādīn hitvā \| anyathā rasābhāsāpatteḥ \| evaṁ loka-parityāgam
uktvā dharma-parityāgam āha---**śuśrūṣantyaḥ** śuśrūṣamāṇāḥ
snānādy-uṣṇodakārpaṇādinā sevamānāḥ sthāpayiṣyate \| kāsāñcid
dehāpekṣā-tyāgam apy āha---aśnantya iti \| aśnantyo bhuñjānāḥ anena
tat-premāviṣṭeṣu daihika-śuddhy-aśuddhi-vicāro nāstīti gamyate
\|\|5-6\|\|

kāsāñcic cāharahas tat-pratyāśayā virahe'pi aṅgeṣv ābharaṇaṁ karoti
bahuśaḥ iti gīta-govinda-rītyā śrī-bhagavat-prema-vilasitasyāpi
nijāṅga-veṣasya paramotkaṇṭhayā parityāgam āha---limpantya ity-ādinā \|
limpantyaḥ aṅga-rāgaṁ kurvatyaḥ lepanādikam apy apāsyeti jñeyam \| anyā
ity asya limpantya iti pada-dvayenānvayaḥ \| tatraiva hetuṁ darśayan kiṁ
kartavyaṁ daihika-dehādy-apekṣā parityakteti \| kāsāñcid
dehāvayava-viśeṣānanusandhānam api jātam iti vyanakti---vyatyasteti \|
pūrvokta-sarva-tyāgānubhāvasyautsukyasya vibhramākhyo'yam anubhāvaḥ \|
yathoktaṁ---

> vallabha-prāpti-velāyāṁ madanāveśa-sambhramāt \|
>
> vibhramo hāra-mālyādi-bhūṣā-sthāna-viparyayaḥ \|\| \[u.nī. 11.39\] iti
> \|

anena tad-vidhānāṁ prema-bhagavato yathāpekṣitaṁ na tathāveśād iti
gamyate, kintu paścāt tenaiva parihitasya svayaṁ tathāvat paridhāpitam
iti jñeyam \| evaṁ dohanādīnām eṣām avaśyāpekṣyatvena yathottaraṁ
śraiṣṭhyam ūhyam \| tad evaṁ sarvā api kṛṣṇasyāntikaṁ prati yayuḥ
prasthitavatyaḥ \|\|7\|\|

---------------------------------------------------------------------------------------------------------------------

**jīva-gosvāmī (prīti-sandarbha 344) :** āvegaś citta-sambhrame duhantya
ity-ādi \| spaṣṭam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** duhantyo dohayanto'bhiyayuś
calitavatyaḥ \|\|5\|\| śiśūn bhaginī-yātṛ-putrādīn \| payo gavyaṁ sutān
stanam ity ukter ālambana-vairūpyāt, sarvāḥ śarat-kāvya-kathā-rasāśrayāḥ
\[bhā.pu. 10.33.25\] iti vakṣyamāṇa-rasāśrayatve virodhāc ca \|
**śuśrūṣayantya** ity antar-gṛha-rītikāḥ kāścid eva jñeyāḥ \| anyāsāṁ,
yat paty-apatya-suhṛdām \[bhā.pu. 10.29.32\] ity-ādinā tad-asvīkārāt
\|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāsām
autkaṇṭhyādhikya-prakaṭanāya pūrvam ājagmur ity atīta-kālaṁ nirūpya
punar-āgamana-prakāram āditaḥ kathayann āvega-nāmānaṁ bhāvaṁ
darśayati---duhantyo'bhiyayur ity-ādi babhubhiḥ \| duhantyo ity antar
ṇij-antam \| bhrātrādi-dvārā dohayantya ity arthaḥ \| dohaṁ hitveti
doha-sthānāt punar gṛhaṁ na gatās tata evāyayur ity arthaḥ \| parāḥ
payo'dhiśritya, na tv apāśritya \| aparāḥ saṁyāvam anudvāsya nāvatārya,
kāścit pariveṣayantyo bhuñjāneṣu guruṣu pariveṣaṇaṁ kurvatyaḥ \|
tad-aparāḥ śiśūn bālān rakṣya-tokān gavyaṁ payaḥ pāyayantyo
limpantyo'nulepanaṁ kurvatyo'nyāḥ pramṛjantyaḥ prakarṣeṇāṅga-mārjanaṁ
kurvatyo'ñjantyo nayanam añjanena rañjayantyaḥ, kāścit patīn
paty-abhimāninaḥ śuśrūṣayantya upacārādinānurañjayantyaḥ \| anyā
aśnantyo bhojanaṁ kurvatyas tad apāsya \|\|5-7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kṛṣṇākṛṣṭa-manastvena
sāmānyato gamanam uktvā deha-daihikādy-anādaraṁ kurvantya
aihika-pāralaukika-karmasv abhiniveśem akurvantyo yogina
ivāpratyabhipatti-rūpeṇa gṛhādi-tyāgena yayur ity āha duhantya iti \|
tatra kāścid dugdhābhiniveśavattvaṁ sva-jīvana-bhūta-dugdhāgrahaṁ hitvā
calitā ity āha duhantya iti, upāsanāsiddhānām āgamanam uktam \| duhantya
ṇij-artho'ntarbhūta eva dohayantya ity arthaḥ \| duhyata iti doho
dohana-karma dugdhaṁ vā pātraṁ vā tatraiva tyaktvā kathaṁ bhaviṣyatīty
anusandhānam apy akurvantyo yayuḥ abhiniśaṅkaṁ yathā tathā paty-ādibhyo
bhayam akurvantyo yayur iti yataḥ samutsukāḥ kāla-vilambam asahamānāḥ
kāścit paya ānītaṁ dugdhaṁ culyām adhiśritya kvathitam apratīkṣamāṇā
yayuḥ \| aparāḥ saṁyāvaṁ go-dhūma-kaṇām apakvam apy anunūr yayuḥ \|
samutsukā iti sarvāsāṁ viśeṣaṇam \|\|5\|\|

evaṁ laukika-jīvanopāya-yuktānāṁ gṛhaṁ tyaktvā kāsāñcid gamanam uktam \|
idānīṁ patyādi-śuśrūṣaṇa-lakṣaṇasya dharmasya tyāgam
āha---pariṣevayantya iti \| kāścit siddham annaṁ bandhubhyaḥ
pariveṣayantyas teṣv apekṣitam adattvā yayuḥ pariṣevayantya iti
ṛṣi-rūpāṇām āgamanam uktam \| kāścit vātsalya-prema-viṣayān stanandhayān
śiśūn stanyam apāyayantyas teṣāṁ tṛptim apratīkṣamāṇāḥ snehaṁ tyaktvā
yayuḥ \| pāyayantya iti daṇḍakāraṇya-vāsi-rūpāṇām uktam \| kāścid patīn
śuśrūṣantyas tac chuśrūṣā-lakṣaṇaṁ dharmaṁ tyaktvā yayuḥ \| śuśrūṣantya
upāsanā-siddhāṇāṁ muni-rūpāṇām āgamanam uktam \| yadyapi
pati-śuśrūṣaṇayā dharmaḥ siddhyatīti kāma-tāpa-śāntiś ca bhavati \|
tathā ca, laukika-dharmeṇa laukika-dharmeti rasam uktam \|
laukikatāpāpanodana-hetūnām api---alaukika-kāma-tāpaḥ nirvāyate
sāmarthyābhāva-sūcitaḥ \| kāścid aśnantyo bhojanaṁ kurvatyas tad apāsya
tyaktvā yayuḥ \| udara-pūrtim apratīkṣyamāṇāḥ \|\|6\|\|

evaṁ tāvad deha-paryantaṁ śrī-kṛṣṇākṛṣṭaṁ manas tena
sarva-saṅga-parityāgam uktvā bhūṣitam etad-aṅgaṁ ramaṇa-yogyaṁ syād ity
ananusandhānavatyaḥ svāṅga-bhūṣām apy anādṛtya yayur ity āha---limpantya
iti \| kāścil limpantyaḥ svāṅge candanādinā lepaṁ kurvantyaḥ \|
tad-ardhāvasitam apāsya yayuḥ \| anyā pramṛjantya aṅgodvartanādi
kurvantyaḥ sarvāvayavodvartanam apratīkṣamāṇā yayuḥ \| kāścil locane
añjanam añjaṁ tyaktvā yayuḥ \| kāścid vyatyasta-vastrābharaṇāḥ \| evaṁ
deha-daihikānanusandhāna-jāte vastrābharaṇādāv api hasta-pādādiṣu
uddhvārdha-dhāraṇādi-vyatyayena vibhramo vārṇitaḥ sa cautsukya eva
krīḍā-kṛtaḥ \| evaṁ sarvā api kṛṣṇāntikaṁ yayuḥ \| kumāryas tu
pratīkṣantya evāpramattāḥ sthitāḥ \| tās tu gṛha-tyāgam eva kṛtvāgatā
anya-pūrvās tu deha-geha-sambandhiṣv anusandhānaṁ tyaktvā yayur iti
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsāṁ
tat-pārśva-gamana-kāle paramotkaṇṭhayā vilambasyāsahyatvāt
mamatāhantāspada-karmāpekṣābhāvaṁ śloka-trayyā vadan kāsāñcit
sva-jāti-dharma-parityāgam āha---**duhantyo** gā dohayantyas taṁ
**dohaṁ** dohana-karma **hitvā** **abhiyayuḥ** abhisasruḥ \| **payo**
dugdhaṁ pātrasthaṁ cullyām **adhiśritya** adhyārohya etat kvātham
apratīkṣamāṇāḥ kāścit **saṁyāvaṁ** godhūma-kaṇānnaṁ pakvam apy
**anudvāsya** anavatārya \|\|5-6\|\|

strī-mātra-dharma-tyāgam āha, pariveṣayantyas tat-pariveṣaṇaṁ patīn
uṣṇodaka-pradānādinā **śuśrūṣantyaḥ** kāsāñcid
āvaśyaka-daihika-veśa-tyāgam āha---limpantyaḥ dehe anulepaṁ candanādinā
kurvatyaḥ pramṛjantyaḥ udvartanādikaṁ kurvatyaḥ kāsāñcid āvega-vaśād
dehāvayava-viśeṣa-paricayasyāpy abhāvam āha---vyatyasteti \|
vibhramākhye'nubhāvo'yam \| yad uktaṁ---

> vallabha-prāpti-velāyāṁ madanāveśa-sambhramāt \|
>
> vibhramo hāra-mālyādi-bhūṣā-sthāna-viparyayaḥ \|\| \[u.nī. 11.39\] iti
> \|\|7\|\|

**\...**

\|\| 10.29.8 \|\|

tā vāryamāṇāḥ patibhiḥ pitṛbhir bhātṛ-bandhubhiḥ \|

govindāpahṛtātmāno na nyavartanta mohitāḥ \|\|

**śrīdhara-svāmī (bhāvārtha-dīpikā) :** na ca kṛṣṇākṛṣṭa-manasāṁ vighnāḥ
prabhavantīty āha---tā vāryamāṇā iti \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hari-parāyaṇānāṁ
sarva-vighna-hānir ity āha---na ceti \| prabhavanti samarthā bhavati \|
patibhiḥ patnī-śubhāśubha-bhāgitvād vāryamāṇā dharmopadeśena hastādinā
vā, snehāt pitṛbhiḥ, duṣkīrti-bhayāt snehāc ca bhrātṛbhiḥ,
kula-doṣa-śaṅkayā bandhubhir iti \| rakṣet kanyāṁ pitā prauḍhāṁ patiḥ
putras tu vārdhake, abhāve jñātayas tv evam iti smṛteś catvārā rakṣakāḥ
\| prāyaḥ putrānutpattes te'tra noktā iti bhāvaḥ \| govindenāpahṛta ātmā
jīvākhyo yāsām iti \| nivṛttau jīvanena vicchedaḥ syād iti jīvanārthaṁ
gatā iti bhāvaḥ \| mohitā mohāveśa-vaśād api nivṛtti-jñāna-śūnyā
babhūvur iti bhāvaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tā vāryamāṇā ity-ādi
\| pady-ādibhir vāryamāṇā babhūvur iti \| na-kāreṇa dūreṇānvayaḥ \| ato
mā nyavartanta, yata ūhitās tarkitāḥ \| kiṁ gṛhe tiṣṭhasi ? kiṁ
kāryāntarāya kvacid gatā iti vitarkitāḥ \|
śrī-kṛṣṇa-muralī-nādāpahṛta-cetasas tatra gacchantīti na jñātāḥ \| ataḥ
manyamānāḥ sva-pārśva-sthān svān svān dārān vrajaukasaḥ \[bhā.pu.
10.33.38\] iti vakṣyamāṇa-saṅgatiḥ \|

athavā, tā vā iti cchedaḥ \| paty-ādibhis tā vā aryamāṇā gamyamānā na,
vā-śabdo\'tra kāku-paraḥ \| paty-ādayas tāsām anugatā nety arthaḥ \|
kutaḥ ? mohitāḥ \| mā ūhitāḥ na vitarkitāḥ \| yato govindāpahṛtātmānaḥ,
govindenāpahṛtya ātmāno dehā yāsām \| atas tair na lakṣitāḥ \| athavā,
paty-ādibhir vāryamāṇāḥ satyo na nyavartanta, yoto mohitā mā ūhitāḥ
\|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā svīyaiḥ
prabodhyamānānām api śrī-bhagavad-apahṛta-cittatayā tāsām
aśeṣa-vicārāntardhānam āha---tā iti \| sarvā eva tāḥ paty-ādibhir
vāryamāṇā dharma-pradarśanādinā hasta-dhāraṇādinā ca gantuṁ nirudhyamāna
api na nyavartanta, kintu yayur evety arthaḥ \| kutaḥ ? mohitā
hata-vivekāḥ \| tat kutaḥ ? govindena gokulendreṇa \| yad vā, gā
indriyāṇi īśvaratvena vindatīti tathā, tenāpahṛta ātmā cittaṁ yāsāṁ tāḥ
\| mahattamenāpahṛte dravye svalpānāṁ, pakṣāntare ca antarīśvareṇa
mahā-mohanena prāṇa-koṭi-preṣṭhenāntar apahṛte bāhyānām anyeṣāṁ
tat-pratyarpaṇa-sāmārthyābhāvāt \| atra pravāha-vega-nīyamānā naur yathā
taṭasthānāṁ tiṣṭha tiṣṭhety ādy uktyā nāv-ārūḍhānāṁ vā nau-dhāraṇenāpi
na tiṣṭhed iti dṛṣṭānto draṣṭavyaḥ \| govindenāpahṛta ākṛṣṭa ātmā
jīvākhyo yāsām iti nivṛttau jīvena vicchedaḥ syād iti jīvanārtham eva
gatā iti śleṣārthaḥ \|

tatrādau patibhir iti teṣāṁ patnī-śubhāśubha-bhāgivtvena mukhyatvāt,
tataś ca kevalaṁ kanyā-vaiguṇyena doṣa-sparśāt snehāc ca pitṛbhiḥ, tataś
caduṣkīrti-bhayāt sneha-viśeṣāc ca bhrātṛbhiḥ, tataś ca
kula-doṣa-śaṅkayā bandhubhir iti \|

> rakṣet kanyāṁ pitā prauḍhāṁ patiḥ putras tu vārdhake \|
>
> abhāve jñātayas tv evaṁ na svātantryaṁ kvacit striyaḥ \|\|

iti smṛty-ukteś catvāro rakṣakā atroktāḥ \| tatra prāyaḥ putrānutpatter
atra putrā notkāḥ \| paty-ādīnāṁ caiṣāṁ yathottaraṁ nyūnatvam ūhyam \|
tāsām uttarottaraṁ tat-tad-vaśyatā-sambandhayor nyūnatvāt \| tathāpi
pūrva-pūrveṣāṁ nivāraṇe pravṛttāv api para-pareṣāṁ tatra pravṛttiḥ,
kuṭumba-samudāyatāpekṣayā \|

yad vā, pūrva-pūrvaiḥ parityāge kṛte para-parāśrayaṇa-śaṅkayā tais taiḥ
krameṇa nivāraṇam \| yad vā, tat-tad-antika-vartibhiḥ patibhiḥ kāścit
pitrādibhiś ca kāścana tatra ca patibhiḥ patnya eva pitrādibhiś ca
prāyo'vivāhitāḥ sva-vāsinyaś ca putrya iti vivecanīyam \| anyat samānam
\|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā svaiḥ svīyair
balātkārita-bāhyānusandhānām api tāsāṁ kula-vadhū-svābhāvikatvena
parama-dustyajasya lajjāder api tyāgam āha---tā iti \| sarvā api tāḥ
paty-ādibhiḥ kva nu rātrau bahir gamyata ity-ādi nirbandhena muhur
vāryamāṇā api na nyavartanta, kintu yayur evety arthaḥ \| kutaḥ ?
mohitāḥ hata-vivekāḥ \| tat kutaḥ ? govindenāpahṛta ātmā cittaṁ yāsāṁ
tāḥ \| ayaṁ paty-ādīnām api śaithilye hetur jñeyaḥ, tad-bhakti-mātrasya
sarva-vighnāpahāri-prabhāvatvāt tat-tad-antika-vartibhiḥ patibhiḥ kaścit
pitrādibhiś ca kāścana tatra ca pitrādibhir avivāhitāḥ sva-vāsinyaś
ceti---

> rakṣet kanyāṁ pitā prauḍhāṁ patiḥ putras tu vārdhake \|
>
> abhāve jñātayas tv evaṁ na svātantryaṁ kvacit striyaḥ \|\| iti smṛteḥ
> \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu kathaṁ tāsāṁ
pitṛ-pati-bhrātṛbhir vāraṇaṁ na kṛtam ity āha---tā vāryamāṇā ity-ādi \|
tāḥ patibhiḥ pitṛbhir bhrātṛbhir bandhubhiś ca na vāryamāṇā babhūvur ity
arthaḥ \| ūḍhāḥ patibhiḥ, anūḍhāḥ pitr-ādibhiḥ, ata eva na nyavartanta,
bādhakābhāvāt \| kathaṁ tais tair na vāritāḥ ? tatrāha---mā ūhitā
vitarkitā yogamāyā-prabhāvāt te te tās tāḥ samīpasthā eva viduḥ \| tā
eva vā kathaṁ vicāreṇa na nyavartanta ? tatrāha---govindāpahṛtātmānaḥ \|
ātmani sati buddhy-ādayo guṇāḥ syuḥ \| teṣu satsu vicārāḥ pravartante\|
ātma-haraṇena sarva-haraṇam ity arthaḥ \| kākākṣi-golaka-nyāyena na-kāra
ubhayatra yojyaḥ \|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yadā
deha-gehādi-kārya-vyagrāṇāṁ paty-ādi-śuśrūṣā-vyagrāṇām api mamatāṁ
tyaktvāgamanaṁ dṛṣṭaṁ tadā kāścit paty-ādi-nivāritāḥ smṛtiś ca---

> rakṣet kanyāṁ pitā prauḍhāṁ patiḥ putras tu vārdhake \|
>
> abhāve jñātayas teṣāṁ na svātantryaṁ kvacit striyāḥ \|\| \[yājña.
> 1.85\]

iti pūrvam aihika-pāralaukiko dharma-tyaktā eva kula-vadhūtvena
lajjā-yuktā api lajjāṁ pratibandhaṁ cāvagamya yayur ity āha---tā iti \|
yā ūdhāgamana-samayena bandhūnāṁ dṛṣṭi-gocaram avatīrṇās tās tu tair eva
nivāritāḥ parantu na nyavartanta gatā eva yato mohitā \| ayaṁ
bhāvaḥ---etās tu kṛṣṇenāhūtāḥ \| veṇu-gīta-śravaṇenāsāṁ sambhramam
ālakṣya nivāraṇe pravṛttā \| anantaraṁ veṇu-gītaṁ śrutvā te'pi tāsāṁ
nivāraṇāt ithilā jātāḥ \| ata eva dṛḍha-prayatnena na nivāritāḥ \|
tato'nanyavartatante ced veṇu-gīta-sukheti magnā na bhaveyus, tadā
patyādīn avagaṇayya katham āsām āgamanaṁ bhavet, yata ete mohitāḥ \|
pūrvam evoktaṁ yogamāyām upāśrita iti \| agre vakṣyati ca--- manyamānāḥ
sva-pārśvasthān iti \| tatra hetum āha---govindenāpahṛta ātmā cittaṁ
dehaś ca yāsāṁ tāḥ \| kiṁ ca, yathā gaṅgā samudraṁ gacchantī
parvatādi-pratibandhanam avagaṇayya samudram eva praviśati tasmin
premādhikyāt tathā etā api patyādibhir dṛṣṭā bhaya-pradarśanena
nibadhyamānā api na nyavartanta kintu mohitāḥ hata-vivekāḥ
kṛṣṇa-prāpty-atirikta-viveka-rahitāḥ \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tāḥ prema-prābalyāt
sarvāpekṣāṁ tatyajur ity ucitam eva, tāsām apekṣāṁ tat-patyādayaḥ kathaṁ
tatyajus tatrāha---tāḥ kula-vadhvaḥ **patibhiḥ** kula-kanyāś ca tāḥ
**pitrādibhir** **vāryamāṇā** api na **nyavartanta** tatra hetur
**govinda** iti bhaya-lajjādīnāṁ kā vārtā, tāsām ātmanām api
govindenāpahṛtatvāt, **mohitā** mūrcchita iti sūtra-sañcālita-pāñcālikā
ivety arthaḥ \| paty-ādibhir gata-prāṇānām api bhāryādi-dehānām
apratiṣṭhābhayād evānyatra sañcāro nasahyata iti cet ? satyaṁ
vipratipattir iyaṁ yogamāyaiva samhitā jñeyā, tac ca samādhānatayaiva
kalpitānāṁ tat-tat-kṣaṇa eva tādṛśa-gopīnāṁ sva-svabhāryādikatvena
prayāyitānāṁ sva-sva-gṛhān prati paty-ādibhiḥ parāvartanam eva prakāraś
cāgre vakṣyate \|\|8\|\|

**\...**

\|\| 10.29.9 \|\|

antar-gṛha-gatāḥ kāścid gopyo'labdha-vinirgamāḥ \|

kṛṣṇaṁ tad-bhāvanā-yuktā dadhyur mīlita-locanāḥ \|\|

**śrīdhara-svāmī (bhāvārtha-dīpikā) : na labdho nirgamo** yābhis tāḥ \|
prāg api **tad-bhāvanā-yuktās** tadā nitarāṁ **dadhyur** ity arthaḥ
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : antar-gṛhaṁ** gṛha-madhyaṁ
tatra **gatās** tatra niruddhāḥ kāścin mahā-lakṣmy-aṁśa-bhūtāḥ \|
**vinirgamo** bahir-gamanam \| yad vā, na labdho\'nya-gopīvat vīnāṁ
pakṣiṇām ivātiśīghraṁ niḥsaraṇaṁ yābhiḥ \| yad vā, veḥ pakṣiṇo\'pi
nirgamo yasmāc chidrāt, tad api na labdhaṁ yābhis tad-adhikaṁ kṛtvā
taskarāveśavan niḥsaraṇārtham iti bhāvaḥ \| **tasya** kṛṣṇasya
**bhāvanā** bhakti-saṁskāras tayā **yuktāḥ** \| prāk veṇu-nāda-śruteḥ
pūrvam api \| tadā veṇu-dhvani-śravaṇa-kṣaṇe \| ity artha
iti---ta-chravaṇasya tad-āvirbhāva-bodhakatvena dhyāna-hetutety arthaḥ
\|\|9\|\|

---------------------------------------------------------------------------------------------------------------------

**kaivalya-dīpikā :** pāravaśya-hetukam āha---**antar-gṛha**- iti \|
**alabdho vinirgamo** yābhiḥ \| **tad-bhāvanā** bhartṛ-bhāvanā \|\|9\|\|
F15\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** antar-gṛha-gatā
ity-ādi \| yasyāntar-gṛhasya dvāri gurava upaviśyāsann iti boddhavyam \|
athavā, kāścid iti gamanānadhikāravatyaḥ, anyathā śuśrūṣantyaḥ patīn
kāścid \[bhā.pu. 10.29.6\] ity atra, pariveśayantyas tad dhitvā ity atra
ca, aśanantyo\'pāsya bhojanam ity atra cāntar-gṛha-vartitvaṁ
patyādi-sannihitatvaṁ kilāsti \| tat kathaṁ tās tatra gatāḥ \| yata etā
gopya eva yāḥ kila bālāpatyā iti prāk likhitāḥ \| tāsāṁ tad-aṅga-saṅge
na yogyateti bhāva iti vā \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadi tās tādṛśa-vighnena
vāritā abhaviṣyan, tarhi sadya eva daśamīṁ daśām agamiṣyann iti tāsāṁ
sarvāsām eva bhāva-viśeṣaṁ dṛṣṭāntena pradarśayan kāsāñcid
avasthā-viśeṣam āha---antar iti tribhiḥ \| kāścit
mahā-lakṣmy-aṁśa-bhūtāḥ sādhana-siddhāḥ vā gṛham avasthitāḥ, ata eva
nāma-mātra-paty-ādibhir dvārādi-nirodhāt \| yad vā, pitrādīnāṁ
dvāra-deśopaveśān na labdho viśiṣṭaḥ śrī-bhagavad-abhisaraṇa-yogyaḥ \|
yad vā, anya-gopīvat vīnāṁ pakṣiṇām ivātiśīghra-gamanārthaṁ nirgamo
bahir niḥsaraṇaṁ panthā vā \| yad vā, veḥ pakṣiṇo\'pi nirgamo yasmāt
chidrāt tādṛśam api yābhis tāḥ \| ata eva kṛṣṇaṁ nija-cittākarṣakaṁ
paramānanda-ghana-mūrtiṁ vā dadhyur viśeṣataś cintayāmāsuḥ \| dhyeyam
āpadi \[bhā.pu. 10.31.13\] ity-ādy-ukta-nyāyena \| tan
mahāpan-nistārārthaṁ, kiṁ vā, abhīṣṭāprāptyā svata eva
tac-cintā-viśeṣotpatteḥ \| kathaṁ dadhyuḥ ? tasya prastutasya
śrī-kṛṣṇena saha vilāsasya \| kiṁ vā, sugopyasya sambhogasya yā bhāvanā
tayā yuktāḥ saṁyuktā yogavatyo vā satyaḥ \| kiṁ ca, mīlita-locanā
ardha-mudrita-netrāḥ satya ity arthaḥ \| yad vā, duḥkha-viśeṣeṇa
dhyāna-viśeṣeṇa vā mudrita-netrāḥ satyaḥ \| yad vā, mīlitam antarhitaṁ
locanam anyāśeṣa-jñānaṁ yāsāṁ tathābhūtāḥ satyaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadi ca tās tādṛśa-vighnena
vāritā abhaviṣyan tarhi sadya eva daśamīṁ daśām iva daśām agamiṣyann iti
tāsāṁ sarvāsāṁ bhāva-viśeṣaṁ dṛṣṭāntena pradarśayan tāsāṁ
prasthitavatīnām eva madhye kāsāñcid avasthā-viśeṣam āha---antar iti
tribhiḥ \| ayam arthaḥ---śrī-kṛṣṇasya vraje preyasyaḥ khalu dvividhā \|
nitya-siddhāḥ sādhana-siddhāś ca tatraikāsāṁ nitya-siddhātvam
aṣṭādaśākṣarādau tābhir viśiṣṭatvenaiva tad-ārādhana-vidhānād vyaktaṁ
tac-chrutīnāṁ tad-ārādhanānāṁ cānādy-ananta-bhāvitvāt ato
brahma-saṁhitāyāṁ---

> cintāmaṇi-prakara-sadmasu kalpa-vṛkṣa-
>
> lakṣāvṛteṣu surabhir abhipālayantam \|
>
> lakṣmī-sahasra-śata-sambhrama-sevyamānaṁ \[bra.saṁ. 5.29\] iti,
>
> ānanda-cinmaya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasati \[bra.saṁ. 5.37\] iti \|

śriyaḥ kāntāḥ kāntaḥ parama-puruṣaḥ \[bra.saṁ. 5.56\] ity etā eva
tadīya-lakṣmītvenoktāḥ \| tatra ca śrī-rādhikāyā vaiśiṣṭyaṁ,
bṛhad-gautamīye---

> devī kṛṣṇamayī proktā rādhikā para-devatā \|
>
> sarva-lakṣmī-mayī sarva-kāntiḥ sammohinī parā \|\| iti \|

ata eva ṛk-pariśiṣṭe parasparam avyabhicāritvaṁ proktaṁ---rādhayā
mādhavo devo mādhavenaiva rādhikā vibhrājante janeṣv ā iti \| ato
mātsyādau---rukmiṇī dvāravatyāṁ tu rādhā vṛndāvane vane iti
śaktitva-sādhāraṇyenānayor gaṇane\'pi vaiśiṣṭyaṁ jñeyam athāvarāsāṁ
sādhana-siddhatvaṁ yathā pādmottara-khaṇḍe---

> purā maharṣayaḥ sarve daṇḍakāraṇya-vāsinaḥ \|\
> dṛṣṭvā rāmaṁ hariṁ tatra bhoktum aicchan suvigraham \|\|\
> te sarve strītvam āpannāḥ samudbhūtāś ca gokule \|\
> hariṁ samprāpya kāmena tato muktā bhavārṇavāt \|\| \[bha.ra.si.
> 1.2.301-2\] iti \|

gokula ity asya hariṁ samprāpyety atrāpy anvayāt, ye yathā māṁ
prapadyante \[gītā 4.11\] iti nyāyāc ca maharṣayaḥ pūrvaṁ tādṛśa-bhāvena
śrī-kṛṣṇopāsakā ity arthaḥ \| ato rāmaṁ dṛṣṭveti sārūpyeṇa
jātatvopāsanā-saṁskārāḥ hariṁ svopāsyaṁ śrī-kṛṣṇam evopabhoktum aicchan
lajjayā tu sākṣān na vṛtavantaḥ tataś ca kalpa-vṛkṣasyevāvadato\'pi
śrī-rāmasya prasādātteṣām iṣṭa-siddhir jātety āha---te sarva iti \|
gokule garbhataḥ strītvam āpannā gokula eva samudra-bhūtāḥ gokula eva ca
hariṁ śrī-kṛṣṇaṁ kāmena sva-vāsanānusāreṇa samprāpya tasminn antar-gṛha
eva svayam āvirbhūtaṁ labdhvā tatas tad-anantaram eva bhavārṇavāt muktā
iti, na ca vaktavyaṁ gokula-jātānāṁ prāpañcika-dehāditvaṁ na
sambhavatīti avatāra-līlāyāḥ prāpañcika-miśratvāt śrī-devakī-devyām api
ṣaḍ-garbha-saṁjñakānāṁ janma śrūyate iti kadācit śrutayo gopyo jātā iti
bṛhad-vāmana-prasiddhiḥ \| ata eva tathā vyākhyāsyate---

> striya urugendra-bhoga-bhuja-daṇḍa-viṣakta-dhiyo
>
> vayam api te samāḥ sama-dṛśo'ṅghri-saroja-sudhāḥ \|\| \[bhā.pu.
> 10.87.23\]

iti gāyatrī ca tāsu jāteti pādme sṛṣṭi-khaṇḍe yathā brahmaṇā
gopa-kanyā-rūpāyā gāyatryā udvāhe gopeṣu śrī-viṣṇu-vacanam---

> yathā jñātā tataḥ kanyā dattā caiṣā viriñcaye \|
>
> yuṣmākaṁ ca kule cāhaṁ devakāryārtha-siddhaye \|
>
> avatāraṁ kariṣyāmi mat-kāntā tu bhaviṣyati \|\| iti \|

ataḥ tat-priyārthaṁ sambhavantu sura-striyaḥ \[bhā.pu. 10.1.13\] ity
atrāpi tathā vyākhyātam \| ata eva tāsāṁ ca caturvidhatvam uktaṁ
pādme---

> gopyas tu śrutayo jñeyā ṛṣijā gopa-kanyakāḥ \|
>
> deva-kanyāś ca rājendra na mānuṣyaḥ kathañcana \|\| iti \|

atra gopa-kanyā eva nityāḥ, na mānuṣyāḥ kathañcaneti
prākṛta-mānuṣatva-niṣedhāt āsu ca pādmottara-khaṇḍa-nirdiṣṭānām
antar-gṛha-gatā ity uktānām apy ekatvaṁ muktatva-sādṛśyena labdhānāṁ
labhyate \| yata eva śuśrūṣantyaḥ patīn kāścit \[bhā.pu. 10.29.6\] iti
proktāḥ \| iti jñeyāḥ \|

āsāṁ dohanādi pṛthak-karmānukteḥ antar-gṛha-gatatvasya pati-śuśrūṣāyām
eva tāt-paryāc ca etāsāṁ ca sādhakatvaṁ deha-tyāga-śravaṇāt
pādmottara-khaṇḍāc ca kalpyate tathā ca sati yāḥ kāścid gokule
samudbhūtāḥ sādhana-vaśāt siddha-pūrṇa-bhāvā, na tu siddha-dehā nitarām
anyā iva nitya-siddhāḥ pati-śuśrūṣaṇārtham antar-gṛha-gatā eva
paty-ādibhiḥ sāgraha-dvārādi-nirodhāt na labdho viśeṣeṇa kenāpi
prakāreṇa nirgamo yābhis tāḥ \| atra tāsāṁ sākṣād govinda-saṅgame
tādṛśa-deha-sthiter eva vignatvāt pūrvavat tad-bhakteḥ
pati-śaithilya-vidhānādāv apravṛttir iti jñeyam \| alabdha-nirgamatvād
eva tad-bhāvanāyuktās tasmin śrī-kṛṣṇe samutkaṇṭhita-cittāḥ satyaḥ
kṛṣṇaṁ nija-cittāpakarṣakaṁ tam eva dadhyur yātavatyaḥ tatrānubhāvam
āha---duḥkha-viśeṣeṇa dhyānāveśena ca mudrita-netrāḥ \| yad vā, mīlitam
antarhitaṁ locanam anyāśeṣa-jñānaṁ yāsāṁ tāḥ \|\|9\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145) :** tad evam eva tāsāṁ
śrī-kṛṣṇavad ānanda-vigrahāṇāṁ tair eva vigrahaiḥ śrī-kṛṣṇa-saṅgaḥ
proktaḥ \| uktaṁ ca tāsāṁ vigraha-māhātmyaṁ tatrātiśuśubhe tābhir
bhagavān devakī-sutaḥ \[bhā.pu. 10.33.6\] ity-ādibhiḥ \|
śrīmad-uddhavena ca tān namasyatā prathamam etāḥ paraṁ tanu-bhṛtaḥ
\[bhā.pu. 10.47.58\] ity anena tāsām eva parama-tanu-bhṛtatvaṁ
pradarśya, madhye kvemāḥ striyaḥ \[bhā.pu. 10.47.59\] ity anena
paramatam anūdya, tat khaṇḍayatā nāyaṁ śriyo'ṅga \[bhā.pu. 10.47.60\]
ity anena lakṣmīto'pi vilakṣaṇaṁ tāsu tat-preyasī-rūpatvaṁ pradarśya
parama-nityatvaṁ sthāpayitvā, tatra ca yaḥ prasāda udagāt ity anena
tat-prasādasya sadāntarbhūya sthāyitvaṁ sūcayitvā punaḥ āsām aho caraṇa
\[bhā.pu. 10.47.61\] ity-ādinā svīya-parama-puruṣārtha-caraṇa-reṇutvaṁ
darśitam \| yatra bhejur mukunda-padavīṁ śrutibhir vimṛgyām \[bhā.pu.
10.47.61\] ity anena yad eva puruṣārthatayā sthāpitam, yatra vṛndāvane
\[bhā.pu. 10.47.61\] ity-ādinā vṛndāvanasya ca tādṛśatvaṁ sthāpitam, tad
etad vyatirekeṇa draḍhayitum anyāsām āgantukānām asiddha-dehānāṁ
vigraha-tyāgenaiva tat-saṅga-prāptir ity āha---**antar-gṛha-gatā**
\[bhā.pu. 10.29.9\] ity-ādikena, na caivaṁ vismayaḥ kāryaḥ \[bhā.pu.
10.29.16\] ity ādy-antena \| **antar-gṛha-gatāḥ** śuśrūṣantyaḥ patīn
kāścit \[bhā.pu.10.29.6\] ity atroktā ity arthaḥ \| atra antar iti
sphuṭam eva \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **antar** ity-ādy aṣṭakam
\|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** apatyavatyas tv
adhikārābhāvāt tad-vapur hitvā vapur-antareṇa sadya eva tatra gatā iti
darśayann āha---antar-gṛha-gatā ity-ādi tribhiḥ \| kāścid
apatyavatyo'nadhikāravatyo daivād antar-gṛha-gatāḥ \|
anadhikāritvenāṅga-saṅgāyogyā api darśana-mātra-kāṅkṣayā bahir gantum
icchantyo'py alabdha-vinirgamās tad-bhāvanā-yuktāḥ satyaḥ kṛṣṇaṁ dadhyuḥ
\| bhāvanā-liṅgam āha---mīlita-locanāḥ \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kiṁ ca tāḥ sarvāḥ
pratibandhaka-śaithilyena kṛṣṇāntikaṁ prāptā yās tu
pratibandhaka-prābalyena niruddhās tāsāṁ sadyo deha-pātaṁ kathayan
tābhyaḥ pūrvam eva tāsāṁ śrī-kṛṣṇāntike prāpti-kāram āha---antar iti \|
kāścid upāsanā-siddhāḥ kasyacid gṛha-karmaṇaś cikīrṣayāt gṛha-gatāḥ \|
veṇu-gīta-śravaṇāntaram evānyāsām āgamana-sambhramam ālokya paty-ādibhir
avaruddhā jātā ata evālabdha-vinirgamā na labdho vinirgamo yābhis tāḥ \|
tad uktam---

> gopyas tu śrutayo jñeyā ṛṣijā gopa-kanyakāḥ \|
>
> deva-kanyāś ca rājendra na mānuṣyaḥ kathañcana \|\| iti \|

kiṁ ca---

> nityaṁ me mathurāṁ viddhi vanaṁ vṛndāvanaṁ tathā \|
>
> yamunāṁ gopa-kanyāś ca tathā gopāla-bālakān \|\| iti \|

etās tu sādayo nityāś ca pratibandha-nirāsārthaṁ kṛṣṇam eva dadhyur
dhyātavatyaḥ \| sa-krodhaṁ yathā tathā paty-ādi-mukhaṁ paśyantyo
nirgama-dvāram alabhamānā mīlita-locanā jātāḥ \| kīdṛśyaḥ ? nirodhāt
prāg api tad-bhāvanā-rahasya-bhāvanā-yuktāḥ \| yadā tasya bhāvanā-yuktā
āsan---vighne jāte prema-pūrasya prābalyaṁ bhavatī iti śrūyate \| yathā
nadī-pravāhasya parvatādinā pratibandhatvaṁ prativetsatīti vegādhikyaṁ
bhavatīti \| ato, yathā pūrvaṁ śrī-kṛṣṇenābhiramitāś
cumbanāliṅganādibhir ānanditā tayaiva bhāvanayā yuktā dadhyuḥ \| na hy
ananubhūtaṁ smaryate \| yad vā, tad-bhāvanā tat-pūrva-ramaṇaṁ
bhāvayantyaḥ \| yuktāḥ śrī-kṛṣṇa-svarūpe yogaṁ prāptāḥ \| yad vā, yuktā
yogina iva \| atra ivārtho draṣṭavyaḥ \| sva-deha-vismaraṇa-pūrvakaṁ
tat-tad-aṅga-vibhāvana-pūrvakaṁ dadhyuḥ smṛtivatyaḥ \| kīdṛśyaḥ ?
mīlita-locanāḥ \| abahir-vṛtti-netrāḥ \| yad vā, mīlitaṁ śithilīkṛtaṁ
locanaṁ vicāra-sāmarthyaṁ yābhis tāḥ \| anya-jñāna-rahitā api tam eva
dadhyuḥ śrī-kṛṣṇa-prāptaye dhyānam antareṇopāyāntara-vicāre śaithilyaṁ
jātam iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
atrojjvala-nīlamaṇy-ukta-rītyā vivicyate \| gopyas tāvad
dvividhāḥ---nitya-siddhāḥ sādhana-siddhāś ca \| sādhana-siddhāś ca
dvividhāḥ---yauthikyo'yauthikyaś ca \| yaukthikyaś ca
dvividhāḥ---śruti-yūtha-bhūtatvāt śruti-caryaḥ, ṛṣi-yūtha-bhūtatvād
ṛṣi-caryaś ca \| tataś cāsāṁ caturvidhatvam uktaṁ pādme---

> gopyas tu śrutayo jñeyā ṛṣijā gopa-kanyakāḥ \|
>
> deva-kanyāś ca rājendra na mānuṣyaḥ kathañcana \|\| iti \|

gopītvenaiva mānuṣatve labdhe'pi na mānuṣya iti niṣedhas tāsāṁ
prākṛta-mānuṣatvābhāvaṁ jñāpayati \| atra gopa-kanyakā eva nitya-siddhās
tāsāṁ sādhanāśravaṇāt \| gopītve saty api kātyāyany-arcanasya tu
sādhantvaṁ nara-līlatvam eva jñāpayati, gopītvasya siddhatvād eveti
tat-prasaṅga eva prapañcitam \| tāsāṁ nitya-siddhatvaṁ tu
ānanda-cinmaya-rasa-pratibhāvitābhiḥ iti brahma-saṁhitoktyā tāsāṁ
hlādinī-śaktitva-pratipādanāt \| hlādinī yā mahā-śaktiḥ iti
bṛhad-gautamīyāc ca tābhiḥ saha kṛṣṇasya ramaṇasyānāditvāc ca,
daśāṣṭadaśākṣarādi-mantreṣu tāsāṁ nirdeśāt \| tan-mantropāsanānāṁ
tad-vidhāyaka-śrutīnāṁ cānādy-anta-kāla-bhāvitatvāc ca \| sambhavantv
amara-striyaḥ \[bhā.pu. 10.1.23\] iti pramāṇāvagatānāṁ deva-kanyānāṁ
nitya-siddha-gopikāṁśa-bhūtatvaṁ vyākhyātam ujjvala-nīlamaṇau \|
śruti-carīṇāṁ sādhana-siddhatvaṁ---

> kandarpa-koṭi-lāvaṇye tvayi dṛṣṭe manāṁsi naḥ \|
>
> kāminī-bhāvam āsādya smara-kṣubdhāny asaṁśayaḥ \|\|
>
> yathā tval-loka-vāsinyaḥ kāma-tattvena gopikāḥ \|
>
> bhajanti ramaṇaṁ matvā cikīrṣājaninas tathā \|\|

ity-ādi-bṛhad-vāmana-vacanebhyo'vagatam \| ṛṣi-carīṇāṁ ca \|
gopālopāsakāḥ pūrvam aprāptābhīṣṭa-siddhayaḥ \[u.nī. 3.44\] ity
ujjvala-nīlamaṇy-uktānāṁ tathā-bhūtatvam---

> purā maharṣayaḥ sarve daṇḍakāraṇya-vāsinaḥ \|\
> dṛṣṭvā rāmaṁ hariṁ tatra bhoktum aicchan suvigraham \|\|\
> te sarve strītvam āpannāḥ samudbhūtāś ca gokule \|\
> hariṁ samprāpya kāmena tato muktā bhavārṇavāt \|\| iti
> pādmottara-khaṇḍāt \|

atra rāmaṁ dṛṣṭvā hariṁ bhoktum aicchann iti rāma-saundarya-darśanena
svopāsyasya harer gopālasya smaranāt tam eva bhoktum aicchann ity arthaḥ
\| lajjayā tu sākṣāt taṁ na vṛtavantaḥ \| tataś ca
kalpa-vṛkṣasyevāvadato'pi śrī-rāmasya prasādāt teṣām abhīṣṭa-siddhir
jātety āha---te sarve iti \| hariṁ kāmena samprāpyety anusaṁhitaṁ phalam
\| tataḥ kāmād eva hetor bhavārṇavāt saṁsārān muktā ity ananusaṁhitaṁ
phalam \| atra mātaraḥ pitaraḥ putrāḥ \[bhā.pu. 10.29.20\] iti, yat
paty-apatya-suhṛdām anuvṛttir aṅga \[bhā.pu. 10.29.32\] iti,
pati-sutānvaya-bhrātṛ-bāndhavān ity ādy-agrima-grantha-dṛṣṭer
apatyavatyo gopya evāntargṛha-niruddhā babhūvur iti
śrī-kavi-karṇapūra-gosvāmi-kṛta-daśama-skandha-ṭīkāyāṁ dṛṣṭam \| atas
tad-anusāreṇa sārvatrikaṁ (mūlārtham avāpyaiva vyākhyāyate) \|

atredaṁ tattvam---gopālopāsakā ṛṣayas te śrī-rāma-mūrti-mādhurī-darśanād
rāga-maya-bhakter niṣṭhā-rucy-āsaktir atyaṅkura-bhūmikā ārūḍhāḥ
samyag-aparipakva-kaṣāyā api śrī-yogamāyayā devyā gokulam ānīya
gopī-garbhe janitāḥ kanyakā babhūvuḥ \| tāsām eva madhye kāścin
nitya-siddha-gopī-saṅga-bhūmnā vayaḥ-sandhi-daśām ārabhyaiva
labdha-pūrvānurāgāḥ sphūrti-prāpta-kṛṣṇāṅga-saṅgāḥ \|
dagdha-samyak-kaṣāyāḥ prema-snehādi-bhūmikā ārūḍhāḥ \| gopair vyūḍhā api
yogamāyayaiva tad-aṅga-sparśa-doṣād rahitāś cinmaya-dehī-bhūtāḥ
kṛṣṇopabhuktās tasyāṁ rātrau veṇu-vādana-samaye patibhir vāryamāṇā api
yogamāyā-sāhāyya-prasādān nitya-siddha-gopībhiḥ sahitā eva preṣṭham
abhisasruḥ \| kāścit tu nitya-siddhādi-gopī-saṅga-bhāgyābhāvād
alabdha-prematvād adagdha-kaṣāyā gopair vyūḍhā go-gopopabhuktā
apatyavatyo babhūvuḥ \| tāḥ khalu tad-anantaram eva
nitya-siddhādi-gopī-saṅga-bhūmnā kṛṣṇāṅga-saṅga-spṛhodrekāt
pūrvarāgavatyas tāsāṁ kṛpā-pātrībhavantyo'pi
kṛṣṇāṅga-saṅgāyogya-dehatvena yoga-māyayāsāhāyyākaraṇāt patibhir vāritāḥ
kṛṣṇam abhisartum akṣamā mahā-vipad-grastāḥ pati-bhrātṛ-pitrādīn
sva-prāṇa-vairītvena paśyantyo maraṇa-daśāyām upasthitāyāṁ satyāṁ
yathānyā mātrādi-sva-bandhu-janaṁ smaranti \| tathaiva
sva-prāṇaika-bandhuṁ kṛṣṇaṁ sasmarur ity āha---antar iti \| **na labdho
vinirgamo** yābhis tā iti patibhir vāry eva sa-tarjanaṁ sa-yaṣṭikam
upaviṣṭatvād iti bhāvaḥ \| sadaiva **tad-bhāvanayā yuktā** api tadānīṁ
**dadhyuḥ**---hā hā prāṇaika-bandho ! vṛndāvana-kalā-nidhe !
janmāntare'pi tvat-preyasī-bhūyāsam asminn anta-kāle tvan-mukha-candraṁ
cakṣuṣā nāpaśyam \| bhavatu, manasāpi paśyāmīti pratyekaṁ sva-gatam
anulapantyo mudrita-**locanāḥ** satyo nitarāṁ dadhyuḥ \|\|9\|\|

**\...**

\|\| 10.29.10-11 \|\|

duḥsaha-preṣṭha-viraha-tīvra-tāpa-dhutāśubhāḥ \|

dhyāna-prāptācyutāśleṣa-nirvṛtyā kṣīṇa-maṅgalāḥ \|\|

tam eva paramātmānaṁ jāra-buddhyāpi saṅgatāḥ \|

jahur guṇa-mayaṁ dehaṁ sadyaḥ prakṣīṇa-bandhanāḥ \|\|

**madhvācāryaḥ (bhāgavata-tātparyam) :**

> kṛṣṇa-kāmās tadā gopyas tyaktvā dehaṁ divaṁ gatāḥ \|
>
> samyak kṛṣṇaṁ para-brahma jñātvā kālāt paraṁ yayuḥ \|\|\
> pūrvaṁ ca jñāna-saṁyuktās tatrāpi prāyaśas tathā \|\
> atas tāsāṁ paraṁ brahma gatir āsīn na kāmataḥ \|\
> na tu jñānam ṛte mokṣo nānyaḥ pantheti hi śrutiḥ \|\|\
> kāma-yuktā tadā bhaktir jñānaṁ cāto vimuktigāḥ \|\
> ato mokṣe'pi tāsāṁ ca kāmo bhaktyānuvartate \|\|\
> atodakatvena sadā dveṣiṇām adharaṁ tamaḥ \|\
> mukti-śabdoditā caidya-prabhṛtau dveṣa-bhāginaḥ \|\|\
> bhakt-imārgī pṛthaṅ muktim agād viṣṇu-prasādataḥ \|\
> kāmas tv aśubha-kṛc cāpi bhaktyā viṣṇoḥ prasāda-kṛt \|\
> dveṣi-jīva-yutaṁ cāpi bhaktaṁ viṣṇur vimocayet \|\
> aho'tikaruṇā viṣṇoḥ śiśupālasya mokṣaṇāt \|\| iti skānde \|\|

jagat-prapitāmahe jāra-buddhir na yuktā tathāpi brahmatayā na samyak
\|\|11-13\|\|

**śrīdhara-svāmī (bhāvārtha-dīpikā) :** kiṁ ca, tadānīm evaṁ taṁ
paramātmānaṁ kṛṣṇaṁ dhyānataḥ prāptāḥ satyo guṇa-mayaṁ dehaṁ jahur ity
āha śloka-dvayena---duḥsaheti \| nanu kathaṁ jahuḥ paramātmeti
jñānābhāvād ity āśaṅkyāha---jāra-buddhyāpīti \| na hi vastu-śaktir
buddhim apekṣate \| anyathā matvāpi pītāmṛtavad iti bhāvaḥ \| nanu tad
api prārabdha-karma-bandhane sati kathaṁ jahus tatrāha---sadyaḥ
prakṣīṇa-bandhanā iti \| nanu kathaṁ bhogam antareṇa prārabdhaṁ karma
kṣīṇaṁ bhogenaiva sadyaḥ kṣīṇam ity āha---duḥsaheti \| duḥsaho yaḥ
preṣṭha-virahas tena tīvras tāpas tena dhutāni gatāny aśubhāni yāsām \|
tad-aprāpti-parama-duḥkha-bhogena pāpaṁ kṣīṇam ity arthaḥ \| tathā
dhyānena prāptā acyutasya āśleṣeṇa yā nirvṛtiḥ parama-sukha-bhogas tayā
kṣīṇaṁ maṅgalaṁ puṇya-bandhanaṁ yāsāṁ tāḥ \| ato dhyānena
paramātma-prāptes tat-kāla-sukha-duḥkhābhyāṁ niḥśeṣa-karma-kṣayād
guṇa-mayaṁ dehaṁ jahur iti \|\|10-11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ dadhyur eva,
kintu tam evāpur ity āha---kiṁ ceti \| tadānīm eva dhyāna-sama-kālam eva
\| guṇa-mayaṁ triguṇa-kāryam \| nanu deha-tyāgo\'stu yathā-kathañcid
bhedena rūpeṇa tat-saṅgas tv ajñānām atiduḥśaka ity āśaṅkate---nanv iti
\| vastuno bahvy-ādeḥ śaktir dāhikādi-rūpā \| buddhim ayam agnir dāhaka
ity evaṁ-rūpa-jñānavantam eva dahati, jñānaṁ nāpekṣate necchati \|
anyathā matvāpi jalam idam ity evaṁ jñātvāpi yathā jala-buddhyā pītāmṛto
jarāmṛtyu-varjito bhavati, tadvad iti jñeyam \| iti bhāva iti tātparyam
\| anyathā pītāmṛto\'pi mṛto bhaved iti \|

avaśyam eva bhoktavyaṁ kṛtaṁ karma śubhāśubham ity-ādi smṛtim anusṛtya
punar āśaṅkate---*nanv* iti \| tathāpi jñāne saty api vastu-śaktyā
tat-prāptir astu, dehaṁ kathaṁ jahur iti jñeyam \| tatra praśne \|
sadyaḥ tat-kṣaṇam eva \| kiṁ ca, bandhana-dhvaṁso\'pi
prārabdha-puṇya-pāpa-praṇāśenaiva dṛṣṭaḥ sa cātra katham iti
śaṅkate---nanv iti \| atrottaraṁ---duḥsaheti \| duḥsahaḥ soḍhum aśakyo
yaḥ preṣṭhasya paramātmanaḥ śrī-kṛṣṇasya virahaḥ sāṁsāriko viyogas tena
tīvro\'tyutkaṭas tāpo jvarānubhavas tena dhutāni nirastāny aśubhāni
pāpāni \| tad-aprāpti-rūpaṁ yat parama-duḥkhaṁ tad-bhogenānubhavena \|
ity artha iti---duḥkha-bhogenaiva pāpaṁ kṣīyata iti tātparyam \| katham
ity ākāṅkṣāyām āha---tatheti \| yataḥ paramātma-prāptir eva
guṇa-maya-deha-tyāge hetur ato hetoḥ \| yadi kaścid anārabdha-phalānāṁ
kuto nāśa ity āśaṅkate taṁ praty āha---jāreti \| jāraḥ upapatiḥ patyur
apy adhika-priyo bhavati, taṁ kṛṣṇaṁ paramātmānaṁ nārāyaṇam eva saṅgatāḥ
samyag jñātavatyaḥ \| gaty-arthānāṁ jñānārthatā-prasiddheḥ \| anena
bimba-bhūta-hari-jñānenārabdha-karmaṇām api nāśa iti sūcitam \|
tad-adhigamaḥ---uttara-pūrvayor asaṁśleṣa-vināśau iti sūtrāt \| tasya
suhṛdaḥ sādhu-kṛtyāṁ dviṣantaḥ pāpa-kṛtyām iti śruteḥ \| tasya jñānina
ity arthaḥ \| kiṁ cāhi-kañcukavat-tyakta-dehānām apy antardhāpanaṁ
yogamāyayā kṛtaṁ yāvad-abdam aghāsura-śarīrāntardhāpanavat, tathā
rodhakānāṁ vismṛtiś ca janitā, anyathā rodhanādi-kṛto lokāpavādo
durvāraḥ syād iti \|\|10-11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
duḥsaha-preṣṭha-viraha-tīvra-tāpa-dhutāśubhāḥ dhutāśubhatvaṁ
kṣīṇa-maṅgalatvaṁ ca tad-dehārambhakaṁ
prārabdha-rūpa-duḥkha-sukha-bhāvatvam \| ato\'mūr nṛ-dehā eva
pūrva-śloka-vyākhyā saṁvādāt svabhāva-siddhānāṁ tu tasmin dehe
śrī-kṛṣṇa-darśanādarśana-janya-sukha-duḥkhayos tu na nāśaḥ, te tu na
naśvare nitye eva tayor dvayor evānandamayatvāt \|\|10\|\|

ato guṇa-mayaṁ dehaṁ jahuḥ, na tu dehe tyaktvā kaivalyam avāpuḥ,
nirguṇaṁ śrī-kṛṣṇāṅga-saṅkocitaṁ dehaṁ prāpur ity arthaḥ \| jāra-buddhyā
iti jāra-śabdaḥ kevalaṁ pratīti-paraḥ \| yad vā, jarayati
guṇa-maya-deham iti jāraḥ \| jārā cāsau buddhiś ceti tathā yayā buddhyā
guṇa-mayaṁ dehaṁ jahuḥ \| nirguṇaṁ dehaṁ prāpya kimbhūtā babhūvuḥ ?
tatrāha---saṅgatā api babhūvur ity arthaḥ \| taṁ kīdṛśam ? paramātmānam
\| tāḥ kīdṛśyaḥ ? gopyaḥ kevalaṁ gopa-vadhva eva \| punar antaḥ
antaḥkaraṇe labdha-vinirgamāḥ \| kṛṣṇa-saṅgo\'nena dehena na bhāvīti
labdho vinirgamo nairāśyaṁ yābhiḥ punar gṛha-gatā gṛha eva sthitāḥ
satyaḥ \| athavā, gṛhaṁ śarīraṁ mānuṣyaṁ tatra sthitāḥ
kevala-gopa-vadhūtvāt punaḥ sadyaḥ prakṣīṇa-bandhanāḥ bandhanaṁ gṛhādiḥ
nirguṇa-deha-lābhād iti tribhiḥ sahānvayaḥ \| athavā, jāra-buddhyā
guṇa-mayaṁ dehaṁ jahuḥ \| etena gopyo vividhā iti prāg evoktam
\|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca sadya eva
śrī-kṛṣṇena saha saṁyogaṁ prāptā ity āha---duḥsaheti dvābhyām \|
dhyānena viśeṣatas tad-rūpa-guṇādi-parisphūrtyā duḥsahaḥ preṣṭha-virahaḥ
\| ata eva tena tīvra-tāpaḥ, tena dhutāśubhāḥ \| paramātmanam api taṁ
kṛṣṇaṁ jāra-buddhyaiva \| premāgni-viśeṣeṇa sadā jarayatīti jāra
upapatis tad-buddhyā tad-bhāvenaiva \| na tu paramātma-buddhyā saṅgatāḥ
samyak prāptās tena saha militā ity arthaḥ \| iti
nitya-parama-prema-saṅgo\'bhipretaḥ \|

kathaṁ guṇa-mayaṁ dehaṁ jahuḥ ? kiṁ tu guṇātītaṁ
nitya-bhagavat-prem-saṅgati-yogyaṁ dehaṁ prāpur ity arthaḥ \|
saccidānanda-ghana-rūpa-prāptyā saṅgatāḥ iti bhāvaḥ \| saṅgatiś ca
nitya-vakṣaḥ-sthla-stha-śrīvat mahā-śakty-ādivad vā
nitya-saṁyoga-lakṣaṇā jñeyā \| tatrāpi jāra-buddhyā saṅgatatvād viśeṣaḥ
kaścid ūhyaḥ \| tathā coddhava-dvārā śrī-bhagavad-uktau---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\]

atra ca kalyāṇya ity anena mad-vīrya-cintayety anena ca prāpti-viśeṣa
evābhipretaḥ \| tac cāgre tatraiva vyaktaṁ bhāvi \| anyatraiva vyañjitam
eva \| tatra duḥsaha-śabdena tīvra-śabdena cānanta-koṭi-kalpeṣu
mahā-narakādi-bhogair yāvāṁ stāpas tato\'pi koṭi-guṇas tāpaḥ sūcyate \|
tathā acyuta-śabdena nirvṛti-śabdena cānanta-koṭi-kalpeṣu
sāmrājya-svārājyādi-bhogair yat sukhaṁ mokṣa-sukhaṁ ca tato\'dhikam api
tat sukhaṁ dhvanyate \| śrī-bhagavad-āśleṣa-sukha-mahodadhes tat
sarvasya karṇa-mātra-rūpatvāt \| tatra ca śrī-bhagavat-sambandhena
tat-tad-vāsanākṣayo\'pi jñeyaḥ \| ata eva prakṣīṇeti pra-śabdaḥ \|

tathā aśubhaṁ nāma śrī-bhagavan-nitya-saṁyoga-pratibandhaka-karma-viśeṣa
eva \| maṅgalaṁ ca mānādiṣu
śrī-bhagavad-anunayādi-janya-sukha-viśeṣa-hetuḥ sat-karma-viśeṣaḥ \|
tat-tat-pratkṣayaś ca nitya-saṁyoga-siddheḥ \| ata eva viraheṇa mānādinā
ca sampadyamāna-premānanda-viśeṣābhāvāt tāsām atra sthitābhyo\'nyābhyaḥ
saubhāgye nyūnatohyā \|

athavā, tataś ca sarva-sad-guṇa-mayam api dehaṁ sadyo jahuḥ \|
paty-ādibhir gṛhāntar-niruddhena tena śrī-kṛṣṇa-prāpteḥ \| atas
tad-yogya-dehāntareṇa taṁ śrī-nanda-kiśoram eva saṅgatā ity arthaḥ \|
kutaḥ ? paramātmānaṁ parama-priyam ity arthaḥ \| tatra
hetuḥ---jāra-buddhyeti \| anyat samānam \|

yad vā, dhyāna-prabhāveṇa sadyaḥ prakarṣeṇa kṣīṇāni bandhanāni
paty-ādi-kṛta-dvāra-bandhā yāsāṁ tathā-bhūtā api guṇa-mayaṁ
sarva-sad-guṇa-mayam api dehaṁ jahuḥ \| duḥsaho yaḥ preṣṭhasya
priyatamasya śrī-kṛṣṇasyāpi virahaḥ \| ata eva tena yas tīvra-tāpaḥ,
antar-mahā-jvaras tena dhutā naṣṭā āśu śīghram \| yad vā, āśu abhinavā
bhā kāntir yāsāṁ tāḥ \|

kiṁ ca, dhyāne dhyānena vā hetunā prāptaḥ saṅgato yo\'cyutaḥ, mayā
parokṣaṁ bhajatā[^183] \[bhā.pu. 10.32.21\] ity-ādi
tad-vacana-prāmāṇyena virahe\'pi cyuti-rahito bhagavān śrī-kṛṣṇas tasya
\| kiṁ vā, acyutena avicchinnena \| arthāt, preṣṭhasyaivāśleṣeṇa yā
nirvṛtiḥ parama-sukham \| kiṁvā, āśleṣa-rūpā nirvṛtis tayā
dhyāna-viśeṣeṇaiva sākṣāt sambhoga-sukha-mayatvena pratīyamānayā
nirvṛtyā viśiṣṭā api jahuḥ \|

kutaḥ ? kṣīṇa-maṅgalā antar-gṛhe nirodhāya patyādibhir dhāraṇādinā
bahir-niḥsaraṇārthodyame bhitta-kapāṭādi-saṁsargeṇa vā
naṣṭa-tilakādi-maṅgalāḥ, mahottāpa-jarjaratvāt \| kānti-vināśena
tilakādi-kṣayeṇa ca tādṛṅ-malina-prakṣīṇa-dehasya śrī-bhagavat-sevāyām
ayogyatva-mananād ity arthaḥ \|

yad vā, praśleṣeṇa dhyāna-prāptācyutāśleṣa-nirvartyā akṣīṇaṁ kṣayam
aprāptaṁ maṅgalaṁ rāsa-krīḍādi-lakṣaṇaṁ vā yāsāṁ
tayaivāśeṣa-rati-sukha-siddheḥ, tathābhutā api jahuḥ \| kutaḥ?
duḥsaha-preṣṭha-viraha-tīvra-tāpena dhutam \| dhutir nidhūnanaṁ pīḍanam
iti yāvat \| tad evāśubham amaṅgalaṁ mahā-daurbhāgyaṁ vā yāsāṁ tāḥ \|
punar viraha-bhayād ity arthaḥ\|

yad vā, dhutā kampitā apagatā āśuḥ śīghrā avilambā bhā pratibhā yāsām \|
atyanta-viraha-tāpena vicārāpagamād iti bhāvaḥ \| ata eva sadyaḥ
prakṣīṇa-bandhanāḥ \| sadyaḥ sapadi prakarṣeṇa kṣīṇaṁ bandhanam
āśā-bandho yāsāṁ, deha-rakṣayā rāsādi-keliṁ prāpsyāma ity āśā-bandho\'pi
naṣṭa iti bhāvaḥ \| anyathā anya-gopīvat śrī-vṛndāvane
vrajāntaḥ-sākṣād-avasthity-ādi-parityāgāyogaḥ \| ata eva tābhyo\'tra
nivasantīnāṁ śrī-gopīnāṁ saubhāgyam adhikam eva, kevalaṁ nitya-saṁyogena
viraha-duḥkhābhāvāt, kaiścid bhāva-viśeṣeṇātṛptās tāḥ praśaṁsyante \|
virahe\'pi prema-viśeṣodayenānanda-viśeṣaḥ syād iti śrī-bhāgavatāmṛte
vivṛtam evāsti \|

yad vā, jahur antardhāpayāmāsuḥ \| yad vā, taṁ paramātmānaṁ
jāra-buddhyaiva saṅgam āsaktiṁ prāptā api \|
duḥsaha-preṣṭha-viraha-tīvra-tāpenaiva dhutāśubhāḥ dhutaṁ vināśitaṁ
jagatām evāśubhaṁ tāpa-trayaṁ yābhiḥ, tādṛk tāpa-viśeṣasya
śrī-bhagavadīya-gāḍha-premodrekamayatvāt jagat-tāpa-traya-nāśakatvam \|
tathā dhyāna-prāptācyutāśleṣa-nirvṛtyā akṣīṇa-maṅgalāḥ \| akṣīṇaṁ puṣṭaṁ
buddhim eva gataṁ jagatāṁ maṅgalaṁ yābhyaḥ \| tādṛg-dhyānasya jagatām
abhyudaya-kāritvān maṅgala-vṛddhi-kāritvam \| evambhūtaḥ satyo
guṇa-mayaṁ dehaṁ jahuḥ \| guṇā bhāvās tatrāntarā bhāvā
ārjava-sthairya-mārdava-bahir-niṣkramopāyājñatā-guru-janādi-saṅkocādayaḥ,
bāhyāḥ santaptatā-gṛhāntasthatā-baddhatādayaḥ, tan-mayaṁ tat-pradhānaṁ
dehaṁ jahur iti \| tat-tad-bhāva-tyāga evātra deha-tyāga uktaḥ \| yathā
sṛṣṭi-prasaṅge brahmaṇas tat-tad-bhāva-tyāga eva deha-tyāga iti
tṛtīya-skandhe kathitam \| ataḥ prakṣīṇa-bandhanāḥ prakṣīṇāni bandhanāni
dināntare śrī-bhagavat-keli-prāptau pratibandhā āntarā bāhyā
ārjava-santaptādayo yāsāṁ tad-rātrau acyutāśleṣa-nirvṛtyā kāla-kṣepād
alabdha-rāsāḥ kalyāṇya iti \| evaṁ jñānena mokṣo bhavet, prīti-bhaktyā
vaikuṇṭha-lokaḥ premṇā ca śrī-bhagavad-vaśīkaraṇaṁ, tatra ca jāratayā
prema-viśeṣeṇa nitya-preṣṭhatayā vraje saṁyoga iti siddhāntaḥ \| atas
tādrśa-bhāvotpattaye rāsa-krīḍā sarvathā sarvaiḥ sevyeti tātparyam
\|\|10-11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca sadya eva
śrī-kṛṣṇena saha saṁyogaṁ prāptā ity āhuḥ---duḥsaheti yugmakena \|
tatrotkaṇṭhā-pariṇāmaṁ duḥsahety ardhena dhyāna-pariṇāmaṁ dhyānety
ardhenāha---utkaṇṭhayā duḥsaha-saṁyogam prāptā ity
āhuḥ---duḥsaha-preṣṭha-virahaḥ vipralambhākhyo bhāvaḥ, tena tīvra-tāpaḥ,
tena dhutāśubhāḥ \| dhyānena hetunā prāptā yācyutasya nija-bhakteṣu
cyuta-rahitatvena prasiddhasyāśleṣa-nirvṛtiḥ, tayā kṣīṇa-maṅgalāḥ \|
atra duḥsaha-śabdena tīvra-śabdena ca duḥkhasya parākāṣṭhā darśitā,
acyuta-śabdena nirvṛti-śabdena ca sukhasya \| aśubhaṁ
bhagavan-nitya-saṁyoga-prāpti-prācīna-daśāyāṁ duḥkha-janikā
tad-viraha-sphūrtiḥ maṅgalaṁ ca tad-daśāyām eva sukha-janikā prāptavya
tat-saṁyoga-sphūrtiḥ yāvatībhyāṁ tābhyāṁ vṛttībhyām eva prauḍha-bhāvaḥ
sādhakaḥ siddhyati tāvatyoś ca tayoḥ śanair bhogyayor api samprati
yugapad eva bhogo jāta iti dhutatvaṁ kṣīṇatvaṁ coktam \|\|10\|\|

atas tatraiva taṁ śrī-kṛṣṇam eva saṅgatā militāḥ, tathā ca
vāsanā-bhāṣya-dhṛtaṁ mārkaṇḍeya-vacanam---

> tadānīm eva tāḥ prāptāḥ śrīmantaṁ bhakta-vatsalam \|
>
> dhyānataḥ paramānandaṁ kṛṣṇaṁ gokula-nāyikāḥ \|\| iti \|

tayoḥ śabdayoḥ pāpa-puṇya-paryāyatvābhāvāt tayoḥ
sva-sva-pratiniyata-phala-dātṛtvāt pāpasya tu sutarāṁ
bhagavad-viraha-maya-prema-sphorakatvābhāvāt, na karma-bandhanaṁ janma
vaiṣṇavānāṁ ca vidyate iti pādmottara-kārtika-māhātmya-khaṇḍānusāreṇa
tāsāṁ sutarāṁ tat-prārabdha-janmatvābhāvāt, kintu guru-putram ihānītam
\[bhā.pu. 10.45.45\] iti nyāyena prārabdha-rakṣaṇārakṣaṇayoḥ
sva-prema-vardhana-vidagdha-śrī-bhagavad-icchaika-mayatvāt nānyathā
vyākhyātam \|

nanu kiṁ jāratvena saṅgatāḥ nety āha---tādṛśa-rāgautsukyena
sopānīkṛtatayā jāra-buddhyāpi paramātmānaṁ
sarvāṁśi-parama-svarūpatvenāpi sarveṣām api svabhāvata eva yad
upapaty-ādi-śabdavat pālakatvena patitve siddhe bhāva-viśeṣa-dhāriṇīnāṁ
tāsāṁ ramaṇatvenāpi patir asāv iti pati-rūpam evety arthaḥ \|
ramaṇatvālābhenaiva jāra-buddhyāpi tasmin saṅgamyamāne\'pi
ramaṇatva-lipsāyā pragalbhatvāt jāratvasya tasmin sarvāṁśiny asambhavāt
jighāṁsayāpi haraya ity-ādivat jāra-buddhyāpīti heyatayaiva nirdeśāt
prācīnasya patyur dehasya ca tyāgāt iti bhāvaḥ \| tathā hi, paṭola-mūle
ramaṇaṁ syāt tathā ramaṇaḥ priya iti viśva-kośāt, dhavaḥ priyaḥ patir
bhartā jāras tūpapatiḥ samau ity amara-kośāc ca
ramaṇa-paty-ādi-śabda-vācya-jārādi-śabda-vācyayor naikatvaṁ mantavyaṁ
kintu pūrvasya svāmitvād uttarasya coratvād viruddha-vastutvam eva \|
tatrāpi sabhya-śabdāntaram aprayujya prayuktasyāsabhyasya jāra-śabdasya
jighāṁsā-śabdasyeva nindā-tātparyam eva pratīyate \| jāraḥ pāpa-patiḥ
iti trikāṇḍa-śeṣādi-kośāl lokāc ca \| kintu yena rāgeṇa vā
jāra-bhāva-mayaṁ nindyaṁ loka-dharma-maryādātikramam api tāḥ kṛtavatyas
taṁ sūcayitvā tasyaiva praśastatvaṁ darśite ceṣṭā-viśeṣa-sāmyāt kāmatayā
vyapadiṣṭatve\'pi priyānukūlya-tātparyatvena premaikarūpatvaṁ ca \|
tathā ca vakṣyate---yat te sujāta-caraṇāmbu-ruhaṁ staneṣu \[bhā.pu.
10.31.19\] ity-ādi \| ata evoktaṁ tādṛśair api āsām aho
caraṇa-reṇu-juṣām ity-ādau, yā dustyajam ārya-pathaṁ ca hitvā \[bhā.pu.
10.47.61\] ity-ādi, etāḥ param ity-ādi vāñchanti yad bhava-bhiyo munayo
vayaṁ ca \[bhā.pu. 10.47.58\] iti \|

evaṁ heyāṁśa-parityāga-pūrvakam
mahā-prema-rasanīya-kṛṣṇa-lakṣaṇa-parama-puruṣārtha-śiromaṇi-prāptir
darśitā tatrānuṣaṅgikaṁ phalam āha---guṇamayaṁ ca dehaṁ jahur iti yataḥ
pūrvokta-prakāreṇa sadyaḥ prakṣīṇa-bandhanāḥ, evaṁ
saccidānanda-deha-prāptir api sūcitā\| etad uktaṁ bhavati---apir atra
jāra-buddher heyatvaṁ---jighāṁsayāpi haraye stanaṁ dattvāpa sad-gatim
\[bhā.pu. 10.6.35\] ity atra jighāṁsāyā iva vyanakti garhā-vacanena
tat-tac-chabdenānvayāt \| atra hetuḥ paramātmānam iti nahi paramātmā
tādṛśa-nindya-śabda-vācyo\'pi bhavitum arhati \| tatra ca hetuḥ---haraye
iti \| hari-śabdo\'tra kāruṇyādi-mahā-guṇaiḥ sarva-manoharatā-paraḥ na
hy evaṁ-bhūto jighāṁsyo bhavitum arhati tat-tad-anarhatve\'pi sā sā ca
kathañcit jātā cet tarhi paramātmatvād dharitvāc ca
sarvāhita-kāritvenāsau parityājaya-devāyogyāṁśaṁ tasyām ivāmuṣu punaś ca
tasyā bhaktyābhāsa-veṣaṁ dveṣaṁ stana-dāna-mātratvena bhaktiṁ matvā
tad-upalakṣitāṁ dhātrī-gatiṁ dadāv eva amuṣu tu duḥsaha-preṣṭha-virahety
ādi padyokta-mahā-bhakti-viśeṣeṇāntaḥ-saṅgamam anubhavaṁs
tad-ucita-nija-preyasīṁ gatiṁ kathaṁ na dadyād iti saṅgatiś ceyaṁ
pūrvokte golokākhye gokula-prakāśa-viśeṣe eva jñeyā \| ata
evoddhava-dvārā śrī-bhagavatā sandiṣṭam---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\]

rāsaś cāyaṁ tad-dina-gata eva jñeyaḥ tasyeva vivakṣitatvāt tasminn api
prakāśe gopa-līlatvena dināntare\'pi tat-sambhavāt kiṁ tv atra, nāsūyan
khalu kṛṣṇāya \[bhā.pu. 10.33.38\] iti vakṣyamāṇānusāreṇa tat-paty-ādiṣu
duḥkhādy-anupattaye tan-māyayaiva tyaktānāṁ dehānām antardhāpanaṁ
tat-sadṛśī-nāma-nyāsāṁ sphoraṇaṁ ca gamyate \| evaṁ tāvat-kālam eva tad
rahasyaṁ labdha-rāsāḥ śrī-bhagavat-preyasyo\'pi nājānan
yāvad-uddhava-dvārā yathārthānubhāvaka-prabhāvaṁ yā mayety ādi sandeśaṁ
nāśṛṇvann iti ca \|

athavā, tāsāṁ muralī-vādyānusaraṇena tad-antika-gatau kim āścaryaṁ,
yataḥ kāścin niruddhyamānā apy antar-gṛha eva taṁ prāptā, ity
āha---antar iti \| tādṛśa-tīvra-tāpena dhutaṁ śrī-kṛṣṇa-kṛpayā khaṇḍitam
aśubhaṁ viraha-rūpaṁ yāsāṁ tāḥ tena jagatām api dhutam aśubhaṁ yābhis tā
iti vā, mad-bhakti-yukto bhuvanaṁ punāti[^184]\[bhā.pu. 11.40.24\]
itivat \| tathā tādṛśa-nirvṛtyākṣīṇaṁ kṣīṇatā-viruddhaṁ puṣṭaṁ maṅgalaṁ
nija-tādṛśa-tat-saṁyoga-rūpaṁ yāsāṁ tāḥ \| tathā puṣṭaṁ jagatām api
maṅgalaṁ yābhyas tā iti vā pūrvavat guṇa-mayaṁ viraha-bhāva-mayaṁ deham
āveśam ity arthaḥ \| tathā tṛtīye sṛṣṭi-prasaṅge brahmaṇo darśitam \|
anyat samānam \| saṅgatis tasminn antar-gṛhe eva tasya prākaṭyāt
antar-gṛha-gatā ity anvayāt \| ata eva sadyaḥ prakṣīṇaṁ bandhanaṁ
sarva-tat-saṅga-virodho yāsāṁ tāḥ \| evam alabdha-rāsāḥ \| iti tasyām
eva rātrau jñeyaṁ pūrva-hetor eva \|\|11\|\|

**jīva-gosvāmī (kṛṣṇa-sandarbhaḥ 145) : aśubhaṁ** śrī-kṛṣṇa-prāptāv
antarāya-rūpaṁ guru-bhayādikam \| **maṅgalaṁ** śrī-kṛṣṇa-prāptau
sādhanaṁ sakhyādi-sāhāyya-cintanam \| na karma-bandhanaṁ janma
vaiṣṇavānāṁ ca vidyate \[pa.pu. 6.229.58\] iti hy uktam eva \| dṛśyate
cānyatrāpi tad-asambhava-sthale tac-chabda-prayogaḥ---vatsyaty urasi me
bhūtir bhavat-pāda-hatāṁhasaḥ \[bhā.pu. 10.89.11\] ity-ādau \| tatra
yathā śrī-bhagavad-vākya-yāthārthyāyārthāntaram anusandheyaṁ, tadvad
ihāpīti \|\|10\|\|

**paramātmānam** iti brahma-stavānta-nirdiṣṭa-siddhānta-rītyā
śrī-kṛṣṇasya svabhāvata eva parama-premāspadatvaṁ darśitam \| **jāra**
iti yā **buddhis** tayāpi tan-mātreṇāpi **saṅgatāḥ,** na tu sākṣād eva
jāra-rūpeṇa prāptir iti \| tad-bhāva-puraskāreṇa bhajanasya prābalyaṁ
vyañjitam \| jāra-śabdena nirdeśāt loka-dharma-maryādātikramaṁ
darśayitvā tathāvidha-bhāvasyātinirargalatvaṁ darśitam \| **bandhanaṁ**
śrī-kṛṣṇa-prāpti-virodhi-guru-jana-madhya-vāsādi-rūpam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** duḥsahena preṣṭhasya
śrī-kṛṣṇasya viraheṇa tīvra-tāpas tena dhūtāny aśubhāni yāsāṁ
tenāśubha-karma-kṣayaḥ \| dhyāne prāpto yo'cyutasyāśleṣas tat-kṛtayā
nirvṛtyā kṣīṇāni maṅgalāni śubha-karmāṇi yāsāṁ tās tathā \| anena
śubha-karma-kṣayaḥ \| yāvad duḥkha-kṣaya ekena kṛṣṇa-viraha-duḥkhena
jāta iti tad-virahasya duḥkhatvādhikyam \| evaṁ yāvat sukha-kṣaya ekena
kṛṣṇasya dhyānānandena jāta iti tad-dhyānānandasya
sarva-sukhātiriktatvaṁ vyaṅgyam \|\|10\|\|

tathā tadā śubhāśubha-karma-kṣaye tad-ārabdha-deha-pāta upasanne yad
abhūt tadāha---tam eveti \| jāra-buddhyā guṇa-mayaṁ dehaṁ jahuḥ \| asmin
dehe sati asau jāro bhavati, tad ayaṁ dehas tyājya iti \| jāra-buddhis
tat-tyāge kāraṇam \| guṇa-mayaṁ jahuḥ \| nirguṇaṁ deham avāpur ity
ākṣepaḥ \| tās tv ante tad-aṅga-saṅga-yogyaṁ vapur āsedur iti darśayati
\| sadyas tat-kṣaṇenaiva tam eva śrī-kṛṣṇam eva paramātmānaṁ saṅgatā api
babhūvur ity arthaḥ \| etena śubhāśubha-karmārabdhaṁ laukikam eva
śarīram alaukikaṁ tu bhakta-śarīraṁ śrī-kṛṣṇa-līlārabdham ity āyātam ata
etās tat-kāla-siddhāḥ prāg-ukta-yajñapatnīvat \| ataḥ prakṣīṇa-bandhanā
nitya-muktāḥ \|\|11\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**kiñcid idānīṁ tāsāṁ manaś
cendriyāṇāṁ ca śrī-kṛṣṇākṛṣṭatvena tan-nirodhe paty-ādīnāṁ
sāmarthyābhāvāt deha-mātra-pratibandhe jāte kiṁ vṛttam ity apekṣāyāṁ
tad-vṛttāntābhijño munīndraḥ pratyakṣam iva dṛṣṭvāha viprakṛṣṭaṁ
vyavahitaṁ samyak paśyanti yogina ity uktam eva \| tataś ca prākṛtānāṁ
mānuṣī-bhāva-pratītyā guṇamayatvena pratīyamānaṁ dehaṁ paty-ādim
anāviṣṭam antardhāya chāyā-mayaṁ tatraiva sthāpayitvā sadya eva
śrī-kṛṣṇaṁ prāptā ity-ādi śloka-yugmena duḥsaheti \| duḥsahaḥ soḍhum
aśakyaḥ preṣṭhasyātīva-priyasya viraho vipralambhas tena tīvro yas tāpas
tena dhūtāny aśubhāny amaṅgalāni yāsāṁ tāḥ \| duḥsaha-śabdena
pratikriyā-śūnyatvam uktam \| anyatra vipralabdhe sakhyo'pi tais tair
hita-kathanair āsāṁ bandhādibhiḥ prāṇa-rakṣāṁ kurvanti \| atra tu
sakhyādi-sāhacaryābhāvāt svayam eva viraha-tāpam anubhūtavatyaḥ \| yad
vā, duḥsaho yaḥ preṣṭhasya virahas tasmāt tīvro'nivāryas tāpas tena
dhūto nirasto'śubhaḥ śrī-kṛṣṇa-saṅgati-pratibandha-rūpo śubhābhāvanākhyo
vā saṁskārākhyo vādevatva-prāpakaṁ kṛtvādi-janyaṁ yāsāṁ tāḥ \|

nanu, kṛtvādi-janyā pūrvasyāśubhatvaṁ katham ucyate \| pariṇāme
svarga-sukha-janakatvāt na tv aśubhena śubhaṁ janyata iti ca tatra
samādhatte sāmprataṁ duḥkha-pradatvena pratīyamāṇatvāt śubhatvaṁ tapovat
\| yathā tapaḥ kāya-kleśa-janakatvād aśubham iva pratīyate tena śubhaṁ
svargādi-sukhaṁ janyata eva, tathātrāpi aśubhena kṛtvādy-apūrveṇa śubhaṁ
maṅgala-rūpaṁ svarga-sukham utsādyata eva \| yathā yoge tam ubhayam api
heyaṁ brahma-prāpti-pratibandhakatvāt, tathā śrī-kṛṣṇa-priyāṇām apy
ubhayaṁ pratibandhakam evoktam \|

dhutāśubhāḥ aśubha-janasya śubhasyāpi nirasanam āha---dhyāneti \|
dhyānena prāptasyāsyācyutasya kṣaṇa-mātram api vilāsa-cyuti-rahitasya
kṛṣṇasyāśleṣāliṅgana-sarvāyava-saṁsparśena yā nivṛttiḥ sukham \| yad vā,
dhyāne prāptā acyutaśleṣa-nivṛttiḥ śrī-kṛṣṇa-sukhaṁ tena kṣīṇaṁ
dūrīkṛtam amaṅgalaṁ śubhaṁ kṛtvādi-phalaṁ svargādi-sukhaṁ yāsāṁ tāḥ
kāraṇa-nāśe kārya-nāśasyāvaśyaṁ bhāvitvāt \| ata eva tā śubhātmakatvena
pratītaṁ guṇamayaṁ dehaṁ jahuḥ \| śubhāśubha-parityāgasya
guṇamaya-dehasyāgenopacaryamāṇatvād iti \|

nanu, kṛṣṇa-priyāṇāṁ dehasya guṇamayatvaṁ katham, aprākṛtatvād
alaukikatvāc ca ? satyaṁ, sākaṁ vijahruḥ kṛta-puṇya-puñjā itivat \|
upāsanā-siddhānāṁ pūrva-kṛta-puṇya-puñjānāṁ dehasya puṇya-viśiṣṭatvāt
\|\|10\|\|

alaukikyā upāsanayā śrī-kṛṣṇa-vilāsa-yogya-dehasya prāptatvāt
devatva-prāpakaṁ kūṭa-rūpaṁ tad-apūrvaṁ sthitam evāsīt \| ata eva
tad-guṇa-mayaṁ dehaṁ jahur iti guṇa-tyāge guṇa-mayasyāpi tyāga
uktaḥ---sadya eva sambandha-tyāgaḥ sambandhiny upacaryate
rājya-tyāgavat\| sphuṭatva-pradarśanārthaṁ pṛthag ukto guṇamayaṁ jahur
iti \| kiṁ ca, yady etāsāṁ kṛtvādi-janyaṁ devatvad devatvādi-prāpakam
apūrvaṁ nābhaviṣyat tadā paty-ādibhir etāḥ pratibaddhā nābhaviṣyann iti
kriyātipatyā jñāyate'numīyate ca \| etāḥ kṛtvādy-apūrva-viśiṣṭāḥ
paty-ādi-niruddhatvāt prākṛta-strīvat \| ata eva kāraṇasyāpūrvasya
naṣṭatvāj jahur iti \| prākṛta-guṇa-rahitena vilāsa-pradhānena
mādhurya-puñjātmakena nitya-siddha-vraja-devī-sadṛśena dehena taṁ prāpur
iti \|

nanv alaukika-deha-prāptau kiṁ kāraṇam ity uktam ?
āha---dhyāna-prāptācyutāśleṣa-nivṛty-āliṅganā kṣīṇaṁ paripuṣṭaṁ
maṇḍala-praveśa-hetur yāsāṁ tāḥ \|

nanu, deha-tyāge sati caitanyena dehāntareṇa vā tat-prāpteḥ cet tarhi
guṇamayety ukte vaiyarthyaṁ dehaṁ jahur etāvad eva vaktum ucitam \|
tatra samādhatte---devāṅganānāṁ devatvād eva nityatvaṁ siddhes tu
nityena caitanya-ghanena dehena tat-prāptir ucyate \| na tu
devāṅganā-sadṛśena tatra hetum āha---sadyaḥ prakṣīṇa-bandhanāḥ \|
pra-śabdenātiśayoktiḥ sa-vāsanasya bandhanasya devatvādi-saṁskārasya
kṣīṇatvān nitya-siddhānādi-sadṛśena prāpur eva tāḥ samañjasaḥ \| na hi
devāṁśa-rūpayā devānām iva punar api devatva-prāpakaṁ sarvadaiva tāsāṁ
kṛṣṇa-priyāṇāṁ prārabdham astīti \| na ca caitanyenāśarīriṇā
sarva-lāvaṇya-viśiṣṭasyāliṅganaṁ rasa-janakaṁ kenāpy atyapagamyata iti
\| yad vā, duḥsaho yaḥ preṣṭhasya virahas tena yas tīvra-tāpas tena
dutam apāstam paty-ādi-nirodha-lakṣaṇam aśubhaṁ yāsāṁ tāḥ,
madhura-rasasya vipralambha-sambhogātmakatvāt \| vipralambhasya
duḥkhavat pratīyate\| dhutāśubhā iti vāco yuktiḥ \| vastutas tu
vipralambhasyāpi pariṇāmtaḥ sukha-rūpatvokter mānatvāt viraha-tāpana
duḥkha-bhogātruṭir draṣṭavyā bandhana-viśiṣṭaṁ jahur iti \| jāra-buddhis
tu na tyaktā rasa-viśeṣa-janakatvāt saṁskāra-janyā pratītiḥ \|
saṁskāra-siddhaye'nuyoginam apekṣate na pratiyoginam iti \|

nanu, jāra-buddhir nindyata eva yasyāṁ vidyamānāyāṁ
nitya-maṇḍala-praveśe sambhāvanānutpadyate tat katham ucyate tam eva
saṅgatāḥ ? iti cet tatrāha---yady etāsāṁ jāra-buddhir garhitā syāt tadā
parama-tattva-vidā mahā-bhāgavatenoddhavena caraṇa-rajaḥ-prārthanā
kathaṁ kriyata iti ? etāḥ paraṁ tanubhṛtaḥ \[bhā.pu. 10.47.58\] iti \|
atra evāgre śrī-mukhenoddhavaṁ praty uktaṁ---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\] iti \|

idam atra tattvam---yāḥ paty-ādibhir nivārtitās tās tebhyaś chāyāmayaṁ
dattvā vyāsāya chāyāśukavat śrī-kṛṣṇa-dhyānānubhāvena sva-deham
antardhāpya tat-sadṛśena laukikena dehena taṁ prāpur iti \| ata evāgre
vakṣyati---manyamānā svapārśva-sthān svān svān dārān vrajaukasaḥ
\[bhā.pu. 10.33.37\] iti tāsāṁ paty-ādayo'pi na duḥkhaṁ prāpaṇīyā iti \|
ete'pi sva-sva-rase ākulavantaḥ pālyāś ceti \| asyānusandhānasya
yoga-māyayaiva kṛtvāt \| yad vā, tam eva dehaṁ dhruvavad alaukikaṁ
vidhāya tat-sadṛśaṁ tatraiva sthāpayitvā taṁ prāpus tad-abhiprāyeṇoktaṁ
guṇamayaṁ jahuḥ paty-ādibhyaḥ samarpitavatya ity arthaḥ \|

nanu, kapāṭādibhiḥ saṁvṛtte antar-gṛhe ruddhasya dehasyālaukikatve
jāte'pi śrī-kṛṣṇāntike kathaṁ gamanaṁ sambhavet ? tatra
samādhānaṁ---yathārjunena śara-pañjarāvṛte brāhmaṇa-putrasya darśanam
uktaṁ mahā-kāla-pura-gamanaṁ coktaṁ, na cāyaṁ yoga-māyāyā atibhāraḥ,
tasyā acintya-śaktitvāt \| yad vā, tad-bhāvanā-yuktās taṁ dhyātavatyas
tad-viṣayaka-ramaṇa-bhāvanā-yuktāḥ, tad-ramaṇa-yogyaṁ dehaṁ jagṛhuḥ \|
paty-ādiṣu ramaṇa-bhāvanā-yuktaṁ jahur iti \| atra tu bhāvanā-tyāgasya
śarīra-tyāgena vivakṣyamāṇatvāt śarīra-tyāgas tu sarvathā na vivakṣita
iti śarīrāntardhāpya vivakṣitatvāt ca chāyā-mayasya tatraiva
sthāpitatvāt yathā brahmaṇo bhāvanā-tyāga eva śarīratyāgatvenokta iti \|
ata eva guṇa-maya-deha-tyāga-pūrvaka-paramātma-prāpter eva
sarva-jana-pratītyā mukti-padatvenābhidhāsya mānatvam iti na kiñcid
asamañjasam \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra gopīnāṁ prāpyam
atirahasyaṁ vastu bahiraṅga-lokebhyo gopayaṁs tān prati bāhyārtham
antaraṅgān bhakti-siddhānta-vijñān prati tu svābhīpsitam ābhyantaram
evārthaṁ jñāpayaṁs tantreṇāha---duḥsaheti \| tatra bahirmukhān prati
tābhyaḥ kṛṣṇo mokṣaṁ dadāv ity āha---**duḥsaho** yaḥ **preṣṭha-virahas**
tena **tīvra-tāpas** tena **dhūtāni** gatāni **aśubhāni** yāsāṁ tāḥ \|
**dhyānena** **prāptasyācyutasyāśleṣeṇa** yā **nirvṛtir** ānandas tayā
**kṣīṇaṁ maṅgalaṁ** puṇyaṁ yāsāṁ tāḥ \| ataḥ
**prakṣīṇa**-prārabdha-**bandhanāḥ** \| **jāra-buddhyāpi** tam eva
**paramātmānaṁ** prāptā **dehaṁ** **jahur** ।

antarmukhān prati tu tadānīṁ sva-preṣṭha-viraha-saṁyogotthāni
duḥkha-sukhāny aparimitāni prāpya labdha-manorathā eva tāḥ krameṇa
babhūvur ity āha---duḥsahena preṣṭha-viraheṇa yas tīvra-tāpas tena
dhūtāni kampitīkṛtāny aśubhāni yābhis tāḥ yāsāṁ preṣṭha-viraha-tāpasya
tīvratāṁ vīkṣya koṭī-brahmāṇḍa-sthavāḍavānala-mahā-kāla-kuṭādi-rūpāṇi
paraḥ-sahasrāṇy api aśubhāni sva-tīvratāhaṅkāraṁ parityajya
sva-parājaya-buddhyā cakampire ity arthaḥ \| dhyānena prāptaḥ sphūrtyā
āgato yo'cyutas tena tadaivādbhutasya tasya prema-pūrṇa-cinmayasya
tādṛśa-svabhāvābhimānādimato dehasya ya āśleṣas tenāśleṣeṇa yā nirvṛtis
tayā kṣīṇāni kṛśībhūtāni maṅgalāni prākṛtāprākṛtāni yāsāṁ tāḥ, yāsāṁ
sphūrti-prāpta-preṣṭhāśleṣottha-sukhaṁ vīkṣya
koṭī-brahmāṇḍa-gata-viṣaya-sukha-nirviṣaya-brahmānubhava-sukha-sahasrāṇi
maṅgala-śabda-vācyāni kṣīṇāni yad-apekṣayā nikṛṣṭāny eva babhuvur ity
arthaḥ \| bhagavad-viraha-saṁyogottha-duḥkha-sukhābhyāṁ
prārabdha-pāpa-puṇyāni naṣṭāni teṣāṁ sva-phala-bhogaika-nāśyatād iti
vyākhyā tu vaiṣṇavānāṁ mate na yujyate \|

bhagavad-viraha-saṁyogayoḥ pāpa-puṇya-phalatvābhāvāt tādṛśānāṁ
prārabdha-nāśas tu bhajana-daśāyām evānartha-nivṛtti-bhūmikārūḍhānām ity
āhuḥ \| tataś ca tam eva paramātmānaṁ parama-premāspadaṁ jāra-buddhyā
atinikṛṣṭayāpi saṅgatāḥ \| atyutkṛṣṭa-pati-buddhimatībhyo
rukmiṇyādibhyaḥ sakāśād api samyak-prakāreṇa prāptāḥ \| pati-buddheḥ
sakāśād api jāra-buddhau---yā dustyajaṁ sva-janam ārya-pathaṁ ca hitvā
\[bhā.pu. 10.47.61\] ity ādy-uddhava-vākya-nirdhāritāt
niraṅkuśa-premotkarṣāt tathāsminn avatāre nikṛṣṭa-vastūny utkṛṣṭīkurvaty
eva līlā dṛśyate \| yathā mahā-rāja-rājeśvaratva-līlātaḥ sakāśād
api---vijaya-ratha-kuṭumba āttatotre dhṛta-haya-raśmini tat śriyekṣaṇīye
\[bhā.pu. 1.9.39\] iti bhīṣmokteḥ pārthasārathitva-līlāyā utkarṣaḥ \|
tathā utkṛṣṭāt śānta-rasād api nikṛṣṭasya śṛṅgāra-rasasya tatrāpi
dāmpatya-bhāvād api aupapatya-bhāvasya, tathā utkṛṣṭād ratnālaṅkārād api
nikṛṣṭasya guñjā-gairika-śikhi-pucchāder utkarṣo dṛṣṭa eveti \| saṅgatāḥ
kāścid yogamāyākṛtānukūlyān nirodham uktvā abhisṛtya tasyām eva rātrau
rāsa-vihāriṇaṁ taṁ prāptāḥ kāścid anyasyām api\|

nanu, puruṣāntaro prabhukta-dehābhis tābhiḥ saha bhagavad-vilāso na
yujyata iti \| tatrāha---jahur iti \| deham iti jāty-apekṣayā ekatvam \|
tasya dehasya yogamāyayaivālakṣitam antardhāpanam ity eke, anye tv evam
āhuḥ---atra heyo deho guṇamaya eva bhavaty ato guṇamayam iti
viśeṣaṇasyādhikyāt tāsāṁ dehā veṇu-vādanāt pūrvaṁ dvidhābhūtā guṇamayāś
cinmayāś cāsann iti budhyate tatra ye guṇamayāḥ svapaty-upabhuktā dehās
tān eva jahuḥ \| ayam atra viveko gurūpadiṣṭa-bhaktyārambha-daśāta eva
bhaktānāṁ śravaṇa-kīrtana-smaraṇa-daṇḍavat-praṇati-paricaryādi-mayyāṁ
śuddha-bhaktau śrotrādiṣu praviṣṭāyāṁ satyāṁ---nirguṇo mad-apāśrayaḥ
\[bhā.pu. 11.25.26\] iti bhagavad-ukter bhaktaḥ sva-śrotrādibhir
bhagavad-guṇādikaṁ viṣayīkurvan nirguṇo bhavati \|
vyavahārika-śabdādikam api viṣayīkurvan guṇamayo'pi bhavatīti
bhakta-dehasyāṁśena nirguṇatvaṁ guṇa-mayatvaṁ ca syāt \| tataś
ca---bhaktiḥ pareśānubhavo viraktiḥ \[bhā.pu. 11.2.42\] iti tuṣṭiḥ
puṣṭiḥ kṣud-apāyo'nu-ghāsam iti nyāyena bhakti-vṛddhi-tāratamyena
nirguṇa-dehāṁśānām ādhikya-tāratamyaṁ syāt \| tena ca
guṇamaya-dehāṁśānāṁ kṣīṇatva-tāratamyaṁ syāt, sampūrṇa-premaṇy utpanne
tu guṇamaya-dehāṁśeṣu naṣṭeṣu samyak nirguṇa eva dehaḥ syāt tad api
sthūla-deha-pātas tu bahirmukhatotkhātā bhāvārthaṁ bhakti-yogasya
rahasyatva-rakṣārthaṁ ca bhagavataiva māyayā pradarśyate, yathā
mausala-līlāyāṁ yādavānāṁ kvacit tu, bhakti-yogotkarṣa-jñāpanārthaṁ na
darśyate ca, yathā dhruvādīnām \| atra pramāṇam ekādaśe
pañcaviṁśatitamādhyāye śraddhādayonir guṇā guṇamayāś ceti
pradarśayatā---

> yeneme nirjitāḥ saumya guṇā jīvena citta-jāḥ \|
>
> bhakti-yogena man-niṣṭho mad-bhāvāya prapadyate \|\| \[bhā.pu.
> 11.25.32\]

ity anena bhaktyaiva guṇamaya-vastūnāṁ nirjayo nāśa evokto bhagavatā
ataeva dhutāni vidhutāni tāni randhitāni aśubhāni guṇamaya-śarīrāṇi
yāsāṁ tā iti āśleṣa-nirvṛtyā ajīrṇāni vivardhitāni maṅgalāni
cinmaya-śarīrāṇi yāsāṁ tā ity apy arthaś cikīrṣito bhavati \| ataḥ
prakṣīṇa-bandhanā avidyā-bandhāt paty-ādi-vāraṇāc ca yogamāyānukūlyaṁ
prāpya vicyutā ity arthaḥ \| maraṇa-vaśād deha-pāta eva tāsām iti tu na
vyākhyeyam---

> yā mayā krīḍatā rātryāṁ vane'smin vraja āsthitāḥ \|
>
> alabdha-rāsāḥ kalyāṇyo māpur mad-vīrya-cintayā \|\| \[bhā.pu.
> 10.47.37\] iti \|

bhagavad-vākye kalyāṇa iti padopādānāt patikṛta-vāraṇān
mad-viraha-santāpāc ca sva-dehāṁs tad-ājihāsūnām api tāsāṁ
parama-maṅgala-rāsotsavārambhe maraṇasyāmaṅgalasya mad-anabhimatatvāt
tāḥ kalyāṇavatya evābhavann iti bhagavad-abhiprāyāt tathā---tā ūcur
uddhavaṁ prītās tat-sandeśāgata-smṛtīḥ \[bhā.pu. 10.40.38\] iti
śuka-vākyāc ca tā ūcur yāḥ pūrvam alabdha-rāsāḥ \| antar-gṛha-niruddhā
āsann iti tena maraṇaṁ vinaiva tā guṇa-mayān dehān jahur iti \|
viraha-tīvra-tāpa-randhitas tāsāṁ guṇa-maya-dehā guṇamayatvaṁ parityajya
cinmayatvaṁ dhruvādīnām iva prāpur eṣa eva deha-tyāga ity
artho'vagamyate \| tathātra alabdha-vinirgamā iti tatra vraja āsthitā
iti tathā atra dhyāna-prāptācyutāśleṣeti \| tatra *māpur
mad-vīrya-cintayā* iti tulyārthataiva \| kintv atra saṅgatā iti
tatrālabdha-rāsā ity artha-bheda-darśanād evāntar-gṛha-niruddha-gopīnāṁ
dvaividhyaṁ vyākhyātam \| yathā, saptāṣṭānāṁ phalānāṁ samyak pāke'vagate
satyāmra-vṛkṣo'yaṁ pakva-phala iti jñātvā sarvāṇy eva phalāni vṛkṣād
avaictya gṛham āniyante \| ānīya ca yāni yāni samucita-kālena
saura-kiraṇādinā ca saurūpya-saurabhya-saurasya-saukumāryavanti rājño
bhogārhāṇi rocakāni jātāni tāni phalāni vicakṣaṇa-parijanena pariṣkṛtya
samaye rājño bhogāya parikalpyante, yāni tu antaḥ-pakvāni bahir-apakvāni
saurūpyādi-guṇa-rahitatvād arasanīyāni rājño'narhāṇi jñāyante, tāny
uṣma-viśeṣa-yogena paripakvīkṛtyaiva dvitīya-tṛtīya-dinādiṣu rājñe
samarpyante, tathaiva gokule janitānāṁ muni-carīṇāṁ gopīnāṁ madhye yāḥ
prākṛta-guṇa-maya-śarīratāṁ parityajya prathamam eva
śuddha-cinmayī-bhūta-śarīrā ajaniṣata, tāḥ puruṣāntarāspṛṣṭāḥ
śrī-yogamāyayā nitya-siddhādi-gopībhiḥ sahaivābhisāritāḥ, yas tu
bahir-guṇamaya-śarīravat yas tā api śrī-kṛṣṇa-virahauṣṇy aprāpaṇayā
guṇamaya-śarīra-bhāva-tyājanayaiva vinaṣṭa-puruṣāntara-sparśa-doṣāś
cinmayī-bhūta-śarīrāḥ kāścit tasyāṁ rātrāv eva sarvāsāṁ paścād
abhisāritāḥ, kāścid īṣan-mātra-sthita-kaṣāyāḥ prekṣya virahauṣṇyenaiva
tan nivartanārthaṁ rātry-antareṣv evābhiṣaritāḥ \|

tataś ca tāḥ prāpta-rāsādi-vilāsā rātry-ante nitya-siddhādi-gopībhiḥ
saha pati-gṛham āgatās tad ārabhya pati-saṅgato yogamāyaiva rakṣamāṇāḥ
paty-apatyādiṣu mamatā-śūnyāḥ kṛṣṇa-premātibhara-pariplutāḥ
śuṣka-payaḥ-stanyaḥ svāpatyāny apuṣṇatyo graha-grastatvenaiva
tad-bandhubhiḥ pratīyante smeti sarvam anavadyam \| anye tu
antar-gṛha-niruddhā api nāpatyavatyaḥ agrima-grantheṣu apatyādi-śabdaiḥ
sapatnī-putraḥ poṣya-putro bhrātṛ-putro vā lakṣaṇīya ity āhuḥ
\|\|10-11\|\|

**\...**

\|\| 10.29.12 \|\|

rājovāca---

kṛṣṇaṁ viduḥ paraṁ kāntaṁ na tu brahmatayā mune \|

guṇa-pravāhoparamas tāsāṁ guṇa-dhiyāṁ katham \|\|

**śrīdhara-svāmī (bhāvārtha-dīpikā) :** nanu yathā pati-putrādīnāṁ
vastuto brahmatve'pi na tad-bhajanān mokṣaḥ, tathā buddhy-abhāvād evaṁ
kṛṣṇe'pi brahma-buddhy-abhāvena tat-saṅgatiḥ kathaṁ mokṣa-hetuḥ ? iti
śaṅkate---**kṛṣṇaṁ vidur** iti \| **paraṁ** kevalaṁ **kāntaṁ** kamanīyam
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathāvad brahma-jñānasya
mokṣa-hetutvāt tāsāṁ tad-abhāva-darśanāt kathaṁ mokṣa ity ajānan
ivāśaṅkate---*nanv* iti \| tad-bhajanāt pati-putra-sevanāt \| tathā
buddhy-abhāvāt brahma-buddhy-abhāvāt \| tasya kṛṣṇasya saṅgatiḥ \| mune
tat-tal-līlā-manana-śīla \| paraṁ kāntaṁ jāraṁ patim \| guṇeṣu viṣayeṣu
dhīḥ buddhir yāsāṁ tāḥ \| guṇa-pravāhasya saṁsāra-pravāhasya uparamo
nivṛttiḥ \| nivṛtti-mārga-labhyā pravṛtti-mārgeṇa kathaṁ
saṁsāra-nivṛttiḥ, uttiṣṭhata jāgrataiti śruteḥ \| yad vā, guṇeṣu
bhagavat-saundaryādiṣu dhīr yāsāṁ bhaktānām iti yāvat \| guṇasya
bhagavat-sevā-rūpasya pravāho yasmin sa dehas tasyoparamaḥ kathaṁ jātaḥ
? tvayi bhaktas tu kīṭo\'pi bhūyāsam ity-ādi vākyair bhaktau tātaryam \|
bhakti-vṛddhy-arthaṁ na mokṣa iti bhāvaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇaṁ viduḥ paraṁ
kāntam iti \| kṛṣṇaṁ paraṁ kāntam eva vidur na tu brahmatayā \| atas
tāsāṁ guṇa-pravāhoparamo guṇa-dhiyāṁ saṁsāriṇāṁ katham ? \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-yuktaḥ parīkṣid ity
anyeṣāṁ parīkṣaṇārtham ivovāca, na cājñānena saṁśayād iti bhāvaḥ \|
paraṁ kevalaṁ kāntaṁ gatiṁ sundaraṁ vā \| yad vā, paraṁ kāntaṁ ramaṇaṁ
jāram ity arthaḥ \| ata eva guṇeṣu tasya saundarya-mādhurya-kāruṇyādiṣv
eva, na tu tattve dhīr buddhir yāsāṁ tāsāṁ guṇa-pravāhaḥ saṁsāras
tasyoparamo nivṛttiḥ kathaṁ bhavati ? sarva-puruṣārtha-cūḍāmaṇir mokṣaḥ
kathaṁ ghaṭate ? tam eva viditvātimṛtyum eti \[śve.u. 3.8\] ity-ādi
śruti-prāmāṇyena bhagavat-tattva-jñānenaiva saṁsāra-nivṛtti-siddheḥ \|
mokṣasya sarvataḥ śreṣṭhatā-mananena daurlabhyam abhipretya \| kiṁ vā,
mokṣasya sādhanaṁ śāstre yad uktaṁ, tad-bhāvam avekṣyāyaṁ praśnaḥ \|

yad vā, paraṁ kāntaṁ kandarpa-koṭi-manoharam ātma-koṭi-preṣṭhaṁ vā \|
ata eva guṇeṣu tasya saundarya-mādhurya-vaidagdhyānurāgādiṣv eva, na tu
sva-svarūpatve dhīr yāsāṁ tāsāṁ tṛṇīkṛta-mokṣaiḥ sad-bhaktair api
sevya-pādānāṁ śrī-kṛṣṇa-preyasīnām atiphalgutamo mokṣaḥ kathaṁ sambhavet
? iti mokṣasyātitucchatā-mananād ayaṁ praśnaḥ \|

mune ! he sarvajña ! iti tad-vṛttaṁ tvayā jñāyata eva, atas tat
parihāras tvayaiva kartuṁ śakyate iti bhāvaḥ \| kintu vastutas tu nātha
yoni-sahasreṣu iti, tvayi bhaktas tu kīṭo\'pi bhūyāsaṁ janma-janmasu
ity-ādi vacanair bhaktānāṁ bhaktāv eva tātparyeṇabhakti-vṛddhy-arthaṁ
janmādi-prārthanāt janmādi-lakṣaṇa-saṁsāroparamo\'nucitaḥ \| ato
nirvedādinā bhakti-puṣṭi-hetu-guṇa-maya-deha-tyāgena
guṇātīta-deha-grahaṇam apy ayuktam eveti sad-guṇa-mayatā-pakṣe
guṇa-dhiyāṁ guṇa-jñānām ity arthaḥ \| guṇānāṁ
śrī-bhagavat-santoṣaṇa-rūpa-lāvaṇyādīnāṁ pravāho yasmin dehe
tasyoparamaḥ kathaṁ syāt ? śrī-bhagavat-sevāyāṁ dehasyāyogyatva-mananāt
\| asamordhvaṁ duḥkha-bharād vā tāsāṁ tādṛśa-deha-tyāgāyogāt \|

yad vā, guṇeṣu śrī-kṛṣṇasya lāvaṇya-saurabhyādiṣu rāsa-krīḍādiṣu vā dhīr
yāsāṁ tāsām api guṇo\'nya-gopīvac chrī-vṛndāvane
vrajāntaḥ-sākṣān-nivāsādi-lakṣaṇaḥ rāsa-krīḍādi-lakṣaṇo vā
saubhāgya-viśeṣas tasya pravāhaḥ \| āvṛttyā nitya-nūtanatayā vā
paramparā tasyoparamaḥ kathaṁ syāt \| sarva-sad-guṇamaya-deha-tyāgena
tad-asiddheḥ ? kiṁ ca, vicārādy-apagamāt tābhis tyajyamānasyāpi
tādṛśa-dehasya tādṛśa-nija-svabhāvena kathaṁ pātaḥ syāt ? ity
arthaḥ\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pari sarvato bhāvena īkṣate
sarveṣāṁ bhāvaṁ jānātīti parīkṣid ity asyāyaṁ bhāvaḥ \| yadyapi svayaṁ
tat-tan-māhātmyaṁ jānāsy eva tathāpy antar-mukha-sandihānānāṁ
sandeha-nirāsārtham artha-viśeṣeṇa sandeha-viśeṣaḥ prapañcitaḥ
bahirmukha-sandihānānāṁ ca sandehāntara-nirasanāya
brahma-jñāna-vāda-maya iva sandehaḥ prapañcitaḥ---rājovāceti kvacit
pāṭhaḥ \| atrāpi sarva-bhāva-vaicakṣaṇya eva rāja-śabdasya tātparyāt
tathaivārthaḥ śrī-munīndreṇāpi tathaiva prativakṣyata iti tatra
bahirmukha-rītiko\'rthaḥ prasiddha eva antarmukha-rītyā tv ayam arthaḥ
\|

nanu, guṇa-mayaṁ dehaṁ jahur ity uktam \| tatra guṇa-śabdena yadi
sattvādi-trayam ucyate, mayaṭ-prayayena vikāraḥ, tataś caheyasya dehasya
svatas tan-mayatva-prāpteḥ \| kiṁ tan nirdeśena tasmāt pūrveṇa
mānasa-sādguṇya-paramparā uttareṇa tu prācuryaṁ vācyaṁ tatredaṁ
pṛcchāmaḥ kṛṣṇaṁ vidur iti yadi ca prāpta-rāsānām anyāsāṁ
nistraiguṇya-dehatā-sūcanārtham āsām eva vā prāptavya-dehasya
tat-sūcanārtham atra guṇamayam iti viśiṣyate, tad api tādṛśasya
dehasyopalakṣaṇatvena mānasa-guṇa-pravāhasyāpi tādṛśatvena labdhiḥ syāt,
tatrāpi pṛcchāma ity āha---kṛṣṇaṁ vidur iti \|

arthaś cāyaṁ---taṁ kṛṣṇaṁ paraṁ kevalaṁ kāntaṁ
sarvāścarya-guṇa-manoharatayā parama-preṣṭhaṁ viduḥ, na tu brahmatayā
nirguṇa-tad-āvirbhāva-viśeṣatayā tarhi tāsāṁ guṇa-dhiyāṁ brahma-niṣṭhāyā
api tyājakatayā prasiddheṣu tadīya-tādṛśa-guṇeṣu dhīr antaḥ-karaṇaṁ,
yāsāṁ tathābhūtānāṁ tad-eka-niṣṭhatvena
tad-guṇaikānubandha-tat-prema-vṛtti-guṇatvād aprākṛta-guṇānām ity arthaḥ
\| tato dehasya tu tāsām asiddhatvād bhavatu nāmoparamaḥ katham
avicchidur atādṛśa-guṇa-paramparāyā uparamaḥ syād ity arthaḥ \|
brahmopāsakeṣv iva na tat-svarūpa-mātrāvirbhāvaḥ, kintu guṇair api saha
tad-āvirbhāvaḥ \| tato brahmopāsakeṣu ye guṇās te prākṛta-sattva-mayā
eveti teṣām eva guṇa-pravāhoparamaḥ sambhavati
nāvirbhūta-bhagavad-guṇānāṁ tad-vidhānām iti vākyārthaḥ \| śleṣeṇa cedaṁ
pṛcchati kṛṣṇaṁ paraṁ kevalaṁ kāntaṁ viduḥ, na tu
bhāva-maya-guṇa-pravāhoparamaḥ guṇa-dhiyāṁ sundaro\'yaṁ vidagdho\'yam
iti mātra-buddhīnām \| mune he sarvajña ! \|\|12\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145)** : atra guṇa-mayaṁ dehaṁ jahur
ity atra rājñaḥ sandehaḥ, **kṛṣṇaṁ vidur**\[bhā.pu. 10.29.12\] iti \| he
**mune**, tāḥ **śrī-kṛṣṇaṁ paraṁ** kevalaṁ **kāntaṁ** nigūḍha-vallabhaṁ
**viduḥ,na tu brahmeti** \| tarhi **kathaṁtāsāṁguṇa-pravāhasyoparamaḥ**
sambhavati ? yasya brahma-bhāvanā syāt, tatra tasya nirguṇasyaivodayād
bhavet prācīna-māyika-guṇa-pravāhoparamaḥ \| tāsu tu kāntatayaiva
bhāvayantīṣu prākṛta-guṇātīta-guṇasyaiva tasyodayāt prākṛta-guṇābhāve'pi
tad-guṇānubandha-guṇatvāt parama-puruṣārthānugatānāṁ teṣāṁ guṇānāṁ
katham uparama ity arthaḥ \|

yad vā, **tāsāṁguṇa-pravāhaḥ katham uparamaḥ** pāramarthiko na bhavati,
yena tato muktiṁ kathayasīti bhāvaḥ \| **brahmatayā**
vedanā-vailakṣaṇyaṁ pratipādayati---**guṇa-dhiyāṁ** brahma-niṣṭhāyā api
tyājake tasya parama-saundaryādi-**guṇe dhīś** ceto yāsām \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athātra parīkṣit sa-vismayaṁ
pṛcchati---kṛṣṇaṁ vidur ity-ādi \| he mune ! tāḥ kṛṣṇaṁ paraṁ kāntaṁ
priyatamatvena viduḥ, na tu brahmatayeśvaratvena \| tat kathaṁ tāsāṁ
guṇa-pravāhoparamaḥ ? yato guṇa-dhiyām ayaṁ me kānta iti guṇe dhīr yāsām
\|\|12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu guṇa-mayaṁ dehaṁ jahur
ity-ukteḥ \| yās tu ruddhās tāḥ dhyānena muktā jātā iti sarveṣāṁ
pratītir jātās tatra jñānād eva hi kaivalyam iti śruteḥ \| tac ca jñānaṁ
kaivalya-viṣayaṁ, na tu guṇa-viṣayaṁ guṇa-viṣayatve\'pi \| etāsāṁ
jāra-viṣayaṁ tat-sad-bhāve sutarāṁ mukti-sambhāvanāpi kuta iti \|
sarveṣām api vaiṣṇavānāṁ mukter heyatvam uktaṁ, kim uta kṛṣṇa-priyāṇām
iti sva-manasi saṁśaya-rahito tāsāṁ nitya-maṇḍala-praveśaṁ jānann api
sarveṣāṁ mukhāprasannatayā sandihāna-citta-vṛttī parīkṣit papraccha \|
praśnaṁ kutaḥ śrī-kṛṣṇa-parīkṣaṇāt sarveṣāṁ hṛd-vṛtti-parīkṣaṇāt
rasa-parīkṣaṇāc ca hetu-trayeṇa parīkṣit na cājñānena vā praśnaḥ, kintu
sarveṣām anurodhenovāca \| paraṁ kevalaṁ kṛṣṇaṁ kāntam
aiśvaryādy-amiśram \| yad vā, kāntaṁ ramaṇīyaṁ jāram ity arthaḥ \| vidur
jñānavatya evaṁ śrūyate jñānināṁ mktiḥ sambhavatīti \| tatra ca
śrī-kṛṣṇas tathā jñānato muktir bhavati, na tu tad astīty āha na tu
brahmatva-jñānavato vā tat sādhanaṁ parasya vā mokṣaḥ sambhāvyate \| na
catad astīty āha---guṇa-dhiyāṁ guṇe śrī-kṛṣṇa-lāvaṇyādau dhīr yāsām \|
yad vā, guṇe rahasi śrī-kṛṣṇena saha ramaṇe dhīr yāsām \| yad vā, guṇe
rāsopayogi-nṛtya-gānādau dhīr yāsāṁ tāsāṁ guṇa-pravāhoparamaḥ guṇo
rāsa-vilāsādis tasyoparamo nirvṛttiḥ katham iti praśnaḥ deha-tyāge svata
eva tat-sambhavāt guṇa-pravāhaḥ rāsa-vilāsādi-pravāhaḥ uparamaḥ katham
etās tu nitya-siddhābhyo\'pi kṛṣṇānandāsvāda-viśeṣeṇa svāditavatyaḥ \|
nitya-siddhānām etādṛśa-viraha-duḥkhābhāvāt vipralambhena rāgautkaṇṭhyaṁ
bhavati \| ujjvalasya sambhoga-vipralambhātmakatvāt tad-upekṣayā
nitya-siddhānāṁ nyūnatvam etāsām uttamatvaṁ deha-tyāgena
rāsa-vilāsāprāpteḥ guṇa-pravāho nyūnatvaṁ katham uktaṁ ca---

> na vinā vipralambheṇa śṛṅgāraṁ puṣṭim aśnute \|
>
> kāṣāyite hi vastrādau bhūyān rāgo\'bhijāyate \|\| iti \|

yadā guṇamayaṁ dehaṁ jahus tadā tam eva paramātmānaṁ saṅgatā ity anena
sāyujya-lakṣaṇaṁ mokṣaṁ prāptā iti sarveṣāṁ pratītir jātā
tad-asambhāvane rāja-praśnaḥ rāsa-vilāsa-bhāvanā-viśiṣṭānāṁ
rāsa-vilāsa-prāptir evocitā sāyujya-brahma-bhāvanā-yuktānāṁ sāyujyam
ucitaṁ na tu rāsa-vilāsa-prāptiḥ \| \"ante yā matiḥ sā gatiḥ\"
prasiddheḥ \|

yad vā, guṇe gauṇe upapatitvāt tasmin guṇa-pravāha-hetau dhīr yāsāṁ
tāsāṁ guṇa-pravāhasya saṁsārasyoparamo nāśo mokṣa iti yāvat \| kathaṁ
ghaṭeta etās tu devya upāsanā-siddhāḥ pūrva-janmani idānīm apīti tat
tvam asīty ādi mahā-vākyālocana-tat-sādhanam antareṇa mokṣaḥ kathaṁ
jātaḥ ? etābhis tu vilāsa-bhāvanā-kṛta-dehaṁ jahur iti deham antareṇa
rāsa-vilāsa-prāptir na ghaṭeteti \| anyathā devatva-sādhakena
kṛtvāgha-pūrveṇa suratvaṁ syāt \| asuratva-sādhakena brahma-droheṇa
devatvaṁ syāt \| ati prasaṅgāt vinirgama-kāmāt mokṣasya tu duravagam
ātma-tattva-nigamāya \[bhā.pu. 10.87.21\] iti śrutibhir heyatvenoktatvāt
\| anyeṣām api vaiṣṇavānāṁ mokṣānām anabhiruces tatra tatra
śrūyamāṇatvāt \| na nāka-pṛṣṭham \[bhā.pu. 10.16.37\] ity-ādinā
kathitatvāc ca kṛṣṇa-priyāṇām etāsāṁ kim uteti praśnaḥ \| he mune ! asya
mananasya bahuśo\'bhyastatvāt \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatratyānāṁ bahiraṅgāṇāṁ
keṣāñcin mukha-darśanenaiva hṛdaya-gataṁ sandeham ālakṣya rājā svayaṁ
śuka-vākyasyābhipretam arthaṁ tat-prasādāj jānann api teṣāṁ
sandeha-nirvartanārtham eva sandihāna ivāha---kṛṣṇam iti \| he mune,
sarvajña ! kṛṣṇaṁ paramātmānam api paraṁ parama-puruṣaṁ kāntaṁ
sva-ramaṇaṁ viduḥ \| brahmatayā tu na viduḥ \| ato guru-dhiyāṁ kṛṣṇena
saha viharāmeti guṇa-viṣayaka-buddhīnāṁ tāsāṁ guṇa-pravāhasyoparamaḥ
kathaṁ tam eva viditvā atimṛtyum eti iti \| ātmānam ātmātmatayā
vicakṣate ity-ādi-śruti-smṛti-vākyaiḥ paramātma-jñānasyaiva
mokṣa-prāpakatvokteḥ \|\|12\|\|

**\...**

\|\| 10.29.13 \|\|

śrī-śuka uvāca---

uktaṁ purastād etat te caidyaḥ siddhiṁ yathā gataḥ \|

dviṣann api hṛṣīkeśaṁ kim utādhokṣaja-priyāḥ \|\|

**śrīdhara-svāmī (bhāvārtha-dīpikā) :** pariharati---uktam iti \| ayaṁ
bhāvaḥ---jīveṣv āvṛtaṁ brahmatvaṁ, kṛṣṇasya tu hṛṣīkeśatvād anāvṛtam \|
ato na tatra buddhy-apekṣeti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaktyā
santata-hari-mahima-saṁsmṛti-samudita-saṁvidā nivṛtti-yogyā muktiḥ, na
tu kāmādinā \| tena svargādi-prāptir eveti \| kṛṣṇa-kāmās tadā gopyas
tyaktvā dehaṁ divaṁ gatāḥ iti vijaya-dhvajenokter nātredaṁ śobhanaṁ
pratibhāti \| kintu, svāmi-caraṇokta eva parihāraḥ suṣṭhu iti \| tad
āha---pariharati uttaraṁ vakti, kiñcid amarṣādināvyakta-vāk \| aho
bhagavan-māhātmye sandihāno'yam iti kruddha ivāha---uktam iti\|

na hy asmad-ādivad bhagavataḥ prākṛta-rūpa ity āha---ayaṁ bhāva iti \|
āvṛtam indriyādi-rūpeṇa pariṇatenājñānena brahmatvaṁ brahma-bhāva
ācchāditaṁ bhasmanā vahnir iva \| ajñānenāvṛtaṁ jñānaṁ tena muhyanti
jantavaḥ \[gītā 5.15\] ity-ādy-ukteḥ \| hṛṣīkeśatvād īśvaratvāt
sarva-jñatvena vaśīkṛta-māyatvāt tat-kṛtāvaraṇaṁ nāsti \| tatas tasmāt
tatra śrī-kṛṣṇe buddhy-apekṣā sākṣāt-para-brahmaivāyam iti jñānāpekṣā
nati bhāva iti \| anāvṛto'gnir yathā prakāśa-dāhādi-kāryaṁ karoti, na tv
āvṛtaḥ, evaṁ jīvānām āvṛta-brahma-rūpatvāt \| tatra tu
brahmātma-rūpa-jñānaṁ dvāri kṛtvaiva mokṣo,
bhagavato'nāvṛta-brahma-rūpatvāt tādṛśa-jñānaṁvināpi mokṣa-pradatvam iti
tātparyam \|

kiṁ ca, preṣṭha-virahaja-kṣobhātiśayāt tābhir deha-dhvaṁso'ṅgīkṛta ity
ākūtam \| purastāt saptama-skandhe etat tava praśnottaram \| dviṣann api
dveṣaṁ kurvann api yathā santataṁ vaira-dhiyā ceto-niveśena siddhiṁ
sāyujyaṁ gataḥ \| adhokṣaja indriya-jñānāviṣaya-sākṣāt-para-brahmaiva
priyo'nurāga-viṣayo yāsāṁ tāḥ \| sopādhiko nirupādhiko vā cetaḥ-pravāhas
tat-prāpti-hetur iti tattvam \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** teṣāṁ
guṇa-pravāhoparamo na bhavaty eveti pūrva-pakṣa eva siddhāntaḥ \|
vakṣyati ca---

yāḥ samparyacaran premṇa pāda-saṁvāhanādibhiḥ \|

jagad-guruṁ bhartṛ-buddhyā tāsāṁ kiṁ varṇyate tapaḥ \|\| \[bhā.pu.
10.90.27\]

iti parama-kāntatvenaiva bhajanaṁ guṇa-pravāhoparamo
guṇa-pravāhopaśamana-kārīti antar-bhūtaḥ siddhāntaḥ kṛtaḥ sarasvatyā \|
tathāpi śrī-śukaḥ siddhāntayati---uktaṁ purastād ity-ādi \|
sākṣepa-vacanena punaḥ punaḥ kathitam api bhavān nāvagacchati \| caidyaḥ
kathaṁ siddhiṁ gataḥ ? sa tu dviṣann api dveṣṭāpi, kim
utādhokṣaja-priyāḥ \| adhokṣajasya śrī-kṛṣṇasya \| priyāḥ siddhiṁ
svābhīṣṭa-tanum \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** śrī-yuktaḥ śuka iti \|
kiñcid amarṣatvādinā avyakta-vāktayā kathanena śuka-tulyatvāt \| evam
agre ca vivecanīyam \| kintu rājānaṁ svābhiprāya-vidaṁ jānann api
tad-vyājena tat-praśna-hetūn hetukān kāñcid uddiśya krudhyann iva
pratyāha---uktam iti \|

tatra prathama-pakṣe bhaktānāṁ saṁsāroparame'pi rājñaḥ śaṅkayā
śrī-bhagavan-māhātmye tāvad asambhāvanotpatteḥ krudhyann iva
pratyāha---uktam iti \| hṛṣīkeśaṁ sarvendriya-vṛtti-pradatvena
paramopakāriṇam api \| yad vā hṛṣī tṛṇa-viśeṣaḥ, tadvat
sūkṣma-dīrgha-viralāḥ \| kiṁ vā, hṛṣyo raśmayas tadvad dīptimanto
bahulāś ca keśā yasya taṁ parama-sundaram ity arthaḥ \| tādṛśam api
kṛṣṇaṁ dviṣann api caidyaḥ śiśupālaḥ siddhiṁ
guṇātīta-saccidānanda-vigraha-prāpti-lakṣaṇām \| yad vā,
nijābhīṣṭa-siddhiṁ punar bhagavat-pārṣada-lakṣaṇāṁ muktiṁ gataḥ prāpto
yathāvad etat purastāt pūrve saptama-skandhe tu tubhyam uktam eva \|

śakaṭādhaḥ śayane śakaṭa-pāta-śakaṭād vimuktatayākṣāt punar jāta ivety
adhokṣajaḥ \| śrī-yaśodā-nandanaḥ priyo yāsāṁ tās tasya vā priyāḥ
siddhiṁ yāntīti, kim u vaktavyam ? ity arthaḥ \| abhiprāyas tair
vyañjitam eva \| ataḥ priyatama-viraha-bhayena tābhir bhaktān abhīṣṭo'pi
janmādi-dhvaṁsaḥ svīkṛta iti siddhāntaḥ \|

dvitīya-pakṣe, caidyo'pi nijābhīṣṭa-siddhiṁ prāptaḥ \| adhokṣaja-priyās
tu punar viraha-bhayenābhīṣṭasya nitya-tat-saṁyogasya siddhiṁ
prāpsyantīti kim u vaktavyam iti \| tathā duḥsaha-virahārti-bhayenaiva
tādṛśa-dehasyāpi tyāga iti parihāraḥ \| aho
janma-trayāsuratva-prāpaka-muni-śāpānte caidyaḥ śrī-kṛṣṇa-priyatvena ca
gopyaḥ siddhiṁ yātā iti kiṁ vaktavyam \|
guṇātīta-saccidānanda-vigraha-prāpti-lakṣaṇāṁ, na tu
videha-kaivalya-rūpāṁ prāptaḥ \| kṛṣṇa-priyās tu tādṛśīṁ siddhiṁ yāntīti
kim uta vaktavyam ? ataḥ prema-viśeṣotseka-kṛtān
preṣṭha-viraha-ja-kṣobhātiśayād bhītābhis tābhir janmanādi-dhvaṁsaḥ
svīkṛtaḥ \| yad uktaṁ guṇātīta-deha-grahaṇaṁ bhaktānām apy ayuktam iti
tatra sa-dainyena bhāvitaṁ bhāva-viśeṣaṁ sarvottama-buddhyā bṛhadbhyo
bhakta-viśeṣebhyo guṇātīta-dehaḥ prema-vivarta-viśeṣābhāvāt prāyo na
rocate \| śrī-bhagavat-preyasīnāṁ tu praṇayenonnata-manasāṁ tatra
nātiśanir iti \|

tṛtīya-pakṣe, hṛṣīkeśaṁ dviṣann api caidyaḥ siddhiṁ nijābhīṣṭasya pūrtiṁ
punar bhagavat-pārṣada-lakṣaṇāṁ prāptaḥ \| ity atra
hṛṣīkeśa-nāma-sāmānyasya śrī-bhagavat-svarūpasya vācakam \|
adhokṣaja-nāma tu prokta-niruktyā viśeṣasya tat-svarūpasya \| atas
tasyāvatārebhyo'vatāriṇaś ca kāmāpy adhikāṁ mādhurīṁ prakaṭayataḥ
śrī-vraja-rāja-kumārasya priyāḥ parama-madhura-prema-śālinyaḥ sarvadā
yathāvad anya-vraja-devya iva vrajāvasthānenābhīṣṭasya vraje
prema-vilāsādeḥ siddhiṁ prāpsyantīti kim u vaktavyam \| etat tu hānam
antardhānatayā lakṣayatā kiṁ vā bhava-tyāgam eva deha-tyāgatayā
vyañjayatā mayā sūcitam api bhavad-vidhair nāvadhāritam iti sarvam
anavadyam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-yuktaḥ śuka iti \|
parīkṣid-vacanasya bahirmukha-pratāraṇa-bubhutsu-sandeha-nirasanārthaṁ
pravṛttim avagatyāpi tad-vyājena bahirmukhān bhartsayann iva kiñcit
sāmarṣatvenāvyakta-vacanatvāt tathaivāha---uktaṁ purastād iti \| siddhim
abhīṣṭāṁ gatiṁ, punaḥ pārṣadatāṁ vairānubandha-tīvreṇa
dhyānenācyuta-sātmyatāṁ, nītau punar hareḥ pārśvaṁ jagmatur
viṣṇu-pārṣadau \[bhā.pu. 7.1.46\] iti saptamāt \| tatas tasya dveṣe'pi
jāte līnatayā sthitair api punaḥ sva-guṇair eva saha tat-prāptir iti
sutarām evādhokṣaja-prīti-viṣayāśrayāṇāṁ tāsāṁ vardhiṣṇu-prematayā
prakaṭais tair eva saha tat-prāptir ity arthaḥ \| mayā tu guṇa-mayaṁ
deham iti svarūpa-śakti-vṛtti-rūpāntar-bahir-deha-prāptyā
sa-mūla-prakṛti-prākṛta-sad-guṇaiḥ saundaryādibhiḥ saṁvalitam apīty eva
vivakṣitaṁ dehasyaiva viśeṣaṇatvād ity arthaḥ \|

praśnasya śleṣatve dvitīyārthe tv ayam uttarasyārthaḥ \| ye yathā mām
\[gītā 4.11\] ity atra tān pratyevānyān guṇān na prakāśayāmi, svatas tu
mama sarve'pi santy eveti vivakṣitam \| atas tādṛśa-bhaktāveśāt
tasyānusandhānābhāve'pi tat-tac-chaktaya eva svāvasare tān prakāśayanti
anyathā dūrato bhajatāṁ kevala-tan-mādhurya-niṣṭhānāṁ tad-aprāptir eva
syāt \| tatra kaimutyena dṛṣṭāntaṁ śṛṇv ity āha---dviṣann apīti \|
anyathā tatrāpy antena mokṣādi-dāyakam aiśvaryaṁ prakāśeteti bhāvaḥ \|
tat-tat-prakāśe nāma-dvayena hetum āha---hṛṣīkeśam iti, adhokṣajeti ca
\| ubhaya-nāma-niruktyā taj-jñānānapekṣatayaiva teṣāṁ siddhaye
tad-guṇa-viśeṣaḥ prakāśata iti darśitam \|\|13\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbha 145) :** tatrottaram---uktam iti \|
purañjanetihāsādivad durūhatvāt svayam uktasya vyākhyānam idam \| evaṁ
hi dṛṣṭānta-balena labhyate \| yathā caidya-śabdenātra kāruṣo'pi
gṛhītaḥ, tau ca jaya-vijayau, tayoś ca---

> dehendriyāsu-hīnānāṁ vaikuṇṭha-pura-vāsinām \|
>
> deha-sambandha-sambaddham etad ākhyātum arhasi \|\| \[bhā.pu.
> 7.13.34\]

iti śrī-yudhiṣṭhira-praśna-dṛśā tv
aprākṛta-vigrahatvenānaśvara-vigrahayor eva satoḥ----

> bhagavān anugāv āha yātaṁ mā bhaiṣṭam astu śam \|
>
> brahma-tejaḥ samartho'pi hantuṁ necche mataṁ tu me \|\| \[bhā.pu.
> 3.16.29\]

iti bhagavad-ukty-anusāreṇa \| itthaṁ jaya-vijayau sanakādi-śāpa-vyājena
kevalaṁ bhagavato līlārthaṁ saṁsṛtāv avatīrya iti
pādmottara-khaṇḍa-gadyānusāreṇa ca sva-bhakta-cittākarṣa-vinodāya
yuddhādi-krīḍā-nimittatayā tasya durghaṭa-ghaṭanā-kāriṇyecchayā eva
vāra-trayaṁ svīyasya aṇimādi-siddhi-maya-parama-jyotir-dehasya
guṇamaya-pārthiva-dehāntara-praveśaḥ\|

ata eva saptame kṛṣṇa-cakra-hatāṁhasau \[bhā.pu. 7.1.45\] ity atra ṭīkā
ca---kṛṣṇa-cakreṇa hatam aṁho yayos tau \| tayoḥ pāpam eva hataṁ na tu
tau ity eṣā \|

tathā tad-artham eva śrī-kṛṣṇecchayaivātrāpi tāsām aprākṛta-vigrahāṇām
eva tad-abhisāra-pratirodha-samaye---

> nāsūyan khalu kṛṣṇāya mohitās tasya māyayā \|
>
> manyamānāḥ svapārśvasthān svān svān dārān vrajaukasaḥ \|\| \[bhā.pu.
> 10.33.37\] itivat \|

tātkālika-kalpito yo guṇamayo dehas tatra praveśaḥ \| imam evāpekṣya
dārṣṭāntike'py uktam jahur guṇamayaṁ deham \[bhā.pu. 10.29.11\] iti,
viśeṣaṇa-vaiyarthyān, na tu svam ity arthaḥ \| tatra ca yathā tayoḥ saha
dveṣābhāsas tasyāpy anusmaraṇasya (sad-veṣasyāpy anusmaraṇasya)
prabhāvena tādṛśopādhi-parityāgāt tato'ntardhāya bhagavat-prāptiḥ, tathā
sutarām eva saprītes tasya prabhāvena tat-prāptiḥ \| atra ca
bhakta-cittākarṣaṇam evaṁ sambhavati---aho tādṛśo'sau śrī-kṛṣṇe
madhurimā yena tāḥ sva-sākṣātkārāya prāṇān api tyājyante smeti
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** praśnānantaraṁ kiñcij
jāta-krodha iva sa-gāmbhīryaṁ pratyuttaraṁ dāsyataḥ śrī-śukācāryasyāyam
āśayaḥ---he rājan ! sādhayiṣyamāṇe hi vastuni sandehaḥ pravartate, na tu
siddhe \| guṇa-mayaṁ dehaṁ tyaktvā nirguṇaṁ deham āsādya taṁ saṅgatā iti
yad uktam \| tat siddhānuvāda eva kṛtaḥ \| na tu mayāropya kathitam \|
tad atra kaḥ sandehaḥ ? kṛṣṇe premaiva tathā sampādayati, na tu
brahma-jñānam \| kiṁ bahunā ? āsāṁ tu premaiva \| yeṣāṁ tasmin dveṣas
teṣām api guṇa-pravāhoparama āsīt \| premṇaḥ punar ayaṁ mahimā \| yad
asau svānukūlaṁ nirguṇaṁ śarīram āpādayati \| etat tu sarvaṁ
śrī-kṛṣṇādhikaraṇatā-mūlam eveti krodhāveśaṁ prakaṭayann āha---uktam
ity-ādi bahubhiḥ purastād evoktam asti \| tathāpi bhrānto'sīty arthaḥ \|
kiṁ tad ity āha---dviṣann api caidyaḥ siddhiṁ
prāk-siddha-pārṣada-bhāvam, na tu kaivalyam \| yathā yathāvad gataḥ, kim
utādhokṣaja-priyāḥ kāntatvena bhajantyo hi tasya priyā bhaviṣyantīti yat
tat kim uta ? ataḥ kāntatvena jñānam eva guṇa-pravāhoparamas tāsāṁ na
punar brahmatvena jñānam \|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā rājñaḥ praśnaṁ samyag
avadhārya, hetu-vādināṁ keṣāñcid hṛd-vṛttiṁ viditvā, kṛta-praśnaṁ
svābhiprāya-vidaṁ rājānaṁ prati sva-mataṁ sa-kṣobhaṁ vyañjayann iva,
hetūkti-nipuṇābhir uttarīkariṣyan kṛṣṇa-priyāṇām īdṛk praśnasyānaucitīṁ
darśayan, tāsāṁ kṛṣṇa-prāptāv
asambhāvanā-viparīta-bhāvanā-nāmānarthāvahatvaṁ prakaṭayan, tāsāṁ
dvi-tri-kṣaṇādinā vyavadhānam aṅgīkṛtyottarayati \|

guṇa-pravāhoparamo rāsa-vilāsa-nivṛttiḥ katham ? iti praśnasyottaraṁ
dvi-tri-kṣaṇa-mātroparame\'pi punar api tato\'py ādhikyena
vilāsa-prāptir jāteti sūcayann āha---uktaṁ purastād ity-ādibhiḥ \|
bhagavan-māhātmye rasa-bhāvanā-yuktān lakṣyīkṛtyāha \| yudhiṣṭhirasya
rājasūyaṁ dviṣato\'pi caidyasya śrī-kṛṣṇena parokṣaṁ praveśaṁ dṛṣṭvāpi
sandihānā bhavatīti \| citraṁ purastāt saptama-skandhe te tubhyaṁ
mayoktam eva \| tat kiṁ tvayā vismṛtam ? iti sānuśayoktiḥ \|

hṛṣīkeśam api indriya-pravartakam api \| api-śabda ubhayatra sambadhyate
\| īśvaratvena tam ajānann dviṣann api caidyo nitya-pārṣada eva
kāla-vilambena yathā siddhiṁ punaḥ pārṣada-rūpatāṁ gataḥ, na tu brahmaṇi
laya-rūpaṁ sāyujyaṁ gataḥ \| yadi vraja-devīnāṁ muktir abhipretā syāt,
tarhi caidyaṁ na dṛṣṭāntīkuryāt \|

adhokṣaja-priyāḥ, kim uteti adhokṣajeṣu antarmukheṣv akṣeṣu indriyeṣu
jāyate āvirbhavatīti tathā \| yad vā, śakaṭādhaḥ-śayāne śrī-kṛṣṇe
śakaṭād vimukte sati vrajeśvarīṁ prati gopībhir uktaṁ---diṣṭyā tava
sutaḥ punar jāta iveti \| tadā yaśodayoktaṁ---na matto jātaḥ, kintu
adhokṣāj jātaḥ, adhokṣaja iti \| tasya adhokṣajasya yaśodā-nandanasya
sva-priyāḥ siddhiṁ tat-svarūpaṁ gatāḥ, kim uta vaktavyam ity arthaḥ \|
nirguṇa-svarūpa-grahaṇam anyeṣāṁ bhaktānām ayuktam iti \|
bhāvanā-tyāgasyaiva deha-tyāgatvena mayā vyañjitatvāt \| ato bhavadbhir
naivaṁ-vidhaḥ praśnaḥ kartavya iti niyamyata iti \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-munīndro'pi nāyaṁ
vastuto rājñaḥ praśna iti manasā jānann eva tvam evaṁ pṛcchan
medhā-śūnya evāsīti tad vyājenānabhijñānena tān bhartsayann āha---uktam
iti \| **purastāt** saptama-skandhe eva **dviṣann api** iti
dveṣa-lakṣaṇa-pratikūla-bhāvenāpi yadi sāyujyaṁ labhyate tarhi
kāma-lakṣaṇānukūla-bhāvasya kā vārtā iti bhāvaḥ \| **hṛṣīkeśam** iti,
nirupādhi-kṛpayā svayam avatīrya brahmādīnām api hṛṣīkair agrāhyo'pi
martya-loke'paramanīcānām api hṛṣīkeṣu dṛṣṭaiḥ tāvad iyaṁ
svācintya-śaktyā viṣayībhūto bhavati, tān uddhartum itīdam apy ekaṁ
tasya kṛpaiśvaryam iti bhāvaḥ \| imās tu **adhokṣajasya** atīndriyasya
tasya **priyāḥ** prīti-viṣayāśraya-bhūtā eva \| atra aghaḥ siddhiṁ yathā
gata iti pratyāsannam aghāsuraṁ hitvā viprakṛṣṭaś **caidyo** yad
dṛṣṭāntitas tena rājānaṁ praty etat sa-rahasyam āha \| caidyasyāpi
dveṣābhiniveśodrekāt muni-śāpa-nibandhana-guṇa-maya-dehasyaivoparamaḥ
antaś-cin-maya-pārṣada-dehas tu tasyānaśvaro nityo vartata eva \| yad
uktam---viṣṇu-cakra-hatāṁhasau \[bhā.pu. 7.1.45\] iti viṣṇu-cakreṇa
hatam aṁha eva yayor na tu tāv iti \| siddhiṁ gataḥ abhīṣṭāṁ gatiṁ
pārṣadatāṁ prāpta ity arthaḥ \| yad uktaṁ---

> vairānubandha-tīvreṇa dhyānenācyuta-sātmatām \|
>
> nītau punar hareḥ pārśvaṁ jagmatur viṣṇu-pārṣadau \|\| iti \|\|13\|\|

**\...**

\|\| 10.29.14 \|\|

nṝṇāṁ niḥśreyasārthāya vyaktir bhagavato nṛpa \|

avyayasyāprameyasya nirguṇasya guṇātmanaḥ \|\|

**śrīdhara-svāmī (bhāvārtha-dīpikā) :** nanu dehī katham anāvṛtaḥ syād
ata āha---nṛṇām iti \| guṇātmano guṇa-niyantuḥ \| bhagavata evaṁ-rūpā
abhivyaktir ato na dehī-sādṛśyam atra vaktuṁ yujyata iti bhāvaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** deha-sambandhenāvṛtatvaṁ
vadato vyāghāto dehāvaraṇasya mūḍhenāpi jñātatvād ity āśaṅkate---nanv
iti \| vastuto bhagavato deha eva nāsti---dehīvābhāti māyayā \[bhā.pu.
10.14.55\] ity atraiva śabdopādānāt \| aśarīraṁ vā vasantam iti śruteś
cety abhipretyāha---nṛṇām iti \| evaṁ-rūpā prākṛta-rūpā divyā
abhivyaktiḥ avatāraḥ, prākaṭyam iti yāvat \| yato
laukika-prabhāva-cid-ghana-mūrtiḥ, ato hetor na dehi-sādṛśyaṁ
prākṛta-jana-sādṛśyam \| atra śrī-kṛṣṇe \| yujyate yuktam \| iti bhāva
iti \| bhakta-janārti-praśamanārthaṁ
pradarśita-līlā-vigrahāneka-koṭi-brahmāṇḍādhīśena nanda-nandanena katham
anyasya tulyatā sambhaved iti tātparyam \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathā kathañcit
sambandhenāpi nijābhīṣṭa-saṁsādhakaṁ bhāva-viśeṣaṁ śrī-bhagavantam eva
vā śrī-bhagavat-prabhāveṇa sarve prapnuvantīty āha---nṝṇām iti dvābhyām
\| niḥśreyasaṁ bhaktiḥ \| tad evārthaḥ phalaṁ tasmai \| yad vā,
niḥśreyasaṁ muktiḥ, tasyārtho bhaktiḥ \| yad vā, niḥśreyasaṁ bhaktir
eva, tasyārthaḥ premā, tasmai, tat-pradānārtham ity arthaḥ \| vyaktiḥ
prākaṭyam \| iti sākṣād-bhagavattvam evābhipretam \| ata eva
bhagavato'vatāriṇaḥ parameśvarasya \| yad vā, nṝṇāṁ
niḥśreyasārthayaiveti \|

atra hetuḥ---bhagavata iti \| anyathā bhrū-vijṛmbha-mātreṇa
brahmāṇḍa-koṭi-saṁhāra-samarthasya bhū-bhāra-kaṁsādi-vadhārthaṁ vyakter
anupapattir ity arthaḥ \| he nṛpeti \| yathā nṝṇāṁ kṣemārtham evetas
tato bhavādṛśasya rājño gamanam iti bhāvaḥ \|

bhagavattvam evāha---avyaktasyety ādibhiś caturbhir viśeṣaṇaiḥ \|
ātma-dānādināpi na vyetīty avyayas tasya \| kutaḥ ? aprameyasya
aparicchinnasyety arthaḥ \| tat kutaḥ ? nirguṇasya māyā-guṇātītasya \|
tac ca kutaḥ ? māyā-guṇānām ātmanaḥ pravartakasya \|

yad vā, nṝṇāṁ niḥśreyasārthāyaiva vyaktir janma, anyathā tu kathañcit
sambhaved ity āha---avyayasya janmādi-vikāra-rahitasya \| kiṁ ca,
aprameyasya, tādṛśasyāpi vyaktau hetuḥ---guṇātmana iti \|
nija-kāruṇyādy-aśeṣa-guṇānāṁ cetayituḥ prakaṭana-parasyety arthaḥ \|
anyat samānam \|

athavā, nanu tarhi kathaṁ para-dārākarṣaṇam ? tatrāha---avyayasya
para-dāra-vinodenāpi na kiñcit tasya vyetīty arthaḥ \| nanu tathāpi
tasya tena kiṁ nāma prayojanam ? tatrāha---aprameyasya durvitarkyasya
tasya līlā kena vitarkayituṁ śakyety arthaḥ \| kutaḥ ? nirguṇasya
guṇātmanaḥ \| nirguṇo'pi san yo guṇānām ātmā āśrayas tasya \|
nirguṇatvāt tad-doṣālepaḥ \| guṇātmatvāc ca śrī-gopībhiḥ saha ratir iti
siddhāntaḥ \|

yad vā, nanu tathāpy asmat-prīty-arthaṁ svayaṁ vicāryocyatām iti cet,
tatrāha---nirguṇasyāpi janasya guṇānām ātmanaḥ pravartakasya
rāsa-krīḍayā jagatām eva parama-prema-siddhyā sarva-sad-guṇa-sampatteḥ
\| etad-abhivyaktir agre śrī-parīkṣic-chuka-saṁvāde praśnottarābhyāṁ
bhaviṣyaty eva \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tad-dhyāna-prabhāva
uktaḥ \| tatra bhagavad-vyakti-samaye tu
bhagavat-pārṣadasyāgantuka-daitya-prabhāvasya caidyasya, tathā
tādṛśa-śrī-bhagavat-premavatīnāṁ tāsāṁ tat-tat-sampādanāya bhagavataḥ
sāhāyyam apy asti kaimutyena kāraṇam ity āha---nṝṇām iti \| nṝṇāṁ
jīva-mātrāṇāṁ niḥśreyasārthāya sarva-sādhana-phalāya
tat-tad-yogyatā-sampat-pūrvaka-sva-līlānanda-prāpti-rūpāya \| taṁ
sādhayitum evety arthaḥ \| vyaktiḥ prākāṭyam \|
tad-arthatvāvadhāraṇārtham āha---bhagavata iti \| anyathā
bhrū-vijṛmbha-mātreṇa brahmāṇḍa-koṭi-saṁhāra-samarthasya
bhū-bhāra-haraṇa-mātrārthaṁ vyakter anupapattir ity arthaḥ \| he nṛpeti
\| yathā nṝṇāṁ kṣemārtham eva itas tato bhavādṛśasya rājño gamanam iti
bhāvaḥ \|

bhagavattvam evāha---avyaktasyety ādibhiś caturbhir viśeṣaṇaiḥ \| nityaṁ
nānā-prakāśair nānā-bhaktebhya ātma-dānādināpi na vyetīty avyayaḥ tasya
\| kutaḥ ? aprameyasya aparicchinnasyety arthaḥ \| tat kutaḥ ?
nirguṇasya māyā-guṇātītasya \| tac ca kutaḥ ? māyā-guṇānām ātmanaḥ
pravartakasya \|

yad vā, nṝṇāṁ niḥśreyasārthāyaiva vyakti-mātraṁ janma, anyathā tu
kathañcit sambhaved ity āha---avyayasya janmādi-vikāra-rahitasya \| kiṁ
ca, aprameyasya tad-arthatve hetuḥ guṇātmana iti
nija-kāruṇyādy-aśeṣa-guṇānāṁ suptānām iva cetayituḥ prakaṭana-parasyety
arthaḥ \| anyat samānam \|

śloka-dvaye'sminn ayaṁ bhāvaḥ \[bhāvārtha-dīpikāyāṁ 10.29.13\] ity-ādau
ṭīkāyāṁ bahirmukha-sandeha-nirāsārthaḥ \| teṣām ayam abhiprāyaḥ \| nanu,
brahmaṇi kāmādikam api ced artha-karaṁ tarhi jīveṣv api
cit-sāmānyenaikyāt brahmatvam astīti paty-ādiṣv api tādṛśaṁ syāt ?
tatrāha---jīveṣv iti \| āvṛtatve hetur vakṣyamāṇa-vaiparītya-rītyā
hṛṣīkādhīna-jñānatvam eveti jñeyam \| tatra svasminn āvṛtatvaṁ bahir
vikṣepāt pareṣūpādhi-mātra-grahaṇāt hṛṣīkeśatvād iti pūrvavan na
hṛṣīka-vaśas tad-udayaḥ \| ataḥ sva-prakāśatā-maya eva tataś cānāvṛtam
eva brahmatvam iti sthite kāmādinā kenāpi tatra pravṛttir bhavatu
vastv-anubhavas tu bhavaty evety arthaḥ \|

nanu dehīti paty-ādivad dehitvena pratīyamāna ity arthaḥ \| siddhāntam
āha---bhagavata eveti \| tat-tad-viśeṣeṇa vailakṣaṇyād ity arthaḥ \|
evaṁ-rūpā anāvṛta-brahma-rūpā na dehi-sādṛśyaṁ kuto dehitvam ity arthaḥ
\| tad-vigrahasyaiva
svarūpa-śakti-siddha-vaicitrika-parama-tattvaika-rūpatvāt \| tac ca
vidvad-anubhava-sevita-tat-tac-chāstra-prāmāṇyāt \| yathā ca
vyākhyātam---nātaḥ paraṁ parama yad bhavataḥ svarūpam \[bhā.pu. 3.9.3\]
ity-ādiṣv iti \|\|14\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145) : nṝṇām**iti sāmānyato jīvānām eva
**niḥśreyasāya** vyaktau satyāṁ bhaktānāṁ tu sutarām evety āyātam \|
anyathā tasya vyaktir eva na sambhaved ity āha---**avyayasyeti** \|
**nirguṇasya** prākṛta-guṇa-rahitasya guṇātmanaḥ \| tatra ye
caiśvaryādayo guṇās te ātmanaḥ svarūpāṇy eva yasya tasya \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evam eva kṛṣṇasya mahimā yad
ayaṁ nṛṇāṁ niḥśreyasārthaṁ prādurbhūtas tena tādṛśīṁ līlāṁ karotīty
āha---**nṝṇām** ity-ādi \| nirguṇasya prākṛta-guṇa-rahitasya guṇātmano
bhakta-vātsalyādi-guṇa-prayatnasya \| ātma-śabdo'tra yatna-vācī
\|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu caidyasya brahma-śāpāl
labdha-daitya-dehasya janma-trayānte punaḥ pārṣada-rūpatāṁ prāptaye
labdha-sambhāvanasya deha-pātam anantaraṁ pārṣada-deha-prāptir ucitā \|
sa etāsāṁ guṇa-maya-deha-tyāgānantaram eva nitya-maṇḍala-praveśaḥ \|
katham iti cet, tatrāha---yena kena
madhura-rasātiriktānyatara-rasa-sānubhāvenāpi sambandhaḥ śrī-kṛṣṇaṁ
prārthayati bahuśo dṛṣṭa-caratvād ity āha---nṛṇām iti
bhagavato\'cintyaiśvarya-svarūpasya icchā-mātreṇāpi
bhū-bhāra-haraṇa-samarthasya śrī-kṛṣṇasyāvatāriṇo\'bhivyaktiḥ \|
sāmānyato bhū-cara-mātrāṇāṁ niḥśreyasena mokṣeṇa sahārthaḥ \|
parama-puruṣārtho bhakti-yogas tat-prāptaye \|

yad vā, niḥśreyasaṁ bhāvas tasyārthaḥ paraṁ premā tat-prāptaye
tat-prāptim ity arthaḥ \| avatāriṇaḥ śrī-kṛṣṇasya bhū-bhāra-haraṇaṁ
mukhyaṁ prayojanaṁ nāsti, kintu yādṛśo bhāvo vrajas-sundarīṣu tādṛśaṁ
bhāvaṁ sarvatra sañcārayitum abhivyaktiḥ, nṛṇām ity upalakṣaṇaṁ
paśu-pakṣi-vṛkṣādiṣv api jñeyam \| tathoktaṁ, gāvas tato goṣṭham upetya
satvaraṁ \[bhā.pu. 10.13.24\] iti, prāyo batāmba munayo vihagā vane'smin
\[bhā.pu. 10.21.14\] iti, aho amī deva-varāmarārcitaṁ \[bhā.pu.
10.15.5\] iti \| teṣv api bhāvasyābhivyaktitvād iti \| bhagavataḥ
svaiśvaryeṇa brahmādīn api vaśayituṁ samarthasya avatāriṇo vyaktir
avatāra-kalā-vibhūtīnāṁ kārya-karaṇārtham āpa \|

he nṛpeti sambodhanam \| yathā śrī-kṛṣṇena nara-mātraḥ
premāmṛta-dānenānanditaḥ, tathā tvayātratyeṣu nara-mātreṣu
bhakti-pravartanena narāḥ pālanīyā iti \| niḥśreyasārthāyeti tādarthe
caturthī \| tatra hetutvena prāṇa-viṣaya-catuṣṭayam avyayasyeti
bhaktebhyo nijāṅga-dāne\'pi vyaya-rahitasya tat kim-artham ātmānaṁ
dadāti \| tatra hetuḥ---guṇātmanaḥ guṇāḥ kāruṇyādayas tais tādātmyaṁ
prāptasya, ata eva kāruṇyenaiva bhaktebhya ātmānaṁ dadāti svabhāvatvād
iti \|

nanv ātma-dāne\'vyayatvaṁ kathaṁ ?
tatrāha---apremayasyātarkyasyāparicchinnasyety arthaḥ\| paricchinnasya
dāne vyayo bhavati \| kiṁ ca, acintyāḥ khalu ye bhāvā na tāṁs tarkeṇa
yojayet iti \| tat kutaḥ nirguṇasya māyā-guṇātītasya ? tatrāpi
hetuḥ---guṇātmanaḥ māyā-guṇa-pravartakasya \|

yad vā, nirguṇasya svayaṁ guṇa-rahitasya guṇātmanaḥ vraja-sundarīṇāṁ
guṇe ātmani svarūpe yasya ātmana ādarśa-sthānīyatve ca tāsāṁ
nṛtya-gānādi-kalā-kauśalyādi-guṇānāṁ pratibimbitatvāt guṇātmakatvaṁ
jātam iti bhāvaḥ \|

yad vā, guṇātmanaḥ vraja-devīnāṁ guṇāḥ saundaryādayaḥ ātmani citte yasya
svayaṁ nirguṇasya ātmārāmasya, ata eva nirguṇatvam avagaṇayya
tad-guṇākṛṣṭatvena tāsāṁ guṇamaya-dehāntardhāpanena śaṅkūpari
divya-cakra-gata-maṇḍala-praveśaḥ kāritaḥ \|

nanu, nirguṇaś cet, katham evaṁ kṛtavān ? tatrāha---aprameyasya,
tarko\'pratiṣṭhānāt iti \| yad vā, nirguṇasyāpi mādṛśasya guṇātmanaḥ
guṇāḥ kīrtanādayas tat-pravartakasya nirguṇasyāpy asmad-ādīn
rāma-krīḍādi-varṇana-guṇeṣu pravartayituṁ tasyābhivyaktir iti bhāvaḥ \|
ata evāvasāne vikrīḍitaṁ vraja-vadhūbhiḥ \[bhā.pu. 10.33.40\] iti
sarva-janaṁ sva-paraṁ kartuṁ rāsa-krīḍā-nirgamanaṁ spaṣṭībhaviṣyatīti \|
ato yathākathañcit sambandha-mātraṁ sarveṣāṁ saṁsārāpagama-hetuḥ, kiṁ
punaḥ kṛṣṇa-priyāṇām iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yataḥ
śreyaḥ-sādhana-hīnām api mayi yat kiñcit sambandha-mātravato janān aham
uddharāmīti manasi kṛtvaiva bhagavatāvatīrṇam ity āha---**nṛṇām** iti
dvābhyām \| **niḥśreyasaṁ** keṣucit sāyujyaṁ keṣucit sālokyādikaṁ
keṣucit premā ca **arthas** tasmai bhrū-vijṛmbha-mātreṇa
brahmāṇḍa-koṭī-saṁhāra-samarthasya bhū-bhāra-bhūta-kaṁsādi-vadhārtham
eva **vyaktir** anyathā nopapadyate iti bhāvaḥ **avyayasya** prati
bhakta-janaṁ svātma-dānenāpi na vyatītya vyayas tasya \| kena prakāreṇa
? iti cet, ata āha---**aprameyasya** pramātum aśakyasya \| kas tatra
tattvaṁ jānātīti bhāvaḥ \| yato **nirguṇasya** prākṛta-guṇa-rahitasya \|
atha ca **guṇātmanaḥ** svarūpa-bhūta-kalyāṇa-guṇamayasya na hi
aprākṛta-cid-ānanda-maya-guṇa-sāgaraḥ pramātuṁ śakyo bhaved iti bhāvaḥ
\|\|14\|\|

**\...**

\|\| 10.29.15 \|\|

kāmaṁ krodhaṁ bhayaṁ sneham aikyaṁ sauhṛdam eva ca \|

nityaṁ harau vidadhato yānti tan-mayatāṁ hi te \|\|

**madhvācāryaḥ (bhāgavata-tātparyam) :** kāminaḥ kāmitvaṁ, krodhinaḥ
krodhitvam eva sarvadā bhavati tan-mayatā \|

> vimuktāv api kāminyo viṣṇu-kāmā vraja-striyaḥ \|
>
> dveṣiṇaś ca harau nityaṁ dveṣeṇa tamasi sthitāḥ \|\| iti ca \|
>
> bhaktyā hi nitya-kāmitvaṁ na tu muktiṁ vinā bhavet \|
>
> ataḥ kāmitayā vāpi muktir bhaktimatāṁ harau \|\|
>
> sneha-bhaktāḥ sadā devāḥ kāmitvenāpsaraḥ-striyaḥ \|
>
> kāścit kāścinn akāmena bhaktyā kevalayaiva tu \|
>
> mokṣam āyānti nānyena bhaktiṁ yogyāṁ vinā kvacit \|\| iti pādme \|
>
> bhaktyā vā kāma-bhaktyā vā mokṣo nānyena kenacit \|
>
> kāma-bhaktyāpsaraḥ-strīṇām anyeṣāṁ naiva kāmataḥ \|\|
>
> upāsyaḥ śvaśuratvena deva-strīṇāṁ janārdanaḥ \|
>
> jāratvenāpsaraḥ-strīṇāṁ kāsāñcid iti yogyatā \|\|
>
> yogyopāsāṁ vinā naiva mokṣaḥ kasyāpi setsyati \|
>
> ayogyopāsanā-kartur nirayaś ca bhaviṣyati \|
>
> tasmāt tu yogyatāṁ jñātvā hareḥ kāryam upāsanam \|\| iti bhadrikāyām
> \|
>
> patitvena śriyopāsyo brahmaṇā me piteti ca \|
>
> pitāmahatayānyeṣāṁ tridaśānāṁ janārdanaḥ \|\|
>
> prapitāmaho me bhagavān iti sarva-janasya tu \|
>
> guruḥ śrī-brahmaṇo viṣṇuḥ surāṇāṁ ca guror guruḥ \|\|
>
> mūla-bhūto guruḥ sarva-janānāṁ puruṣottamaḥ \|
>
> gurur brahmāsya jagato daivaṁ viṣṇuḥ sanātanaḥ \|
>
> ity evopāsanaṁ kāryaṁ nānyathā tu kathañcana \|\| iti vārāhe
> \|\|15\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** ato yathā kathañcit tad-āsaktir
mukti-kāraṇam ity āha---**kāmam** iti \| **aikyaṁ** sambandham \|
**sauhṛdaṁ** bhaktim \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato'nāvṛtaṁ brahmaiva
śrī-kṛṣṇo'to hetoḥ \| yathā kathañcit yena kena prakāreṇa \| tatrāsaktir
atiśayena vyāsaṅgaḥ \| kāmam kānta-premāṇam \| krodhaṁ jvalanātmakaṁ,
dveṣam ity arthaḥ \| bhayam ayaṁ me mṛtyur iti hetoḥ sadā
tan-nivṛtty-upāya-cintā \| snehaḥ anurāgaḥ \| aikya-sauhṛde vyākhyāte
eva svāmi-caraṇaiḥ \| ye vidadhate kurvanti te tan-mayatāṁ tat-sāyujyaṁ,
sphuṭīkṛtam etat saptama-skandhe \| tasmāt tvayā sāmānyatas tāvad eṣa
siddhānto'vadhāryatām ity āha---kāmaṁ gopī-janādayaḥ krodhaṁ dveṣaṁ
caidyādayaḥ, bhayaṁ kaṁsādayaḥ, snehaṁ vātsalyaṁ nandādayaḥ, aikyam
ātmārāmāḥ, sauhṛdaṁ vṛṣṇī-pāṇḍavādayaḥ nityaṁ vidadhate \| adhunāpi te
te taṁ taṁ bhāvaṁ kurvantas tan-mayatāṁ yāntīti \| tāsāṁ tāsāṁ līlānāṁ
nityatvaṁ jñāpayati \| tan-mayatāṁ gopy-ādayas tadāsaktatāṁ,
yathā---strīmayaḥ kāmuka iti \| anye sāyujyam \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato harau yathā kathañcit
sambandha-mātreṇāpi sarva-cittākarṣake sarva-doṣa-hare vā \| apy-arthe
eva-śabdaḥ \| kāmādikam api nityaṁ kurvatas te kāmādi vidadhānā janāḥ \|
yad vā, kāmādinā prasiddhā daṇḍakāraṇya-vāsi-munayaḥ keśi-kaṁsādayaś ca
\|

yad vā, te tava yo haris tasminn ity anvayaḥ \| vidadhate iti kvacit
pāthaḥ \| hi niścitam \| tan-mayatāṁ dhyānena hary-eka-niṣṭhām \|

yad vā, sārūpyādi-prāptyā tat-svarūpatāṁ prāpnuvanti \| nityam iti tatra
tatrābhyāsena niṣṭhayā tan-mayatāyām avilambatvaṁ bodhayati \| anyathā
kādācitkatayā tat-tad-āveśābhāvena śīghra-tanmayatvāsiddhiḥ \| sārūpye
ca bhaktābhaktādi-bhedena sukha-viśeṣa-lābha-kevala-duḥkha-dhvaṁsādinā
tathā śrī-vaikuṇṭha-pārṣadatva-siddha-loka-vāsitvādinā
vaiṣṇava-siddhāntānusāreṇa bhedaḥ syād eva \|

yad vā, nṛṇāṁ niḥśreyasārthāyaivety atra hetum āha---hi yataḥ kāmādikam
api kurvantas tanmayatāṁ yāntīti \| anyat samānam \| sauhṛdam iti
dṛṣṭāntaḥ \| veti kvacit pāṭhaḥ \| tataś ca vā-śabda upamārtha eva \|
tathā coktaṁ śrī-nāradena saptama-skandhe---

> kāmād dveṣād bhayāt snehād yathā bhaktyeśvare manaḥ \|
>
> āveśya tad-aghaṁ hitvā bahavas tad-gatiṁ gatāḥ \|\| \[bhā.pu. 7.1.29\]
> iti \|

kiṁ ca---

> gopyaḥ kāmād bhayāt kaṁso dveṣāc caidyādayo nṛpāḥ \|
>
> sambandhād vṛṣṇayaḥ snehād yūyaṁ bhaktyā vayaṁ vibho \|\| \[bhā.pu.
> 7.1.30\]

iti tatra gopya iti bahir-dṛṣṭyā kevalam aupapatya-kāma-mātrāpekṣayā \|
yad vā, tanmayatā-prāpti-mātrāpekṣayaiva kāmādīnāṁ sarveṣām ekatra
gaṇanā \| phalatas tu mahā viśeṣa eveti dik \| etac ca sarvaṁ
śrī-bhāgavatāmṛte vivṛtam evāste, rasāmṛtārṇave ca mahānubhāvais
tat-tad-viśeṣābhivyañjanena vistāritam asti \| atrāpi yathā-sthānam agre
vivaraṇīyam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** astu tāvat
tad-vyakti-samaya-gatānāṁ vārtā, kintu sarvadātanānām apīyaṁ rītir ity
āha---kāmam iti \| tatra kāmaṁ dvividhaṁ gopy-ādīnām iva prema-mayaṁ
sairandhryādīnām iva riraṁsā-mayaṁ ca \| krodhaṁ dveṣaṁ caidyādīnām iva
\| bhayaṁ kaṁsādīnām iva \| snehaṁ vṛṣṭi-pāṇḍavānām iva,
śrīmad-vraja-vāsinām iva vā \| aikyam ātmārāmāṇām iva sauhṛdaṁ
kratha-kaiśikādīnām iva \| tatra bhaya-dveṣau tu nānumatau yaḥ khalu
kalyāṇa-guṇam ātmānaṁ bhīṣaṇaṁ manyate gūḍhaṁ dviṣato'pi tasya bhītasya
tathā matsarādinā sākṣād api dviṣato dhṛṣṭasya bhadrāya kalpate tasmin
kaḥ pāmaraḥ ? tac ca tac ca kuryāt, kintu snehaṁ sauhṛdam eva vā
sarve'pi kuryur iti hi tātparyaṁ tad ittham evoktaṁ śrī-nāradena---
tasmāt kenāpy upāyena manaḥ kṛṣṇe niveśayet \[bhā.pu. 7.1.31\] iti
kenāpīti tatra yogyenety arthaḥ \| atas tatraiva tad uktam---

> yathā vairānubandhena martyas tan-mayatām iyāt \|
>
> na tathā bhakti-yogena iti me niścitā matiḥ \|\| \[bhā.pu. 7.1.26\]
> iti \|

tatra ca śāstrājñā-gauravamaya-bhakti-yogam atikramya bhāva-mārge
heyasyāpi tasya tan-mayatākāritvāya prābalyaṁ dṛśyata iti vyajya
sneha-sauhṛde evānumate tad ittham evoktaṁ dviṣann apīti tadvad aikyaṁ
ca nānumataṁ tatra tādṛśa-tad-guṇāsphūrter iti \| eva-śabdaḥ ekaikataḥ
kṛtārthībhāvāya pāṭhāntare ye vidadhate te hi niścitaṁ tanmayatāṁ
tat-tad-bhāva-samucitāvirbhāvaṁ tad-eka-sphūrtiṁ ceti veti ca pāṭhaḥ
samānārthaḥ \| kintu, śrī-bhagavān khalu bhaktyāham ekayā grāhyaḥ
śraddhayātmā priyaḥ satām \[bhā.pu. 11.14.21\] iti śrī-bhagavad-vākyāt
\|

> yogibhir dṛśyate bhaktyā
>
> nābhaktyā dṛśyate kvacit \|
>
> draṣṭuṁ na śakyo roṣāc ca
>
> matsarād vā janārdanaḥ \|\| \[pa.pu. 6.238.83\] iti
> pādmottara-khaṇḍa-vacanāt \|[^185]

nāhaṁ prakāśaḥ sarvasya yoga-māyā-samāvṛtaḥ \[gītā 7.15\] iti
śrī-gītātaś ca yadyapi dveṣṭṛ-prabhṛtibhis tasya yāthārthyaṁ nānubhūyate
kintu anyathaiveti tathāpi tat-prabhāvāt paramparayāpy uttara-kāle
yāthārthyaṁ sphuratīti krodha-bhaye'py atra gaṇite, kim
utādhokṣaja-priyāḥ \[bhā.pu. 10.29.13\] ity anena kāmas tu
priyatvātiśayād utkarṣita iti vivecanīyam \|\|15\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145) :** tarhy etādṛśa-līlayā kathaṁ
nṝṇāṁ niḥśreyasaṁ bhavati ? ucyate \| etad-bodhanena bhavatīty
āha---**kāmam** iti \| atra tan-mayatā-śabdena tat-pracuratocyate \|
tatra kāma-snehādiṣu tad-anuraktātmateti paryavasānaṁ "strīmayo jālmaḥ"
itivat \| krodha-bhayaikyeṣu te prāyas tat-pralīnateti dugdha-mayaṁ
jalam itivat \| ekasyaiva śabdasya viśeṣaṇa-vaśād artha-bhedaś ca
yujyate, syāc caikasya brahma śabdavad \[ve.sū. 2.3.4\] iti nyāyena \|
"krodha-bhayayor" atra paṭhanam anyeṣu kaimutyāpādanāyaiva, na tu
tad-upadeśa-vivakṣayā \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tena tasmin ye kāmādikam api
kurvanti, te'pi tan-mayatāṁ yānti, kiṁ punaḥ premāṇam ity āha---kāmaṁ
krodham ity-ādi \| kāmaḥ kubjāyāḥ \| krodhaḥ śiśupālādeḥ \| bhayaṁ
kaṁsādeḥ \| snehaḥ pitroḥ \| aikyaṁ vraja-bālānām \| sauhṛdaṁ prema
gopāṅganānām \| tan-mayatām iti yathādhikāraṁ boddhavyam \| kvacit
tan-mātra-mūrtiḥ, kvacil layaś ca \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vraja-devīnāṁ
śrī-kṛṣṇa-prāptau sandihānān parati ima artham anyārthaṇ nidarśanena
dṛḍhīkurvan kṛṣṇa-priyāsu kaimutya-nyāyena sarvotkṛṣṭatvam āha---tatra
bhagavat-prāptau iha sādhakaṁ tāny uktāni tāvat tan-madhye dveṣasyāpi
hetutvaṁ tat-prāptau caidya-dṛṣṭāntatvena dṛṣṭārthakatvam uktam \| evam
anyeṣām api te tat-prāpti-sādhanatvaṁ vakṣan ādya-trikasyānūdyatvam
anta-trikasya vidheyatvam āha \| anūdya-vidheya-bhedena vibhinnānāṁ saha
prayoga-darśanāt \| kāmo'nūdyaḥ sneho vidheyaḥ \| kāmasyādhikaraṇena
sneha-viśeṣa-darśanāt \| evaṁ krodham anūdyam aikyaṁ vidheyaṁ
krodhādhikaraṇena saha aikyaṁ ced bhavati tadā krodha-nivṛtti-darśanāt
\| evaṁ bhayam anūdyaṁ sauhārdaṁ vidheyaṁ yad upādānaṁ bhayaṁ tena saha
sauhārdaṁ ced bhavati tadā bhaya-nivṛtti-darśanāt gṛhaṁ saṁmāṣṭītivat
sambhavaty \"eka-vākyatve vākya-bhedo hi dūṣaṇam\" iti nyāyāt \| kāmam
iti harau sva-mahimnā sarva-doṣa-haraṇa-śīle kāmādikaṁ vidadhataḥ
kurvantas tan-mayatāṁ te yānti, hīti niścitam eva tat \|
caidya-dṛṣṭāntena tatra kāmaṁ strī-bhāvenābhilāṣaṁ kurvanto
daṇḍakāraṇya-munayaḥ svābhīṣṭa-vraje janma śrī-kṛṣṇena saha ramaṇaṁ
prāpuḥ \| krodhaṁ vaira-bhāvena kurvantaḥ caidyādayaḥ svābhīṣṭaṁ punaḥ
pārṣadatvaṁ prāpuḥ \| bhayaṁ kurvantaḥ kaṁsādayaḥ kīṭa-bhṛṅgavad bhāvena
sārūpya-lakṣaṇaṁ mokṣaṁ prāpuḥ \| snehaṁ kurvanto yudhiṣṭhirādayo
dharmāṁśa-rūpāḥ nitya-sevyaṁ yathābhilaṣitaṁ kṛṣṇam eva prāpuḥ \| aikyaṁ
sambandhaṁ kurvanto yādavāḥ devāṁśa-rūpāḥ
svābhilaṣita-siddha-loka-vāsatvādikaṁ prāpuḥ \| sauhṛdaṁ prema-lakṣaṇāṁ
bhaktiṁ kurvanto ye vaiṣṇavās te svābhilaṣitam āśraya-rūpaṁ kṛṣṇam eva
prāpur iti sarvatrābhiṣajyate \| nityaṁ maraṇa-paryantaṁ nirantaraṁ
vyavadhāna-śūnyam ity arthaḥ \| yadyapi kāmādi-ṣaṭke kriyamāṇe
viṣaya-mahimnā saṁsāroparamo bhavaty eva parantu sādhana-bhedāt
sādhya-bhedaḥ \| etat-sādhana-kadambasya kadācit prāptatve tan-mayatvaṁ
na sidhyed iti, na venaḥ katamaḥ ity-ukteḥ \| tad uktaṁ
saptama-skandhe---

> kāmād dveṣād bhayāt snehād yathā bhaktyeśvare manaḥ \|
>
> āveśya tad-aghaṁ hitvā bahavas tad-gatiṁ gatāḥ \|\| \[bhā.pu. 7.1.29\]
> iti \|

nārada-vākya-prāmāṇyāt anye'py evaṁ kurvanto bhagavantam eva prāpnuvanti
bhāvo hi bhava-kāraṇam iti prasiddhyā bhāvasyaivānanyathāsiddham \| kiṁ
ca,

> gopyaḥ kāmād bhayāt kaṁso dveṣāc caidyādayo nṛpāḥ \|
>
> sambandhād vṛṣṇayaḥ snehād yūyaṁ bhaktyā vayaṁ vibho \|\| \[bhā.pu.
> 7.1.30\]

iti kāmādīnāṁ paṅktau sāmānyato yadyapi gaṇanoktā tathāpi punas
tatraivoktaṁ,

> yathā vairānubandhena martyas tan-mayatām iyāt \|
>
> na tathā bhakti-yogena iti me niścitā matiḥ \|\| \[bhā.pu. 7.1.26\]
> iti \|

vairānubandhasyotkarṣṇauktaḥ vairānubandhe vidheye
dveṣābhiniveśasyotkaṇṭhā-darśanād iti \| anyatra
kāmasyādhikaraṇe'bhiniveśasya bāhulya-darśanāt \| śāstrājñā-gaurave
bhakti-mārga-gaurave kāmader apakṛṣṭatvam evāyāti \| tathāpi na tathā
bhakti-yogeneti, abhiniveśāt kathane vairānubandhasyautkṛṣṭatvam uktam
\| tato'pi kāmānubandhe vidheye prākṛta-kārya-viṣayam abhiniveśādhikyaṁ
bhavaty eva atra tv alaukike kāmānubandhe vidheye
yogādināmalaukikābhiniveśāt \| rasa-mārga-vicāre kriyamāṇe
sādhana-ṣaṭka-madhye kāmasyaivotkarṣo viṣayotkarṣāt, anyathā
parama-tattva-vidoddhavena āsām aho caraṇa-rajaḥ prārthanā kathaṁ
kriyate ? kiṁ ca, etāḥ paraṁ tanu-bhṛto bhuvi gopa-vadhva ity abhidhānaṁ
na syāt \|

nanu kāmānubandhasya ced utkarṣas tarhi bhīṣmeṇa katham uktaṁ, prakṛtim
agan kila yasya gopa-vadhvaḥ \[bhā.pu. 1.9.40\] iti
kāmānubandhasyāpakṛṣṭatvaṁ satyaṁ, bhīṣmasya māhātmya-jñāna evādhikāraḥ
svarūpa-niṣṭhatvābhāvāt \| anyathā mādhurya-puñje
śirīṣa-puṣpādhika-saukumārye śrī-vigrahe śastraiḥ prahāro na
sambhāvyate, ato rasa-mārgādikārābhāvād evam uktam, ato na virodhaḥ \|

kiṁ ca, kāmādi-sthāyi-bhāveṣu vicāryamāṇeṣu
śrī-kṛṣṇākhya-vastu-saṁsparśāvyabhicāra-bhāve tasyā eva rater utkarṣaḥ
\| tad uktam---

> kāmaṁ śarīra-sambandha-viśeṣa-spṛhayālutā \|
>
> saṁnidhānāsaṁnidhāna-bhedena sambhavet dvidhā \|\|
>
> taj-janyāyāṁ drutau citte yā syāt śrī-kṛṣṇa-niṣṭhatā \|
>
> sambhoga-viprayogākhya-ratiḥ tāsāṁ kramād bhajet \|\|
>
> krodha īrṣyā-nimittaṁ hi cittābhijvalanaṁ bhavet \|
>
> taj-janyāyāṁ drutau sā tu dveṣa-śabdena kathyate \|\|
>
> bhayaṁ ceto-vyākulatvaṁ svopadravaka-darśanāt \|
>
> upadravaka-nāśārthaṁ tat-prīty-arthaṁ bata dvidhā \|\|
>
> tatrādyaṁ dveṣa eva syāt dvitīyaṁ rati-śabda-bhāk \| \[bhakti-rasāyana
> 2.3-7\]
>
> snehaḥ putrādi-viṣayaḥ pālya-pālaka-lakṣaṇaḥ \|
>
> sevya-sevaka-bhāvo'nyaḥ so'py uktas trividho budhaiḥ \|\|
>
> bhagavad-dāsya-sakhyābhyāṁ miśritaṁ cāparaṁ jaguḥ \|
>
> yā kṛṣṇākāritā citte taj-janya-druti-śālinī \|\|
>
> pālya-pālaka-bhāvena sā vatsala-ratir bhavet \|
>
> sevya-sevaka-bhāvena yā ratiḥ prītir īryate \|\| \[bhakti-rasāyana
> 2.9-11\]
>
> sambandhajā ratir yāti pūrvoktāṁ rasatāṁ dvayī \|\|
>
> ekā vatsala-bhaktyākhyā preyo bhaktis tathāparā \| \[bhakti-rasāyana
> 2.67\]
>
> tad-aikyaṁ prīti-sambhogāt dṛśyate bhoja-vṛṣṇiṣu \|\|

sauhṛdaṁ sauhārdaṁ tac ca bhaktir eva \| tad uktaṁ tṛtīye---

> mad-guṇa-śruti-mātreṇa mayi sarva-guhāśaye \|
>
> mano-gatir avicchinnā yathā gaṅgāmbhaso'mbudhau \|\|
>
> lakṣaṇaṁ bhakti-yogasya nirguṇasya hy udāhṛtam \| \[bhā.pu.
> 3.29.11-12\]

eṣu ṣaṭsu sādhaneṣu ālambanotkarṣāt kāma-jārater utkarṣaḥ \|
śrṅgāra-miśritā bhaktiḥ kāmajā ratir iṣyate \| yathā
vairānubandha-jaratau bhaya-janyāyāṁ ca ratau
vairānubandha-bhaya-tyāga-pūrvakaṁ bhagavat-prāptiḥ \| bhagavato
yādavatvānukaraṇe sambandhasya kāraṇatvaṁ tad-anukaraṇa-puraskṛte
sambandhety ukteḥ \| prākṛta-sambandha-tyāga-pūrvakam eva kāmavat
prāptiḥ \| pālya-pālakatva-puraskṛtaḥ snehaḥ pāṇḍaveṣu sa ca prākṛteṣu
bhāvaṁ tyājayitvālaukikena bhāvena bhagavat-prāpti-hetur jātaḥ bhakter
māhātmyaṁ nāradādiṣu ca dṛṣṭa-caram eveti dik \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmāt tvayā sāmānyatas
tāvad eṣa siddhānto'vadhāryatām ity āha---**kāmaṁ** gopī-janādayaḥ \|
**krodhaṁ** dveṣaṁ caidyādayaḥ \| **bhayaṁ** kaṁsādayaḥ \| **snehaṁ**
vātsalyaṁ nandādayaḥ \| **aikyam** ātmārāmāḥ \| **sauhṛdaṁ**
vṛṣṭi-pāṇḍavādayaḥ \| **nityaṁ vidadhataḥ** ity adhunāpi te te taṁ taṁ
bhāvaṁ kurvantas **tan-mayatāṁ** yāntīti tāsāṁ tāsāṁ līlānāṁ nityatvaṁ
jñāpayati tanmayatāṁ gopyādayas tad-āsaktatāṁ yathā strī-mayaḥ kāmuka
iti anye sāyujyam \|\|15\|\|

**\...**

\|\| 10.29.16 \|\|

na caivaṁ vismayaḥ kāryo bhavatā bhagavaty aje \|

yogeśvareśvare kṛṣṇe yata etad vimucyate \|\|

**śrīdhara-svāmī (bhāvārtha-dīpikā) :** na ca bhagavato'yam atibhāra ity
āha---na caivam iti \| yataḥ śrī-kṛṣṇād etat sthāvarādikam api vimucyate
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na tatredam āścaryam ity
āha---na ceti \| atibhāraḥ durghaṭaḥ \| evaṁ vismayaḥ guṇa-dhiyāṁ
guṇa-pravāhoparamaḥ katham ? ity evaṁ-rūpaḥ sandehaḥ \| bhavateti \|
garbhād ārabhya śrī-kṛṣṇa-bhaktena tvayā na kartavyo'nyena kriyatāṁ
nāmety āha---yataḥ śrī-kṛṣṇād etaj jagad vimuktaṁ bhavati, yasya
prasādāt paramārti-rūpād asmāt saṁsārān mucyate \| nāpareṇa iti śruteḥ
\| sthāvaraṁ vṛkṣādi \| ata evoktaṁ brahmaṇā[^186]---vṛndāvane kim api
gulma-latauṣadhīnām \[bhā.pu. 10.47.61\] ity-ādi \| ādinā
pāṣāṇādi-grahaḥ \| tat prasiddham ahalyopākhyāne rāmāyaṇe
avatāra-bhede'py avatāriṇo'bhedāt, ya eva rāmaś ca sa eva kṛṣṇaḥ iti
cirañjīva-bhaṭṭokteḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyatrāvatāre vismayaḥ
kartuḥ yujyate, naivātrety āha---na caivam iti \| kṛṣṇe yogeśvareśvare
evaṁ vismayo na ca kāryaḥ \| ca-kāraḥ punar-arthe \| punar na kārya ity
arthaḥ \| yato yaṁ vīkṣya etat taru-gulmādikam api vimucyate \| tasya
kiṁ brahmatayā jñānena ? ataḥ kṛṣṇe parama-kānta-buddhir yathā surasā
śreyaskarī ca bhavati, tathāsmin brahmadhīr iti atra vismayo na kārya
iti mahā-vākyārthaḥ \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam īdṛśo vismayaḥ
sandehaḥ āścarya-buddhir vā punar na kārya ity arthaḥ \| bhavateti
anyena kriyatāṁ nāma, bhavatā tu garbhād ārabhya tan-mahimābhijñena na
kathañcid api kadācid api kārya evety arthaḥ \| ata eva gauraveṇa
bhavateti, na ca tvayety uktam \| vismayākaraṇe hetuḥ---bhagavati
aśeṣaiśvarya-yukte \|

nanu tarhi kathaṁ devakī-garbhato janma ? tatrāha---aje jīvavan na
jāyate, kintu svecchayaiva bhakta-vātsalyādinā svayam āvirbhavatīty
arthaḥ \|

nanu tarhi devaky-ādīnāṁ putratayā kathaṁ pratītir astu ? tatrāha---yogo
durghaṭa-sughaṭanāyāṁ sāmarthya-viśeṣas tasyeśvarāḥ \|
śrī-śiva-sanakādayas teṣām apīśvare \| ataḥ svecchayā svayam
āvirbhāve'pi śakti-viśeṣeṇa śrī-devakyādi-putratāpi sambhaved ity
arthaḥ, acintyaiśvaryāt tasyāḥ \| ata eva yataḥ kṛṣṇe
narākṛti-para-brahmaṇi \|

yad vā, ata eva kṛṣṇe durvitarkyānanta-māhātmyāmṛta-sāgaratayā
suprasiddhe ity arthaḥ \| athavā, bhagavati parameśvare, ato'je jīvavat
prākṛta-janma-rahite, kṛpayā svayam evāvirbhāvāt \| ata eva yogeśvarāṇāṁ
bhakti-yoga-niṣṭhānāṁ śrī-nāradādīnām īśvare bhaktyā sevye
bhakti-viśeṣa-prakaṭanāt \| kiṁ vā, yogeśvarāṇāṁ mahāścarya-śaktimatām
īśvare nijāścaryāśeṣaiśvarya-prakaṭanāt \| tatrāpi kṛṣṇe śrī-gokulotsava
ity arthaḥ \| yataḥ kṛṣṇād etac carācarātmakaṁ sarvam eva jagad
aśeṣa-sādhana-rahitam api tad-icchā-mātreṇa
tadīya-yat-kiñcit-sambandhābhāsa-mātreṇāpi svayam eva viśeṣeṇa mucyate,
śrī-vaikuṇṭha-lokaṁ prāpnotīty arthaḥ \| etac ca
bhāvīndraprasthādi-taru-latādi śrī-vaikuṇṭha-prāpty-abhiprāyeṇa, tathā
ca prathama-skandhe śrī-kuntī-stutau---

> ime jana-padāḥ svṛddhāḥ supakvauṣadhi-vīrudhaḥ \|
>
> vanādri-nady-udanvanto hy edhante tava vīkṣitaiḥ \|\| \[bhā.pu.
> 1.8.40\] iti \|

ata svṛddhā iti punar edhante ity anena ca
śrī-vaikuṇṭha-prāpti-yogyataivābhipretā \| anyat tair vyākhyātam \|

yad vā, nanu bahula-yāga-yogādi-mahā-sādhanena duḥsādhyāpi tanmayatā
kathaṁ yathā-kathañcit kāmādi-sambandhena sidhyet ? tatrāha---na ceti \|
arthaḥ sa eva \| ato'syā rāsa-krīḍāyāḥ śravaṇādau mukty-ādi-parair api
kāma-krīḍā-mayatva-buddhyā nodāsitavyam \| kintu sarvair eva
nijeṣṭa-tad-atīta-siddhaye viśeṣato bhaktaiḥ parama-phalatveneyaṁ sadā
sevyaiveti prāg etat prakaraṇotthāpana-tātparyaṁ dṛḍhīkṛtam iti dik \|

athavā, śrī-vrajendra-vraja-gopītvena bhāgya-viśeṣāt tā api hata-vighnās
tenaiva dehena sadya eva śrī-kṛṣṇaṁ saṅgatās tadānīm eva rāsa-krīḍām
alabhanteti vyākhyeyam \| tathā hi---antar-gṛhe gatāḥ paśair baddhāḥ
paty-ādibhir gṛhāntaḥ-sthāpitāḥ, ata eva katham apy alabdha-vinirgamās
tad-bhāvanā-yuktās tasyāḥ śrī-kṛṣṇena saha rāsa-krīḍāyā bhāvanā-yuktās
tataś ca prakṣīṇa-bandhanā dhyānasya prabhāveṇaiva
suślathī-bhūta-bandhanāḥ satyo guṇa-mayaṁ paty-ādibhir bahudhā
baddhatvāt pāśa-mayaṁ pāśa-pracuraṁ dehaṁ dhyānenaiva jahuḥ \| nāhaṁ
kenāpi baddhāsmi, kintu muktaiveti pratyekaṁ bhāvitavatya ity arthaḥ \|
iti bhāvanā-tyāgenaiva deha-tyāga uktaḥ \| yathā śrī-brahmaṇaḥ
sṛṣṭy-ārambhe tat-tad-bhāvanā-tyāga eva tat-tad-deha-tyāgaḥ, tathā ca
tṛtīya-skandhe tataś ca dhyāna-prabhāveṇa sadya eva prakṣīṇa-bandhanaṁ
paty-ādibhiḥ kṛtaṁ pāśair niyantraṇam \|

kiṁ vā, dvāra-bandhādi-pratibandho yāsāṁ tathā-bhūtāḥ satyaḥ, viśeṣaṇe
tātparyam---dehasya pāśamayatāṁ jahur ity arthaḥ \| tataś ca
paramātmānam api taṁ śrī-nanda-kiśora-rūpam eva saṅgatāḥ \| tatra
hetuḥ---jāra-buddhyā viśiṣṭā iti \|

yad vā, paramātmānaṁ parama-priyam ity arthaḥ \| ayaṁ jāra-buddhau
hetuḥ, anyathā tādṛśa-priyatamatāsiddheḥ \| dhyāna-prabhāvam
āha---dhyānenaiva duḥsaho yaḥ preṣṭha-viraha-tīvra-tāpas tena dhutaṁ
nirastaṁ tucchīkṛtam aśubhaṁ jagatām aśeṣa-duḥkhasyādhikyāt \| anyat
samānam eva \|

tataś ca, yā mayā krīḍatā rātryāṁ \[bhā.pu. 10.47.37\] ity asyāyam
arthaḥ \| patyādibhir baddhatvād vraja āsthitā api paścān
mad-vīrya-cintayā anālabdha-rāsā nāprāpta-rāsā babhūvuḥ \| kintu āpū
rāsam eveti \|

śrī-parīkṣit-praśnasya cāyam arthaḥ---kānta-buddhyā dhyānena guṇeṣu
śrī-kṛṣṇasya kāruṇyādiṣu, na tu guṇātīta-rūpe dhīr yāsām iti dhyānasya
nyūnatā sūcitā, tathāpi patyādibhir bandhanārthaṁ prayuktāyāḥ
pāśa-paramparāyā uparamo nivṛttiḥ katham ? iti śrī-śukadevaś ca, yathā
kathañcid dhyānena saṁsāra-bandhād api vimuktiḥ syāt \|
śrī-kṛṣṇa-priyatamānāṁ tāsāṁ tad-dhyāna-viśeṣeṇa pāśa-bandhanān muktir
jāteti kiṁ vaktavyam iti kaimutika-nyāyenaiva \| dveṣādinā dhyānād apy
abhīṣṭa-siddhim āha---uktam ity-ādinā \| anyat susaṅgatam eva \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ceti anyena kriyatāṁ nāma
bhavatā garbhād ārabhya tan-mahimābhijñena na kārya evety arthaḥ \| ata
eva bhavateti gauraveṇoktaṁ, na tu tvayeti vismayākaraṇe hetu-viśeṣaḥ
bhagavati aśeṣaiśvarya-yukte \| nanu tarhi kathaṁ devakī-garbhato janma
? tatrāha---aje jīvavan na jāyate, kintu svecchayaiva
bhakta-vātsalyādinā svayam āvirbhavatīty arthaḥ \| bhagavattvād eva
yogeśvareśvare tatrāpi kṛṣṇe sarvataḥ paripūrṇāvirbhāva ity arthaḥ
\|\|16\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 145)** : na ca śrī-gopikādīnāṁ ye
kāmādayo bhāvās tad-anusaraṇenānye kṛtārthā bhavantīti citram ity
āha---**na ceti** \| kiṁ vaktavyam ? ekeṣāṁ vimuktir jagato'pi
sambhavatīty āha---**yata** iti \| eke tu prakaṭa-līlāyām ārādhana-pākād
āgantukasya evaitāḥ, na tu nitya-siddhavat sac-cid-ānanda-dehaṁ prāptāḥ
\| tato na doṣa iti varṇayanti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ krodhāveśaṁ vihāya
śiṣya-vātsalyād upadiśati---na caivam ity-ādi \| punar evaṁ vismayo na
ca kāryaḥ \| naivaṁ kārya ity arthaḥ \| bhavatā
śrī-kṛṣṇa-prabhāva-jñānāṁ pautreṇa \| kutra ? kṛṣṇe, anyatra varaṁ
sandehaḥ kriyatām \| kīdṛśe ? aje sva-prakāśe, bhagavaty
acintya-paramaiśvarye, yogeśvarāṇām apīśvare kartum akartum
anyathā-kartuṁ samarthe \| etena tasmin brahma-jñānenāpi na kiñcid
bhavati \| kānta-jñānenāpi tad-aṅga-saṅga-maṅgalatvaṁ bhavatīty
anyathā-kartṛtve yogeśvareśvaratā, yata etat taru-gulmādikam api
vimucyata iti mukti-kartṛtve yogeśvareśvaratā, abhaktānāṁ
kṛtārthatā-karaṇe akartṛtve yogeśvareśvaratā \|\|16\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tathāpi vismita-mukhaṁ
rājānaṁ tam ālakṣya sopālambha-vacanena vismayam apākaroti---na caivam
iti \| ato\'sambhāvanā-viparīta-bhāvanāviṣṭā bhakty-abhāvād vismayaṁ
kurvantu nāma, bhavato\'nucitam etat \| śrī-kṛṣṇa-māhātmyasya bahuśaḥ
śruta-pūrvatvāt dṛṣṭa-caratvāc ca bhavatā kṛṣṇe evaṁ-vidho vismayo na
kāryaḥ \|

kīdṛśe bhagavati ? acintyaiśvarye svaiśvareṇa saṁsāra-hetunāpi
kāma-krodhādīn guṇa-pravāhoparama-hetūn vidhātuṁ samarthe \| tad uktaṁ
śrī-mukhena---

> na mayy āveśita-dhiyāṁ kāmaḥ kāmāya kalpate \|
>
> bharjitāḥ kvathitā dhānā prāyo bījāya neṣyate \|\| \[bhā.pu.
> 10.22.26\] iti \|

anubhavānanubhave yadi cet tvayā vismayaḥ kriyate, tadā hy anyo\'pi
kariṣyati anubhavānanubhavād eveti \|

punaḥ kīdṛśe ? aje \| yadi śukra-śoṇita-sambandhena prākṛta-jīvavat
śrī-kṛṣṇasyāpi janma bhavet, tadā vipratipatti-pūrvaka-praśnaḥ syāt \|
tat tu nāstīty āha---yato aje prākṛta-janma-rahite devakyāṁ
vatsala-rasālambana-bhūtāyāṁ nitya-mātṛtvena siddhāyāṁ janma svīkriyata
eva \| svecchayā bhakta-vātsalyenāvirbhavati \| yaśodā-nandaneti
devakī-nandaneti svarūpam ajatvaṁ dharmaḥ \| bahisthāpyataḥ
praveśa-ghaṭanārtham uktam \| yathā bahir ānanda-pūrṇatvena sthitiḥ,
tathānanda-rūpe devakī-garbhe praveśo\'bhilāṣiṇeti \| ato\'je vismayo na
kāryam \|

nanu, devakī-nandane prasiddhe\'jatvaṁ katham ? iti cet,
tatrāha---yogeśvareśvare iti \| yogas tu aghaṭita-ghaṭanā-sāmarthyam \|
tena yoga-balena bhogārtham anekāni śarīrāṇi kṛtvā
bhagavat-prasāda-labdha-sāmarthyāḥ santo yoginaḥ kāya-vyūhena bhogaṁ
bhuktvā svābhilāṣitāṁ gatim āpnuvanti \| teṣāṁ yogas tv āgantuko
dharmaḥ, bhagavaty anāgantuka ity etāvān eva viśeṣaḥ \| bhagavāṁs tu
tad-dharma-viśiṣṭo\'pi, anyeṣāṁ yoga-phala-dātā yogam āpadyatas
tad-dehānām alaukikatvaṁ sampādanena nitya-maṇḍala-praveśe vismayo na
kārya iti \|

punaḥ kīdṛśe ? kṛṣṇe \| kṛṣir bhū-vācaka- ity ādy-arthas tu yaugikaḥ,
rūḍhas tu yaśodā-stanandhaye \| rūḍhir yogam apaharatīti nyāyāt \|
yaśodā-sambandhenaiva vrajaukasas tu snehādhikyaṁ sūcitam \| sarve
sarveṣu sva-sambandhiṣu snigdho bhavantīti prasiddhiḥ \| iyaṁ līlā
nirdoṣa-pūrṇa-guṇa-vigrahe kṛtā \| etad-anubhavāyogyeṣu vismaye
vidyamāne\'pi bhavatā vismayo na kārya iti \|

etat sambandha-vaibhavam āha---yataḥ śrī-kṛṣṇād dhetoḥ etat
sthāvarādikam api vimucyate \| ayaṁ bhāvaḥ---ko\'nurājan nidriyavān iti
\| indiryavat tenādhikāre sati, yan na bhajana-kriyā dṛśyate, tayā ced
anartha-nivṛttir iti siddhāntasya na kācid vipratipattiḥ dṛśyate \|
dṛṣṭārthakatvena tadā vismayo na kāryaḥ \| yamalārjunādau
śrī-kṛṣṇa-sambandhasyānanyathā-siddhatvena dṛṣṭa-caratvāt \|
śrī-mukhenāpy uktam---aho amī deva-varāmarārcitaṁ \[bhā.pu. 10.15.5\]
iti bahuśaḥ śrutatvāc ca \| śrī-śukaḥ svānubhūtaṁ kathayitvā rājānam
apahata-vismayaṁ kṛtavān iti \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ceti \| anyena
**vismayaḥ** kriyatāṁ nāma, atrārthe **bhavatā** tu garbhād ārabhya tan
mahimābhijñena **na kāryaḥ** gocārakatve'pi bhagavati devakī-putrate'py
aje gopa-strī-lāmpaṭye'pi yogeśvarāṇām apīśvare kṛṣṇe śarvāvatāriṇi ya
etat sthāvarādikam api **vimucyate** iti [śrī-svāmi-caraṇāḥ]{.mark} \|
yad vā, tal-līlā-parikarād bhinnam api jagad adhunāpi
tat-tat-kāma-snehādi-bhāvam anusmṛtya vimucyate guṇa-pravāhān muktaṁ
bhavati \|\|16\|\|

**\...**

\|\| 10.29.17 \|\|

tā dṛṣṭvāntikam āyātā bhagavān vraja-yoṣitaḥ \|

avadad vadatāṁ śreṣṭho vācaḥ peśair vimohayan \|\|

**śrīdhara-svāmī (bhāvārtha-dīpikā) :** prastutam[^187] āha---tā
dṛṣṭveti \| vācaḥ-peśair vāg-vilāsaiḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prakṛtam
anusarati---prastutam iti \| vadatāṁ śreṣṭhaḥ
caturmukha-śatamukha-sahasramukha-vyāsādi-śreṣṭhaḥ \| tāḥ gopyaḥ \|
peśo'ṅge dīptau helāyāṁ cūrṇane puṁsi iti mādhavaḥ \|
upekṣā-prārthanā-bodhaka-dvy-arthaka-vākyair vimohayann avadat \|
tatropekṣā-dyotakair viśeṣeṇa mohayan āmugdhā iva kurvan \|
prārthanā-gamakais tu viśeṣeṇa snehavatīḥ kurvann iti viśeṣaḥ \| avāca
iti chede lajjayā kim apy avadantīr iti peśaiḥ saundaryair ity arthaḥ
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tā veṇu-gītākṛṣṭāḥ
parama-vihvalā vrajasya yoṣitaḥ sarva eva nava-taruṇīḥ \| yad vā, vraja
eva sthātuṁ yogyāḥ, na hi bahirvanāntar āgantum ity arthaḥ \| tathāpi
nijāntikam evāyātāḥ prāptaḥ, na tu lajjādinā dūrataḥ sthitāḥ \| dṛṣṭvā
avadat \| svāgatam \[bhā.pu. 10.29.18\] ity-ādinā vakṣyamāṇam \|
kim-artham ? vācaḥ-peśair vāg-vilāsair viśeṣeṇa mohayan cittaṁ haran,
sva-viṣayakaṁ kāmaṁ nitarāṁ vardhayitum ity arthaḥ \| tac cāgre vyaktaṁ
bhāvi \|

nanu, vāg-vilāsa-mātreṇa kathaṁ vimohanaṁ syāt ? tatrāha vadatāṁ
śrī-caturmukha-sahasramukhādīnāṁ vāgmināṁ śrī-vyāsādīnāṁ vā kavīnāṁ
madhye śreṣṭhaḥ \| kutaḥ ? bhagavān sākṣāt sarvaiśvarya-yuktaḥ \| yad
vā, vacaḥ peśair bhaṅgī-viśeṣaiḥ \| ekaiva vāk samupekṣā-mayī sat
prārthanā-mayī ceti mitho virodhy ubhaya-koṭi-sparśād eva
kaitava-paripāṭī-pāṭavair ity arthaḥ \|
sākṣād-dharmādi-bodhana-paratve'pi nijātyanta-riraṁsā-tātparyeṇa
sva-viṣayaka-bhāva-viśeṣa-dṛḍhī-karaṇāt \| tatra hetuḥ---vadatāṁ śreṣṭha
iti \|

yad vā, rantuṁ manaś cakre \[bhā.pu. 10.29.1\] iti, jagau kalaṁ
vāma-dṛśāṁ manoharam \[bhā.pu. 10.29.3\] ity-ādinā tasya tābhiḥ saha
riraṁsā vyaktaiva \| evaṁ manasy anyad vacasy anyad eva
dharmādi-para-vāg-vilāsaiś ca vacasy anyad evety evam avahitthayā tā
vimohayan, vākyārtha-nirdhāraṇāśakteḥ \| vastutas tu
vācaḥ-peśaiḥsaundaryair ity ukti-paripāṭī-mātram eva tat, na tu tādṛśo
bhāva iti bodhayaty eva \|

yad vā, sarvatrāntarbhūto'pi śabdārtho draṣṭavyaḥ \| tathā hi,
vraja-yoṣitaḥ sahaja-nija-prema-parā api, tatrāpi tās tathā-bhūtā api,
tatrāpi tadānīṁ tatra nijāntikam āyātā api, sākṣād dṛṣṭvāpi svayaṁ ca
bhagavān sarvajñatvena tāsāṁ bhāvabhijño'pi, vācaḥ-peśaiḥ kapaṭa-vākyair
vimohayan parama-vaikalyaṁ prāpayann avadat \| kim-artham ? vadatāṁ
narmokti-caturāṇāṁ madhye śreṣṭhaḥ, narma-viśeṣārtham ity arthaḥ \|

yad vā, vācaḥ-peśais tāsāṁ vāg-vilāsair hetubhis tac-chravaṇārtham ity
arthaḥ \| yad vā, peśair nija-saundaryair vimohayann avadat \| kutaḥ ?
akāra-praśleṣeṇa avāco lajjayā kim apy avadantīr ity arthaḥ \| atas
tāsāṁ pratyukti-śravaṇānandāyety arthaḥ \| kutaḥ ? vadatāṁ śreṣṭhaḥ,
ukti-bhaṅgī-kuśalānāṁ svata eva parokti-cāturī-śravaṇa-rasikatvād ity
arthaḥ \| anyat samānam \| evaṁ sarvathā vastuto mitho
bhāva-vivṛddhy-artham eva jñeyam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ
parama-rasamaya-rāsa-līlā-prasaṅge'sminn antarāyānaucitye'pi sarveṣām
eka-cittatā-sampādanārtham evedṛśaḥ praśno bhavatā kṛtaḥ \| mayāpi
bhavad-anurodhenaiva siddhānta-prakriyeyaṁ vyañjiteti vyañjayan punar
aprārthito'pi svayam utkaṇṭhayā sahasā prastutam evāha---tā
veṇu-gītākṛṣṭāḥ parama-vihvalāḥ, tad eva darśayati vrajasya yoṣitaḥ
vraja eva sthātuṁ yogyāḥ nahi bahirvanam āgantum ity arthaḥ \| tatrāpi
nijāntikam evāyātāḥ prāptaḥ, na tu lajjādinā dūrataḥ sthitvā, dṛṣṭvā
avadan vācaḥ peśair vāg-vilāsaiḥ \| te ca dvividhāḥ śābdikā ārthikāś ca
\| pūrve tu
sulalita-varṇa-vinyāsa-sugama-subhaga-samuccāraṇa-smita-valita-śrī-mukha-locana-cillī-cālana-viśeṣādayaḥ
\| uttare rasa-bhāvālaṅkāra-vastu-rūpāḥ \| ete'pi caturvidhā
upekṣā-bhaṅgi-mayāḥ prārthanā-bhaṅgi-mayāḥ
tad-yugalārtha-sandhāpana-mayāḥ vāstavārtha-mayāś ca \|

tathā ca sati vimohayann iti hṛta-cittāḥ hṛta-vivekāś ca kurvann ity
artho yathāyatham ūhyaḥ \| tatra pūrvatvaṁ
śābdika-prārthanā-maya-vāstavārthamayeṣu uttarottaratvaṁ cānyayoḥ \|
tatra ca śābdikāḥ svabhāvena viśeṣatas tu bhāvena ārthikeṣu upekṣā-mayāḥ
svasminn utkaṇṭhā-vardhanārtham eva, na tūpekṣārthaṁ kṛtāḥ \| rantuṁ
manaś cakre \[bhā.pu. 10.29.1\], jagau kalaṁ vāma-dṛśāṁ manoharam
\[bhā.pu. 10.29.3\] ity uktatvāt \| ata evaitat pakṣe vāk-peśa-mātrato,
na tu tātparyata ity arthaḥ \|

evaṁ manasy anyad vacasy anyat ity avahitthayā tāsām utkaṇṭhayā
viṣaṇṇatā-sampādanaṁ, tena ca viveka-haraṇam iti \| tatrāpi
prārthanā-mayā nijautsukya-mātra-hetukāḥ \| tad-yugalārtha-sandhāpanaṁ
tu narma-kautukartham iti \|

tathā vacane yogyatāṁ kaimutyenāha---vadatāṁ śreṣṭhaḥ
nikhila-vāg-vaidagdhī-vidāṁ variṣṭhaḥ, yato bhagavān
svābhāvika-tādṛśa-jñānādibhiḥ sarvātiśāyī \|

yad vā, sarvatrāntarbhūto'pi śabdo draṣṭavyaḥ \| tathā hi vraja-yoṣitaḥ
sahaja-nija-prema-paratvena prasiddhā api, tatrāpi tās tādṛśaṁ
prema-vikāraṁ prāptā api, tatrāpi tadānīṁ nijāntikam āyātā api, sākṣād
dṛṣṭvāpi svayaṁ ca bhagavān sarvajñatvena tāsāṁ bhāvabhijño'pi vācaḥ
peśaiḥ kapaṭa-vākyair vimohayan parama-vaikalyaṁ prāpayann avadat \|
kim-artham ? vadatāṁ narmokti-caturāṇāṁ madhye śreṣṭhaḥ,
narma-viśeṣārtham ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha prakṛtam āha---tā
dṛṣṭvety ādi \| bhagavān avadat \| vadatāṁ vāgmināṁ śreṣṭhaḥ \| kim
kurvan ? vācaḥ-peśair vācām avayair vimohayan, avayavā
nānā-prakāra-bhāvāḥ \| piśa avayave ity asmāt \| te ca
svīkāra-tāṭasthya-parihārādibhir bhedaiḥ \| niṣedhe vidhiḥ \| vidhau
niṣedha ity-ādi-viparīta-lakṣaṇārthaḥ \|\|17\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ prāsāṅgikaṁ parisamāpya
prastutam āha---tā iti \| yā veṇu-nāda-mādhuryeṇa tan-nāmnā āhūtāḥ,
duhantya ity-ādi gṛha-karma hitvā, śuśrūṣantyaḥ iti dharmaṁ hitvā,
añjantya iti daihika-saṁskāraṁ hitvā, kevalaṁ premṇaiva saṅgatā
vraja-yoṣita ity anena pañca-vidhānām āgamanam uktaṁ
cāturī-viśeṣānabhijñā antikaṁ samīpam āgatāḥ, cāturī-viśeṣe\'vahitthayā
dūrataḥ sthitir bhavet, tat tu nāstīti sa-sambhramāgamanena jāyate \|

kiṁ ca, mohitāsu cāturī-viśeṣo nādeti \| tā dṛṣṭvā avadat \| kim avadat
? ity apekṣāyāṁ manaś cakra ity atra mānasa-līlāyāṁ yac cintitaṁ pūrvaṁ
tad adhunā provāca \| kiṁ kurvan ? vācaḥ peśair vimohayan \|
vāg-vilāsaiḥ viśeṣeṇa mohaṁ prāpayan pūrvaṁ veṇu-nādena mohitāḥ, idānīṁ
bhāva-parikṣārthaṁ sthūṇa-nikhanana-nyāyena tam eva bhāvaṁ dṛḍhīkariṣyan
tāvad-vacanenaiva svāntikam eva vipralambham utpādya,
madhura-rasa-paripāṭī śikṣayituṁ rukṣa-mudrayā svāgatam ity ādy uvāca \|

nanu, veṇu-nādenāsmān āhūyādhunā bhāva-parīkṣārtham eva yathārthena
vacanena nivartayatīti tāsāṁ manasi kathaṁ na bhavet ? tatrāha---vadatāṁ
vāgmināṁ śeṣādīnāṁ madhye śreṣṭhaḥ \| tatra hetu-garbhaṁ viśeṣaṇam
āha---bhagavān \| vacanena vipralambham utpādya rasaiśvaryeṇa
paripoṣayitum anekāsu ekenaiva vigraheṇa sva-vilāsaṁ sañcārayituṁ
samarthaḥ \|

yad vā, vācaḥ peśaiḥ bahir dharma-bodhakaiḥ bhaya-pradarśanena
nivartana-paraiḥ riraṁsā-pracchādakair antas
tad-uddīpana-vibhāva-pradarśakaiḥ mama dharmādy-upekṣā-pūrvakaṁ
rasādhikaraṇa-poṣakaiḥ kapaṭa-pāṭava-digdhair ity arthaḥ \| manasy anyad
vacasy anyad iti vimohanābhiprāyaḥ grahaṇa-śaktyā prāpayan \|

yad vā, peśaiḥ nijāṅga-sauṣṭhavair vimohayan iti kartavyatā-śūnyā
kurvan, ata eva tad-vapuṣas tejaḥ-puñjena pratāḍitākṣitvāt yugapat
samagra-mukha-śobhā-grahaṇāśaktyā prathamaṁ
caraṇāravindārpita-locanatvād vāca adho-vadanāḥ \|

yad vā, mukhe rukṣa-mudrām ākalayya tāvat kim api vaktum apārayantīḥ \|
yad vā, anyāveśenāgamana-vaśāt śvāsādhikyena vācaḥ
namanādi-tādṛg-vyavahāram api kartum aśaknuvantīḥ \| yad vā, dṛṣṭiṁ
paricitya kiṁ vadiṣyatīti avāco maunam avalambamānāḥ praty avadat
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāsāṅgikaṁ virodhaṁ
samādhāya-prastutam āha---**tā** veṇunādākṛṣṭā **vadatāṁ**
kāla-deśa-pātraucityena vacana-cāturyavatāṁ madhye **śreṣṭhaḥ** \|
**peśair** avayavaiḥ piśa avayave ghañ-antaḥ prayogaḥ \| vāco'vayavā
vācya-lakṣya-vyaṅgya-bodhakā ye rūkṣāḥ snigdhāś ca aṁśās tair
**vimohayan** veṇu-nādena mohitā api tā viśeṣeṇa mohayitum atra tāḥ
prati rūkṣoktyaiva bhagavatas trayo manorathāḥ setsyanti prīti-viṣayasya
kāntasya mamaudāsīnye dṛṣṭe'py āsāṁ prīti-leśo'pi na hrasatīti prītiḥ
śuddhatāṁ loke darśayiṣyāmīti \| tathā samprayoge vaiparītyam
ivādya-nāyikā-dharmam avahitthā-mayaṁ vāmyam ahaṁ grahīṣyāmi \|
nāyaka-dharmautsukya-prakaṭana-mayaṁ dākṣiṇyam etā grāhayiṣyāmīti \|
milane'pi vaiparītyaṁ racayiṣyāmīti \| tathā parama-lajjāvatīnāṁ
yuvatīnāṁ svābhāvikyā avahitthayā saṅgopitāny apy āntaraṇāni vacanāni
prakṛti-viparyāsa-prāpaṇayā śroṣyāmīti \| yadyapi kāminīnāṁ
kucādy-avayava-vṛndaṁ vastrāvṛtatvena gūḍham eva camatkāra-kārakam iva
tāsām antarīṇam autsukyam api bahir vāmyenāvṛtam eva camatkāra-kārakaṁ
rasajñā manyante, na tūdghāṭitaṁ tad api kadācit kaścin nāyakaḥ
sambhogyāyā nāyikāyā anāvṛtāny evāṅgāni yathā didṛkṣate, tathaiva
vāmyānāvṛtam āntarīṇam autsukya-vacanaṁ ca śuśrūṣate, kintu
puruṣāntarasya sva-vayasyāder api sannidhau na didṛkṣate, nāpi
śuśrūṣate, tathaiva kṛṣṇo'dṛṣṭa-carān āvṛta-gopī-sarvāṅgaḥ samprati
tāsāṁ vāmyānāvṛtam āntarīṇaṁ vacana-vṛndaṁ śuśrūṣate iti \| ata eva
priya-narma-sakham api sva-saṅginaṁ tadānīṁ na cakāreti jñeyam
\|\|17\|\|

**\...**

\|\| 10.29.18 \|\|

śrī-bhagavān uvāca---

svāgataṁ vo mahā-bhāgāḥ priyaṁ kiṁ karavāṇi vaḥ \|

vrajasyānāmayaṁ kaccid brūtāgamana-kāraṇam \|\|

**śrīdhara-svāmī (bhāvārtha-dīpikā) :** sarvāḥ sa-saṁbhramam āgatā
vilokya sa-bhayam ivāha---**vrajasya** iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bho **mahābhāgāḥ** ! vo
yuṣmākaṁ vane **su**ṣṭhu **āgamanaṁ** jātaṁ kim ? api tu na, ato
**vaḥpriyaṁ kiṁ karavāṇi** ? na mayā kim api kartuṁ śakyam \| *sarvā*
gopyaḥ *sa-sambhramaṁ* sa-sādhvasaṁ yathā *sa-bhayaṁ* pratyucyate
tathāha---**vrajasya** iti \| **vrajasya** kiṁ svit **anāmayaṁ**
kleśo'bhāvo'sti ? evaṁ sambhrameṇa **āgamane kāraṇaṁ brūta** ity
apekṣāyām \|

prārthanāyāṁ tu mama **mahad-bhāga**-rūpā madīya-bhāgya-rūpā vā mahaty
ābhā kāntir yasyāḥ, sā mahābhā rādhā, tāṁ gacchanti sakhī-bhāveneti
tathā \| yad vā, mahyate pūjyate mayeti **mahā** rādhā, tasyā **bhā**
dīptir āgatā yāsu, tāḥ \| **vaḥ** **su**ndaram **āgamanaṁ** jātam \|
vraja-gata-paty-ādi-bhītim ālakṣyāha---**vrajasya** vraja-sambandhinīnāṁ
vaḥ, **anāmayam** abhayam \| te śrāntā māyā-mohitāḥ suptāḥ
**svāgamana-kāraṇam** āśaṅkitaṁ **brūta** \| yad vā, **āgamanasya**
**kaṁ** sukhaṁ tad eva **araṇaṁ** yasya taṁ māṁ kiñcit sambhāṣaṇaṁ
kuruteti gūḍho'rthaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tatrādau svīkāram
āha---**svāgatam** iti sukhenāgatam atyanumodanena svīkāraḥ \| he
**mahābhāgāḥ** ! **vo** yuṣmākaṁ **priyaṁ kiṁ karavāṇi** ? bhavatīnām
anurāgocitaṁ mayā kiṁ kartavyam ? tad aham ṛṇīva iti ca svīkāra eva \|
tāṭasthyam āha---**vrajasya** ity-ādi **āgamana-kāraṇaṁ brūta**
\|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prathamam
avahitthayaudāsyam avalambamānaḥ sādaram āha---**svāgatam** iti \|
**vo** yuṣmākaṁ śobhanam āgamanaṁ vṛttam ity arthaḥ \| yad vā, yuṣmābhiḥ
suṣṭhu āgataṁ kim ? **mahān bhāgo** bhāgyaṁ pātivratyādi-lakṣaṇaṁ yāsāṁ,
tāsāṁ sambodhanam \| ato **vo** yuṣmākaṁ **kiṁ priyaṁ karavāṇi** ? api
tu na kiñcit kartuṁ śaknomi ity arthaḥ \| yad vā, **kiṁ karavāṇi,** tad
ājñāpayantu ity arthaḥ \| mahā-bhāgānāṁ priyācaraṇena mamāpi
dharma-viśeṣo bhāvīti bhāvāḥ \|

etat sarvaṁ svata evaudāsīnyaṁ gamayaty eva, loke prāyo
gauraveṇaivaitādṛśa-praśna-pravṛtteḥ \| ata eva pūrvaṁ yajñapatnīḥ praty
apy evam evoktam \| kevalaṁ tāsu tatra brāhmaṇītvena paramādarād āsyatām
\[10.23.25\][^188] iti, āsu tu vrajāṅganātvena prakṛtyaiva priyatvāt,
**priyaṁ vaḥ** iti viśeṣaḥ \| yad vā, **vaḥ kiṁ priyaṁ karavāṇi** iti
sākṣān mukhoktyā tābhyo'py āsu paramaudāsīnyam eva sūcyate \|

vastutas tu etāsāṁ tādṛśāgamanaṁ dṛṣṭvā
parama-prītyaivāha---**svāgatam** ity-ādi \| **mahā-bhāgā** iti
rāsa-krīḍayā mahā-lakṣmīto'tisaubhāgya-viśeṣābhiprāyeṇa \| kiṁ vā,
sarva-parityāgena tad-ekāpekṣayā tāsām āgamanāt svasya ca
tādṛśatvābhāvena svasmād api mahattva-vivakṣayoktam \| atas tāsāṁ
prema-para-vaśaḥ sann āha---**priyam** iti \| tac ca
priya-jana-vaśīkaraṇa-caturasya vidagdha-śiro-mukuṭa-maṇeḥ svābhāvikam
eveti dik \| ata eva yajñapatnīṣūkter āsu viśeṣaḥ \| **priyaṁ va** iti
yukta eveti \|

atraikaikaiva-vāk samupekṣā-mayī samprārthanā-mayī cety uktaṁ, tatra
samupekṣāmayītvaṁ prapañcitaṁ, samprārthanāmayītvaṁ śleṣa-rūpeṇa
kathyate \| tathā hi---he **mahābhāgāḥ** ! mahān bhāgo bhāgyaṁ yāsāṁ
**vo** yuṣmākaṁ **svāgatam** \| yato mahābhāgāḥ \| īdṛśī jyotsnī
tatrāpīdṛśaṁ vanaṁ tatrāpīdṛśo'nuvartī jano'yam anukūlaḥ \| tatrāpīdṛśaṁ
vo nava-yauvanādi iti mahad bhāgyam eva \| ato yuṣmākaṁ kiñcit **priyaṁ
karavāṇi** \| yad vā, **va** ity asya antya-padenānvayaḥ, nijeṣṭaṁ kiṁ
karavāṇi, kim api sādhayiṣyāmīti \|

yadyapy artha-śleṣoktau samyag akṣarārthe saṅgatir nāpekṣyate, tathāpi
viduṣāṁ satāṁ prītaye kathañcid yatemahi \| evam ādau sadācāra-rītyā
samāgata-janeṣu vaktuṁ yogyam uktvā sarvā eva yugapat sa-sambhramam
āgatā vīkṣya svayam api kaitavena sabhaya-sambhramam eva
pṛcchati---**vrajasya** iti \| **anāmayaṁ** maṅgalam \| **kaccit**
praśne \|

nanu---caturasiṁha ! tathā sati gopādayo'py āgatāḥ syur iti cet ? satyam
\| tarhi aṅganā-viṣayakaḥ keṣām api daityādīnām upadravo nūnaṁ bhaved
iti dhūrtatayā āśaṅkyeva sāṭopam āha---**brūta** iti\| **nijāgamanasya
kāraṇaṁ** hetuṁ prayojanaṁ vā \|

athavā, tad-ukty-abhiprāyānirdhāreṇa lajjayā vānuttarās tā vīkṣya
śoka-vegenāmaṅgalasyāśrāvyatvena vā kiñcid avadantīr matveva kiñcid
anyad eva cotthāpayan sa-vaiyagryam iva pṛcchati---**vrajasya** iti \|
evaṁ sarvam agre'py āśaṅkādikaṁ kaitavenaiveti jñeyaṁ, tathāpy avadantīḥ
prasanna-mukhīś cālokyāśvastatām abhinayan salajjam ivāha---**brūta**
iti \| śakra-kṛta-durvṛṣṭy-ādineva mat-pārśve'tra rātrau prāyaḥ sarvāsām
īdṛś**āgamana-kāraṇaṁ** mad-durvitarkyatvād yūyam eva svayaṁ **brūta**
ity arthaḥ \|

vastutaś ceyaṁ narma-bhaṅgir eva \| śleṣārthaś cāyaṁ---kiṁ ca, yuṣmākam
āgamanenaiva vrajasya maṅgalaṁ vyaktam \| ata **āgamanakaṁ** yuṣmākam
āgamana-sukham ad eva **araṇaṁ** śaraṇaṁ yasya taṁ māṁ kiñcit kiṁ
**brūta** \| mayā sahālāpaṁ kiṁ kariṣyatha ? ity arthaḥ \| yad vā,
avyayānām anekārthatvāt **kaccit** kiñcid **brūta** ity arthaḥ
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prathamam avahitthayaudāsyam
avalambamānaḥ sādaram āha---**svāgatam** iti \| **vo** yuṣmākaṁ,
śobhanam āgataṁ vṛttam ity arthaḥ \| yad vā, **vo** yuṣmābhiḥ suṣṭhu
āgataṁ **kaccid** iti praśne \| **mahān bhāgo** bhāgyaṁ
pātivratyādi-lakṣaṇaṁ yāsāṁ tāsāṁ sambodhanam \| ato **vo** yuṣmākaṁ
**kiṁ priyaṁ karavāṇi,** api tu na kiñcit kartuṁ śaknomi ity arthaḥ \|
yad vā, **kiṁ karavāṇi** tad ājñāpayantv ity arthaḥ \| mahā-bhāgānāṁ
priyācaraṇena mamāpi dharma-viśeṣo bhāvīti bhāvaḥ \|

pūrvaṁ yajñapatnīḥ praty apy evam evoktaṁ, kintu tatra āsyatām
\[10.23.25\] iti gauravaṁ vidhāya kiṁ kartuṁ śaknomi, api tu na kim
apīti kevalam audāsyam \| atra tu **priyaṁ kim** iti śleṣeṇa
sākāṅkṣatvam apīti viśeṣaḥ \| vastutas tu etāsāṁ tādṛśāgamanaṁ dṛṣṭvā
parama-prītyaivāha---**svāgatam** ity-ādi \| **mahā-bhāgā** iti
sarva-parityāgena tad-ekāpekṣayā tāsām āgamanāt svasya ca
nānā-priya-janāpekṣayā tādṛśatvābhāva-mananena svasmād api
prema-mahattva-vivakṣayoktam \| **bhāgo**'tra bhajanam \|

atas tāsāṁ prema-para-vaśaḥ sann āha---**priyam** iti \| tac ca
priya-jana-vaśīkaraṇa-caturasya vidagdha-śiromaṇeḥ svābhāvikam eveti dik
\| tad ittham eva paratra ca vastuta ity-ādikam iti-śabda-paryanto
vāstavo'rtho jñeyaḥ \|

tad-anantaraṁ tu narmādi-mayo jñeyaḥ \| tathā hi, svāgatam ity-ādinā
narmaṇā sad-ācāram ivāśritya samāgata-janeṣu vaktuṁ yogyam uktvā sarvā
eva yugapat sa-sambhramam āgatā vīkṣya svayam api kaitavena
sa-bhaya-sambhramam iva pṛcchati---**vrajasyeti** \| **anāmayaṁ**
maṅgalaṁ kaccit \|

nanu, catura-siṁha ! tathā sati gopādayo'py āgatāḥ syur iti cet ? satyam
\| tarhi aṅganā-viṣayakaḥ keṣām apy upadravo nūnaṁ bhaved iti dhūrtatayā
āśaṅkyeva sāṭopam āha---**brūteti**\| **nijāgamanasya kāraṇaṁ** hetuṁ
prayojanaṁ vā \|

athavā, tad-ukty-abhiprāyānirdhāraṇena lajjayā cānuttarās tā vīkṣya,
manye śoka-vegenāmaṅgalasyāśrāvyatvena vā kiñcit na vadatheti vyañjayan
kiñcid anyad eva cotthāpayan sa-vaiyāgryam iva pṛcchati---vrajasyeti \|
evaṁ sarvam agre'py āśaṅkādikaṁ kaitavenaiveti jñeyaṁ \| tathāpy
avadantīḥ prasanna-mukhīś cālokyāsvastatām abhinayan salajjam
ivāha---brūteti \| bhavatu mad-durvitarkatvaṁ, yūyam eva svayaṁ brūtety
arthaḥ \|

atraikaikaiva vāk samupekṣā-mayī samprārthanā-mayī cety uktam \|
tatrāsyāḥ samupekṣāmayītvaṁ prapañcitaṁ, samprārthanāmayītvaṁ kathyate\|
idam eva śleṣārthatayāgre'pi pratiślokaṁ lekhyam \| tathā hi---he
**mahā-bhāgāḥ** ! mahān bhāgo bhāgyaṁ yāsām īdṛśī jyotsnī, tatrāpīdṛśaṁ
vanaṁ, tatrāpīdṛśaṁ vo nava-yauvanādi, tatrāpīdṛśo'nuvartī jano'yam
anukūlaḥ iti mahad eva bhāgyam iti \| tatreṣṭa-praśna-rūpaṁ
prārthanā-sopānam āha---**kaccit vo** yuṣmākaṁ **svāgataṁ** ? prārthanām
āha---**vo** yuṣmākaṁ **kiṁ priyaṁ karavāṇi** \| ato bhavatīnāṁ yat
hṛd-gataṁ kim api priyam asti, tad eva mama prārthanīyam ity arthaḥ \|
tatra niruttarā vīkṣya punaḥ prārthanārthaṁ sopānāntaram
āha---**vrajasyeti** \| prārthanām āha---**brūteti** \| mā lajjateti
bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** ukti-pratyuktimad-vākyaṁ
saṁlāpa iti kīrtyate \[u.nī. 11.85\] \| sa yathā---**svāgataṁ vo
mahābhāgā** ity-ādikam, vyaktaṁ bhavān vraja-bhayārti-haro'bhijātaḥ
\[bhā.pu. 10.29.41\] ity-ādy-antam \| atra śrī-kṛṣṇa-vākyeṣu
prathamo'rthas tāsu veṇv-ādi-mohitāsv api vāmyam ācarantīṣu
saṅga-prārthanā-rūpaḥ \| dvitīyas tu parihāsāya tad-bhāva-parīkṣaṇāya ca
tad-āgamana-kāraṇa-sva-saṅga-pratyākhyāna-rūpaḥ \| tathaiva tāsāṁ
vākyeṣv api tat-prārthanā-pratyākhyāna-rūpaḥ \| ata eva
pārasparika-samāna-vaidagdhī-mayatvād atitarāṁ rasaḥ puṣyate \|
**svāgatam** iti ubhayatra samānam eva \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svāgatam ity-ādikam
uttara-pratyuttaram \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatrādau svīkāra-pūrvakam
āha---**svāgatam** ity-ādi \| he **mahā-bhāgāḥ**!
parama-saubhāgya-bhājaḥ \| svāgataṁ sukhenāgatam \| **priyaṁ kiṁ
karavāṇi vaḥ**, vo yuṣmākaṁ kiṁ karavāṇi yuṣmākam anurāgocitaṁ priyam
īśvaro'py ahaṁ kartum asamartha eva, tenāhaṁ va ṛṇīveti svīkāraḥ \|
tāṭasthyam āha---**vrajasyānāmayaṁ kaccit** ? **āgamana-kāraṇaṁ brūta**,
kim artham āgatāḥ stha, tat kathayata \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tāvat tāsāṁ bhāva-parīkṣārthe
svāgatam ity-ādi-vākyāny āha \| vraje pañca-vidhā
gopyaḥ---nitya-siddhāḥ, upāsanā-siddhāḥ, daṇḍakāraṇya-muni-rūpāḥ,
śruti-rūpāḥ, devāṅganāś ca \| kramaśaḥ padya-yugmena pṛthag yūthe
mukhyāḥ praty āha \| tatra nitya-siddhāḥ prati svāgatam iti
padya-dvayena, upāsanā-siddhāḥ prati mātara iti padya-dvayena,
muni-rūpāḥ prati tad yāteti dvābhyāṁ, śruti-rūpāḥ prati **bhartuḥ
śuśrūṣaṇam** iti dvābhyāṁ, devāṅganāḥ prati asvargyam \[26\] iti
dvābhyām \| evaṁ daśa vākyāni bhavanti \|

audāsīnyam akāmatvaṁ sāpekṣatvaṁ sakāmatā ekasminn eva vākye tu
tātparyaṁ hi caturvidham ādya-dvayena bhavati \| vipralambho tu tāpakṛt
antya-dvayena bhavati \| sambhogas tāpa-śānti-kṛt---bho **mahābhāgāḥ**
parama-saubhāgyatvasya **vo** yuṣmākaṁ **svāgataṁ, priyaṁ** svasminn
āgata-prāptam eva \| ataḥ paraṁ **kiṁ priyaṁ vo** yuṣmākaṁ **karavāṇi**
\| pūrṇānāṁ kṛtenālam ity arthaḥ \| kiñcid aparyāptaṁ cet, tarhy
ājñāpayantv ity arthaḥ \| ādara-viśeṣeṇaudāsīnyaṁ vyañjitaṁ, nāsmākaṁ
kāma-viśeṣo'sti bhavatīnāṁ priyācaraṇam eva dharma-viśeṣa-prāptir iti
akāmatvaṁ sūcitam \|

yad vā, vāstavo'rthaḥ svayam eva \| he **mahābhāgāḥ** ! mahān bhāgo
bhāgyaṁ yāsāṁ tāḥ \| yad vā, mahān bhāgo bhajanaṁ yāsāṁ tāḥ \| yad vā,
mahatī cāsau bhā prītis tāṁ gatā iti \| paty-ādi-tyāgenāgatānāṁ mukheṣu
pratibhā-viśeṣodayāt, yataḥ pratibandham avagaṇayyyāgatāḥ \| **vo**
yuṣmābhiḥ **svāgataṁ** sve sva-sthāne ramaṇa-sthāne āgatam \| **vo**
yuṣmākaṁ **kiṁ priyaṁ karavāṇi** ? veṇu-nāda-śravaṇānantaram evāgatāḥ,
tat suṣṭhu kṛtam \| ataḥ paraṁ yathecchaṁ ramaṇaṁ bhaviṣyatīti sūcitam
\| ataḥ sāpekṣatvaṁ sakāmatvaṁ sūcitam \|

evaṁ tāsām āgamanam anumodya sambhramam ālakṣyāha---**vrajasya** iti \|
**vrajasya** bhavatīnāṁ nivāsa-sthānasya **anāmayaṁ** nirupadravaṁ
maṅgalam iti yāvat \| **kaccid** iti komala-praśne sarvasya ced
upadravo'bhaviṣyat, tadā sarve vṛddhā yuvāno bālāś cāgatānāmayatve
lajjām ālakṣya tām apanudann āha---**āgamana-kāraṇaṁ brūta** kathayata
\| mama śakyaṁ cet, tadā śāntiṁ vidhāsye \| no cet, tadā vyābudhya
gamyatām iti \| atra mama kaścit svārtho nāsti, kāmo'pi nāsti \|
vyañjanayā vāstavam artham āha---**vrajasya** sarvasya bhavatīnāṁ
pati-putrāder anāmayam ārogyam upadravakatvābhāvo vartate \| **kaccid**
iti sandeha-pūrva-praśne mayā cāturī-viśeṣeṇa tathaiva kṛtam, yathā
kaścid atra nāgamiṣyatīti \| śaṅkā cet kathayata, saṅkocena akathayantīḥ
praty āha \| **āgamana-kāraṇam** āgamane kāraṇam abhīṣṭa-viśeṣaṁ
**brūta**, yena ramaṇābhilāṣeṇāgatāḥ tat sarvaṁ mukhena kathayata, tad
ahaṁ sarvam eva sampādayiṣye \|

yad vā, **anāmaya**-praśnena vānurāgeṇa tūṣṇīṁ-bhāva-sthityā
mukha-prasattyā ca upadravābhāvam ākalayyāha \| **āgamana-kāraṇam**
āgamane tathā yat **kaṁ** sukhaṁ, tasya **araṇaṁ** śaraṇam āśrayaḥ, taṁ
māṁ prati **brūta** \| yad vā, **āgamanena** sthityā yat **kaṁ** sukhaṁ
tatra **araṇam** āśrayaḥ sthalam iti tāvat, tad **brūta** \| vane vā
puline vā jale vā vihariṣyatheti kathayata, tathaiva sampādayiṣye \|
vyañjanā-vṛttyā tan-manoratha-[pūrṇaṁ pratiśrutīty]{.mark} arthaḥ \|
sāpekṣatva-sakāmatve darśite \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha strī-puṁsāṁ
rasajñānāṁ milane tāvad iyaṁ rasa-rītir yat pumāṁso ratautsukyām
āviṣkurvate, striyas tu tatrāsahiṣṇavaḥ kupyantīty atas tām eva
rasa-rītiṁ prathamam āśritya kṛṣṇa āha---**svāgataṁ vo** yuṣmākaṁ
**kaccit** sukhamayam āgamanaṁ vṛttam ? yato yūyaṁ **mahā-bhāgāḥ**
janmārabhya duḥkhasya mukhaṁ bhavatībhiḥ kadāpi na dṛṣṭam iti bhāvaḥ \|

yad vā, nāyaṁ praśnaḥ, kintu pratyuktiḥ \| ato yuṣmākaṁ \[**svāgataṁ**\]
śobhanam āgamanam adya vṛttam \| yad atrāgataṁ tat samyak kṛtam, yato
**mahā-bhāgā**, bhāgyavatīnāṁ hi sarvāḥ kriyā eva saphalībhavantyaḥ,
svasya parasya ca sukhadā bhavantīti bhāvaḥ \| ato **vaḥ kiṁ priyaṁ
karavāṇi** ? adhunā rātrāv atra nirjane vane ekākinā yūnā mayā yuvatīnāṁ
vo yat priyam ātithyaṁ kartuṁ śakyaṁ syāt, tad **brūta** \|
yuṣmat-priya-cikīrṣau mayi sāralyena sva-priyaṁ kṛpayā spaṣṭaṁ
vaktavyam, yathā niḥsandehaṁ tatrāhaṁ pravarteyeti bhāvaḥ \|

tataś ca, bho mahā-sāhasika lampaṭa ! asmān api pativratāḥ yad evaṁ
vaktum utsahase, tat kiṁ dharmato rājataś ca na bibheṣi ? iti samucitaṁ
pratyuttaram aprāptavatā **priyaṁ kiṁ karavāṇi** ? ity asya
vyañjite'ṅga-saṅga-rūpe'rthe sammati-lakṣaṇaṁ lajjā-hetukaṁ maunam eva
dṛṣṭavatā bhagavatā vicāritaṁ---yady etābhiḥ sva-samucitaṁ vāmyam adya
nāṅgīkriyate, tarhi mayāpi sva-samucitam autsukyaṁ na bahiṣkaraṇīyam,
kintu vāmya-miśram eva \| tataś ca sambhoga-bhede samprayoge yathā
vaiparītyam api cāru bhavati, tathaiva sambhoga-bhede sammilane'pi
vaiparītyam api cāru bhavatu \| kintv āsāṁ
mahā-mohana-veṇu-nāda-mādhvīka-pānotthātivaivaśyād eva
prakṛti-viparyāyaḥ, tata eva dākṣiṇyaṁ mama tu vaivaśyābhāvāt
tad-anurodhād eva kṛtrimaṁ vāmyaṁ bahir eva kāryam, antas tu svābhāvikam
autsukyam asty evety ādikaṁ vicārya ca vāmya-padavīm āroḍhuṁ
sabhaya-sambhramaṁ pṛcchati---**vrajasya** iti \| **kaccid
vrajasyānāmayaṁ** maṅgalaṁ na jāne sāmprataṁ vraje kaścid indrādi-kṛta
upadravo vartate, yataḥ sarvā eva bhavatyo bhītāḥ pālāyya sva-trāṇārthaṁ
mad-antikām āyātā iti bhāvaḥ \| tataś ca keyam adyatanasya
dhūrtatā-laharīti mithaḥ sasmita-savismayāvalokaṁ vitarkayantīṣu tāsv
aho yuṣmākaṁ maunenaivāvagamyate, nopadravaḥ \| tarhi **brūta** kim
artham āyātāḥ, ahaṁ tu nābhyūhituṁ samartha iti bhāvaḥ \|\|18\|\|

**\...**

\|\| 10.29.19 \|\|

rajany eṣā ghora-rūpā ghora-sattva-niṣevitā \|

pratiyāta vrajaṁ[^189] neha stheyaṁ strībhiḥ sumadhyamāḥ \|\|

**śrīdhara-svāmī (bhāvārtha-dīpikā) :** lajjayā manda-hasitam
ālakṣyāha---**rajany eṣā** iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gopāṅganānāṁ
*manda-hasitaṁ* smitam \| **rajanī** vyabhicāri-janānurañjany apy
**eṣā** **ghorāṇāṁ** bhayadānāṁ rūpaṁ prakṛto yasyāṁ sā \| tad
evāha---**ghora-sattvā** vyāghrādyāḥ, tair **niṣevitā** \| yad vā,
rātri-caratvād **ghora-sattvā** rākṣasā vā\| **strībhiḥ**
bhīru-svabhāvābhiḥ \| yad vā, **ghora-sattvair** asmābhiḥ
yaṣṭi-kambala-dhāribhiḥ **niṣevitā** \| **sumadhyamāḥ** !
kṣīṇa-kaṭi-pradeśāḥ ! na gopa-yogyā iti sambuddhy-abhiprāyaḥ,
prārthanā-param idam \| tāṁs tyaktvā māṁ sevadhvam ity abhiprāyaḥ \|

dvitīyo'rthaḥ---udita-pūrṇa-candrā janānurañjanī ghora-rūpā \|
**aghora-sattvā** yoginaḥ, tair jana-sambādhābhāvān **niṣevitā** \|
tasmād **vrajaṁ prati na** **yāta iha stheyam** \| anyatra tiṣṭhantu
nāma mat-pārśve **strībhir na stheyaṁ** mamābāla-brahmacāritvena
strī-saṅga-parihārāt \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** niṣedhe vidhim
āha---**rajany eṣā ghora-rūpā** ity-ādi \| **eṣā rajanī ghoraiḥ sattvair
niṣevitāḥ** \| ata iyaṁ rātrir bhayaṅkarī, tasmād **iha na stheyam** \|
**vrajaṁ yāta** ity avasthāne niṣedhaḥ \| tatraiva vidhy-arthaś
ca---tathā hi, **eṣā rajanī** **aghora-rūpā** **aghoraiḥ** **sattvair**
hariṇādibhir eva **sevitā**, na tu vyāghrādibhiḥ \| **pratiyāta vrajaṁ
na, iha stheyaṁ,** he **sumadhyamāḥ** ! **strībhiḥ** strī-nāmībhir
lakṣmībhir bhavatībhir iti \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : eṣā** pratyakṣā \|
pratyakṣatvam evāha---**ghoraṁ** svarūpaṁ yasyāḥ sā, tāmasatvāt \| kiṁ
ca, **ghoraiḥ sattvaiḥ** prāṇibhir **ni**tarāṁ **sevitā** vyāptā \| ataḥ
**pratiyāta**, nivṛttya gacchata, nātra vilambo yukta ity
āśayenāha---**na** iti \| **iha** vane \| kiṁ ca, he **sumadhyamāḥ** !
sundarībhir asmin bhayānaka-kāle bhaya-sthāne ca sthātuṁ na yujyata
eveti bhāvaḥ \| anyat tair vyañjitam eva \|

yad vā, nanu rasika-śekhara ! bhavān iva vayam apy atra vihartuṁ puṣpādy
āhartuṁ vā āgatāḥ sma iti cet, tatrāha---**rajanī** iti \| **eṣā
rajany** eva, na tu dinam \|

nanu, rātri-vilāsin ! tataḥ ko nāma doṣaḥ ? tatrāha---**ghora** ity-ādi
svabhāvato bhaya-janikā, tatrāpi **ghora-sattvair niṣevitā** \| yad vā,
he kamala-locana ! jyotsnīyaṁ rātriḥ \| tatrāha---**ghora-sattva-** iti
\| ataḥ strībhir **iha** vane **na stheyam,** sthātuṁ na yogyam iti
**vrajaṁ pratiyāta** \|

śleṣeṇa yūyaṁ yūthaśo bahvyo vraja-puruṣa-samūhaṁ sva-sva-patīn iti
yāvat **pratiyāta** bhajata, ekākinā mayā bahvīnāṁ
priyācaraṇasyāśaktyatvāt \| ato'tra **na stheyam** iti narma-viśeṣaḥ \|

nanu bhīru-pravara ! ghora-sattvebhyo'smākaṁ na bhayam ?
tatrāha---**sumadhyamāḥ** ! he kṛśa-madhyāḥ ! kṛśāṅgīnām abalānāṁ
baliṣṭhebhyo bhayaṁ syād eveti bhāvaḥ \| vastutaś caitat tāsāṁ
sva-viṣayaka-bhāvasya draḍhī-karaṇārthaḥ \| kiṁ vā,
narmaṇotkaṇṭhā-vivardhanārthaṁ vā \| śleṣārtha-pakṣe ca
**ghora-sattvādinā** atra na ko'py āyāsyatīti bhāvaḥ \|

kiṁ ca, **eṣā** udita-pūrṇa-candramā janān rañjayatīti **rajanī** \|
a-kāra-praśleṣeṇa **aghora-rūpā** \| tamo'pagamāt \| yad vā, śāntā
āsanna-śuddha-sāttvika-puṇya-māsa-kārttika-sambandhāt \| iti
rāsa-maṅgala-yogyatety arthaḥ \|

kiṁ ca, **ghorai** rasa-vidhānakatvena bhaya-janakaiḥ **sattvair**
yuṣmat-paty-ādibhir dinavan **niṣevitā** \| yad vā, **aghorair**
vṛndāvana-svabhāvena mitho mitratva-prāptyā bhayājanakair eva
**sattvaiḥ** sarva-prāṇibhiḥ \| kiṁ vā, **aghoraiḥ sattvair**
hariṇa-mayūrādibhir eva rati-janakaiḥ \| yad vā, **ghoraṁ** duṣṭānāṁ
bhaya-janakam \| kiṁ vā, **aghoraṁ** keṣāñcid api janānāṁ bhayājanakaṁ
**sattvaṁ** balaṁ yasya mameti bālāśvāsanārtham \| kiṁ vā, **aghoraṁ**
śāntaṁ sukhadaṁ svabhāvo yasya, tena mayā **nisevitā** iti
nija-vaidagdhī-vijñāpanam \| ataḥ sarvathā **vrajaṁ na pratiyāta** \|
**iha eva stheyaṁ** yuṣmābhiḥ \| kutaḥ ? **strībhiḥ,** tatrāpi he
**sumadhyamāḥ** ! parama-sundarībhir ity arthaḥ \| ato mad-antika evātra
sthātuṁ yujyata evety artha iti \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : eṣā** pratyakṣā iti \| tāsāṁ
tarka-vāgmitām āśaṅkya draḍhayati---tataḥ kula-vadhūnāṁ bahir vanādāv
āgamanaṁ nocitam iti bhāvaḥ \|

nanu samuditya bahvīnām āgamanaṁ na doṣa-bhāk \| yadi ca doṣa-bhāk,
tarhi vraje'pi kim eṣā rajanī nāsti ? tatrāha---**ghora**- iti \|
**iha** vana eva **ghoraṁ rūpaṁ** tāmasa-svabhāvābhivyaktir yasyāḥ, na
tu vraje, ihāsahāyatvāt tatra sa-sahāyatvād iti bhāvaḥ \| tathā **iha
ghoraiḥ** prāṇibhir **ni**tarāṁ **sevitā** vyāptā ca \| ato **vrajaṁ
pratiyāta**, nivṛttya gacchata, nātra vilambo yukta ity
āśayenāha---**na** iti \|

nanu tarhi katham atra bhavatā sthīyate ? tatrāha---**strībhiḥ** iti na
tu striya iva puruṣā alpa-sattvā iti bhāvaḥ \| kiṁ ca, he
**sumadhyamāḥ** ! iti \"yatrākṛtis tatra guṇā vasanti\" iti nyāyena
sundarīṇāṁ guṇavatīnāṁ ca bhavatīnām atrāvasthānaṁ na yuktam iti bhāvaḥ
\| anyat taiḥ \|

yad vā, nanu rasika-śekhara ! bhavān iva vayam apy atra vihartuṁ puṣpādy
āhartuṁ vā samāgatāḥ sma iti chadmanā tāsām avasthitim
āśaṅkyāha---**rajanī** iti \| **eṣā rajany** eva, na tu dinam \|

nanu, rātri-vilāsin ! tataḥ ko nāma doṣaḥ ? tatrāha---**ghora**- iti \|
he kamala-locana ! jyotsnīyaṁ rātriḥ \| tatrāha---**ghora-sattva**- iti
\| śleṣeṇa, yūyaṁ yūthaśo bahvyo **vrajaṁ** tatra sthitān sva-patīn
**prati yāta** bhajata, ekākinā mayā bahvīnāṁ priyācaraṇasyāśakyatvāt \|
ato'tra **na stheyam** iti narma-viśeṣaḥ \|

nanu bhīru-pravara ! ghora-sattvebhyo'smākaṁ na bhayam \|
tatrāha---**sumadhyamāḥ** ! he kṛśa-madhyāḥ ! tanu-madhyatvāt kṛśāṅgīnām
abalānāṁ baliṣṭhebhyo bhayaṁ syād eveti bhāvaḥ \|

vastutaś caitat tāsāṁ sva-viṣayaka-bhāvasya vyañjanārthaḥ \|
narmaṇotkaṇṭhā-vardhanārthaṁ ca śleṣārthaś cāyaṁ bhaya-sambhāvanayā ca
nijābhīṣṭaṁ mā nivartayatety āha prathamārdhena \| **eṣā**
udita-pūrṇa-candrā janān rañjayatīti **rajanī** **ghora-rūpā**
ity-ādikayos tasmāt atra na ko'py āyāsyatīti bhāvaḥ \| tasmāt **iha**
mama vīrasyaiva sannidhau **stheyam** \|

yad vā, **aghora-rūpā** tamo'pagamāt **aghorair** vṛndāvana-svabhāvena
mitho mitratva-prāptyā bhayājanakair eva **sattvaiḥ** sarva-prāṇibhiḥ
divasa-prāyatvād asyā jyotsnyā **aghoraiḥ sattvair**
bhramara-kokilādibhir eva vā **niṣevitā** \|

yad vā, **ghoraṁ** duṣṭānāṁ bhaya-janakam a-kāra-viśleṣaṇe aghoraṁ
keṣāñcid api bhayājanakaṁ vā **sattvaṁ** balaṁ yasya mama, tena
**niṣevitā** iti bālāśvāsanārthaṁ \|

tac chrutvā pṛṣṭha-vartinīḥ sakhīḥ sa-smitaṁ parāvṛtya paśyantīḥ
pratyāha uttarārdhena \| ataḥ sarvathā **vrajaṁ prati** **na yāta** \|
**iha** eva **stheyaṁ** yuṣmābhiḥ \| kutaḥ ? **strībhiḥ** strī-jātīnām
īdṛśa-sthāna eva sthātuṁ yogyatvād ity arthaḥ \| tatrāpi ca, he
**sumadhyamāḥ** ! parama-sundarītvān mad-antika evātra sthātuṁ yujyate
evety artha iti \|\|19\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) : rajany eṣā** \| yadi kathañcid
āgatā eva tad ādhunā tu rajanyā **ghora-rūpāditvāt** **vrajaṁ prati na
yāta**, yātuṁ nārhatha \| kintu **strībhir** yuṣmābhir **iha** mama
vīrasya sannidhāv eva **stheyaṁ** sthātuṁ yogyam iti \| **sumadhyamā**
iti punar gamane khedam api darśitavān \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** parihāsa-pūrvaka-niṣedhe
vidhim āha---**rajany eṣā** ity-ādi \| **eṣā rajanī ghora-rūpā**, yato
**ghoraiḥ sattvaiḥ** prāṇibhir **niṣevitā** \| tasmād gṛhaṁ
**pratiyāta** \| **iha strībhir na stheyam,** striyaḥ sthātuṁ nārhanti
\| athavā, **strībhiḥ** saha yayā **na stheyam** \| yūyaṁ cen na
gacchata, tadāham eva gamiṣyāmīti tatrāvasthānaṁ prati niṣedhaḥ \| gṛhaṁ
**pratiyāta** iti vidhiḥ \|

punar niṣedha-vidhyor vidhi-niṣedhāv atraiva \| **rajany eṣā
aghora-rūpā**, candrikā-viśadatvāt, **aghoraiḥ** śāntair mṛgādibhiḥ
**sattvair niṣevitā** \| tasmād bhayābhāva evātra \| tena **gṛhaṁ na
pratiyāta**, **iha** vṛndāvane **strībhir** bhavatībhiḥ **stheyam** \|
itaḥ paraṁ vṛndāvana eva stheyam \| gṛhaṁ mā gantavyam ity arthaḥ \| he
**sumadhyamāḥ** ! yad vā, **strībhiḥ** strīṇāṁ madhye ībhiḥ lakṣmībhiḥ,
strīṇāṁ lakṣmībhir iti vā \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : ghora-rūpā** ghoraṁ bhayaṅkaraṁ
rūpaṁ yasyās tāmasa-bhāvatvāt \| **ghorair** bhayaṅkarair hiṁsrair ity
arthaḥ \| taiḥ **sattvaiḥ** prāṇibhir balibhiḥ **niṣevitā** \| ato
**vrajaṁ pratiyāta** gacchata \| svayam eva samādhatte **iha** vane
**strībhiḥ na stheyaṁ** sāmānyato bhīru-svabhāvābhir api kiṁ punar
yuvatībhir bhavatībhiḥ \| tatra sābhiprāyaṁ sambodhayann āha---he
**sumadhyamāḥ** ! kṛśodaryaḥ ! dine'py atrāvasthānaṁ nocitaṁ bhavatīnāṁ,
kiṁ punaḥ rātrāv iti \|

kiṁ ca, yuṣmākam āgamanaṁ dṛṣṭvā mamāpy **eṣā rajanī ghora-rūpā** jātā
\| yuṣmat-saṅgataṁ māṁ yadi kaścit paśyet, tadā ko veda kiṁ syāt ? iti,
vijane vane niṣkāmasyodāsīnasyaivaṁ-sthitir ucitā, na tu sakāmasya
kṛśāṅgīnāṁ bhavatīnāṁ sa-sāhasāgamanaṁ dṛṣṭvā **eṣā rajany** api
rañjana-kartry api mama ghora-rūpā jātā \| yūthaśo militānāṁ bhavatīnāṁ
sāntvanasyāśamatvāt, ato niṣkāmasyodāsīnasya mama bhavatībhiḥ saha
rahasi sthitir ucitā na bhavati \| niṣkāmatvam udāsīnatvaṁ ca sūcitam \|

**sumadhyamā** iti padenedaṁ labhyate \| **ghora-sattva-niṣevitā** api
sundarībhiḥ niṣeviteti citraṁ virodha-lakṣaṇaṁ yā sāpekṣa-sakāmatve
sūcayan rātrer evoddīpana-vibhāvatvam āha---**eṣā** paridṛśyamānā
**rajanī** rañjayatīti rajanī sakāmānocitam iti \|

kīdṛśī ? a-kāra-praśleṣeṇa---**aghora-rūpā** candra-kiraṇair diva iva
prakāśyamānatvāt \| yad vā, mādṛśānām aghora-rūpāpi yuṣmat-paty-ādīnāṁ
ghora-rūpaiva pratīyate, yataḥ ko'py atra nāyāsyatīti niḥśāṅkaṁ
viharateti dyotitam \|

kiṁ ca, **ghoraiḥ** svarūpeṇa bhayaṅkaraiḥ svabhāvena śāntaiḥ
**sattvaiḥ** prāṇibhiḥ **niṣevitā** \| tad uktam atraiva---yatra
naisarga-durvairāḥ sahāsan nṛ-mṛgādayaḥ \[10.13.6\] iti \| ity anena
ramaṇa-pratibandhaka-prāṇi-rāhityaṁ sūcitam iti \| yad vā, **aghoraiḥ
sattvaiḥ** pārāvatānyabhṛt-sārasa-śuka-sārikādibhiḥ **niṣevitā** iti
uddīpana-vibhāva-pradarśanam \| yad vā, **aghoraiḥ sattvaiḥ** śāntidaṁ
kāma-tāpa-nivartakaṁ satyaṁ balaṁ yasya, tena para-kāminā mādṛśena
**niṣevitā** \| yad vā, **ghoraiḥ** rājasaiḥ **sattvair**
yuṣmat-sadṛśair mahā-sāhasikair **niṣevitā** \| ato **vrajaṁ na
pratiyāta** \|

kutra sthātavyam ? iti cet, tatrāha---**iha** rahasi **strībhiḥ
stheyam**, kiṁ punaḥ parama-vidagdhābhir bhavatībhiḥ ! iyat vyañjanayā
ramaṇaṁ dyotitaṁ, svasya kāmatva-sāpekṣatve sūcite \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : \"**hanta hanta !
kula-dharma-dhairya-lajjādikaṁ dhvaṁsayitvā pratidinam asmān
upabhuñjāno'yam adya veṇu-nādenākṛṣyānīya kāraṇaṁ pṛcchati !\" ity
apāṅga-cālanair eva parasparam ācakṣāṇāsu tāsu, \"satyaṁ
deva-pūjopayogi-rajanī-vikāśi-puṣpāharaṇārtham āgacchāmaḥ\" iti kiṁ
latāsv apāṅga-nikṣepeṇa brūdhve, ayuktam idaṁ kāla-deśa-pātrānaucityād
āha---**rajanī** iti \| **eṣā** candrikā-bahulāpi **ghora-rūpā**
rātritvād eveti valli-mūla-pallavādiṣu sūkṣma-sarpa-vṛścikāder
durlakṣyatvāt puṣpāharaṇasya kālo'yam anucitā iti bhāvaḥ \|
**ghora-sattvā** vyāghrādayaḥ, tair **niṣevitā** iti kāla-sambandhena
vṛndāvana-deśo'py ayam anucita iti bhāvaḥ \| tasmād **vrajaṁ pratiyāta**
\|

nanu, kṣaṇaṁ viśrāmya yāsyāmaḥ ? tatrāha---**neha strībhiḥ stheyam** iti
\| kāla-deśa-sambandhena yuṣmal-lakṣaṇāni pātrāṇy apy anucitānīti bhāvaḥ
\| tatrāpi he **sumadhyamā** iti yūyaṁ sundaryo yuvatayaḥ sthaḥ \| ahaṁ
ca sundaro yuvaivātrāsmi \| yadyapi yūyaṁ parama-sādhvya eva, \"ahaṁ ca
kṛṣṇo brahmacārī\" iti gopāla-tāpanī-śruti-prāmāṇyena brahmacāry eveti
sahāvasthāne'pi na kaścid doṣaḥ, tad api manaḥ khalv aviśvāsyaṁ yuṣmākaṁ
mama ca\" iti bhāvaḥ \| evaṁ vyañjitam antarautsukyaṁ śliṣṭārthenāpi
spaṣṭībhavati \| tad yathā, āgamana-kāraṇaṁ lajjayā na brūdhve cen, mā
brūta, tad ahaṁ jānāmy eva \| tasmāt tattvaṁ śṛṇutety ata
āha---rañjayatīti **rajany eṣā** candrikā-mayatvād **aghora-rūpā,**
tasmād eva **aghora-sattvair** mṛgādibhir eva
vṛndāvana-svabhāvenāhiṁsratvād vyāghrādibhir api **niṣevitā** iti
tenātra na bhetavyam iti bhāvaḥ \|

yad vā, nātra sva-sva-paty-ādibhyo bhetavyaṁ yato
**ghora-sattva-niṣevitā** iti te'tra nāgamiṣyantīti bhāvaḥ \| ato
**vrajaṁ prati na yāta,** **iha** mad-antike **stheyam** \| kutaḥ ?
**strībhiḥ** kiṁ ? strī-mātram eva svāntike sthāpayasīty ata āha---he
**sumadhyamā** iti saundarye tāruṇye ca sati yāḥ striyaḥ
śobhana-madhya-deśā bhavanti, tābhir bhavatībhir eva nānyābhiḥ
**stheyam** iti bhāvaḥ \| evam upekṣamayā apekṣāmayaś cārthāḥ
kṛṣṇoktīnāṁ jñeyāḥ \|\|19\|\|

**\...**

\|\| 10.29.20 \|\|

mātaraḥ pitaraḥ putrāḥ bhrātaraḥ patayaś ca vaḥ \|

vicinvanti hy apaśyanto mā kṛḍhvaṁ bandhu-sādhvasam \|\|

**śrīdhara-svāmī (bhāvārtha-dīpikā) :** kiṁ ca, **mātara** iti \|
**vicinvanti** mṛgayante \| **bandhūnāṁ sādhvasaṁ** kṛcchraṁ **mā
kṛdhvaṁ** mā kurutety arthaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad apy āha---iha
sthitau bhavad-bandhūnāṁ kleśo bhaved ity āha---*kiṁ ca* iti \|
**mātaraḥ** sneha-vaśāt, **pitaro** nindā-bhayāt, **putrā** bālāḥ
stanyādi-hetoḥ, **bhrātaro**'pi nindā-bhayād eva, **patayo**
vyabhicāra-śaṅkayā \| bhītir bhīḥ **sādhvasaṁ** bhayam ity amaraḥ \|
**bandhūnāṁ** madhye **sādhoḥ** sādhutvasya **asaṁ** kṣepaṁ *mā kuruta*,
na hi sādhvīnāṁ rātrau bahir gamanam ucitam iti bhāvaḥ \| *ity artha*
iti---**sādhvasa**-parigāmitvāt parasmaipada-prayogeṇārthaḥ kārya iti
tātparyam \|

prārthanāyāṁ tu te **apaśyanto** **vicinvanti** iti
**bandhu**-bhaya-prayuktaṁ **sādhvasaṁ mā kṛḍhvaṁ**, mā kurudhvaṁ, yatas
te mohitāḥ \| kiṁ ca, atrāgatāḥ yuṣmān mat-pārśve paśyeyuḥ, tadā
yuṣmākaṁ mama ca lajjā-bhayaṁ syād eva \| **apaśyanto mā vicinvanti,**
ato **bandhubhyo bhayaṁ mā kuruta** \| māṅ ubhayatrānveti \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : mātaraḥ pitaraḥ** iti
kumārīḥ prati, **pataya** iti ūḍhāḥ prati, **putrā** iti puṣṭa-putrāḥ
prati, apatyavatīnāṁ dehāntareṇa gatatvāt **apaśyanto mā vicinvanti**,
te tu tatrasthā evety evaṁ jānanti mat-prabhāvād eveti boddhavyaṁ---svān
svān dārān vrajaukasaḥ \[bhā.pu. 10.33.38\] iti vakṣyamāṇatvāt \| ato
**bandhubhyaḥ sādhvasaṁ mā kṛḍhvam** iti mā-śabdaḥ
kākākṣi-golaka-nyāyenobhayatra yojyaḥ \| athavā, **bandhu-sādhvasam
akṛḍhvaṁ** chinnavatyaḥ, kṛñ hiṁsāyām iti siddham \|
**bandhu-sādhvasaṁ** nāsty evety arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, puruṣa-siṁha !
parama-balīyasas tavāntike sthitānāṁ naḥ kuto bhayam ? ity āśaṅkya
sa-śaṅkam āha---**mātara** iti \| ādau sneha-viśeṣāt **mātaraḥ**, tatas
tāsāṁ vane bahu-paribhramaṇāśaktyā snehena kalaṅka-bhayena ca
**pitaraḥ**, vivāhita-kanyā-viṣayakāpekṣā-viśeṣābhāvena teṣāṁ śaithilye
sati **putrāḥ,** putra-tulyāḥ \| mātṛ-doṣeṇa lajjā-viśeṣotpatteḥ,
mātṛ-jāra-saṅgopanārthaṁ dhārṣṭya-parihārārthaṁ vā bālyena
bahu-paribhramaṇāśaktyā vā teṣāṁ teṣāṁ śaithilye **bhrātaraḥ**,
svabhāvataḥ parama-snigdhatvāt, teṣām api lajjādinā kathañcic chaithilye
**patayo vicinvanty** eva, patnī-guṇa-doṣa-bhāgitvāt \| evam anveṣaṇe
teṣāṁ yathottaraṁ śraiṣṭhyaṁ, tena ca patīnām avaśyam āgamanam
abhipretam \| yad vā, kāścin **mātaraḥ**, kāścit **pitaraḥ** ity evaṁ
yathā-sthitam \| kiṁ vā, ukta-yuktyaiva snehādinā kutrāpi **mātaraḥ**,
kutrāpi **pitara** ity evaṁ te sarva eva **apaśyanto** gṛheṣu vaneṣu vā
anālokayanto **vicinvanti**, itas tato mṛgayante \| **hi** vitarke \|

ato yadi kadācit te atrāgatā mat-pārśve yuṣmān paśyeyuḥ, tadā yuṣmākaṁ
mama ca lajjā bhayaṁ ca syād eveti bhāvaḥ \| ato'trāvasthityā
nija-**bandhubhyo** mamātmanaś ca **sādhvasaṁ** bhayaṁ **mā kṛḍhvaṁ**
notpādayata \|

yad vā, he mahā-mantrābhijña ! te'tra sudurgama-vana-madhye nāgamiṣyanti
\| āgatā api na drākṣyanty eva \| tatrāha---yuṣmākam aprāptyā
vyāghrādibhyo yuṣmākam aniṣṭa-śaṅkayā **bandhūnām** bhayaṁ śaṅkāṁ
notpādayata, \"sādhavo bandhu-vātsalāḥ\" iti nyāyāt \| atas teṣu snehena
ca nivartadhvam iti bhāvaḥ \|

yad vā, vo yuṣmām māpur mad-vīrya-cintayā \[bhā.pu. 10.47.37\]
ity-ādivat mā māṁ cāpaśyanto yuṣman-mātrādayo vicinvanti \| nanu
nirbhaya-siṁha ! vicinvantu paśyantu vā, tataḥ kim ity
atrāha---**bandhu**-bhayam **akṛḍhvam** \|
avaśya-kṛtyatāpekṣayātīta-nirdeśaḥ, kuruta ity arthaḥ \| anyathā strīṇāṁ
svātantry-āpattyā bahu-doṣotpattir iti bhāvaḥ \|

athavā, suvrata ! tvat-pārśva-sthitā na kutaścid api bibhima ity āśaṅkya
cakṣur-mudraṇa-pūrvakaṁ sābhinayam āha---**iha** mat-pārśve **strībhir
na stheyam**, ābāla-brahmacāritvena mama strī-saṅga-parihārād ity arthaḥ
\| aho bata ! śiva śiva ! bālānāṁ vṛddhānāṁ vā kadācit sahavāse doṣo'pi
kila na ghaṭeta, yūyaṁ ca nava-yauvanārūḍhā ity āha---he **sumadhyamā**
iti\|

nanu, mahā-kapaṭa-paṭo ! gṛheśv asmābhiḥ saṅgo bhavato bahudhā bhavaty
evety āśaṅkya āha---**iha** iti \| **iha** nirjane vane samaye ca
pradoṣe iti doṣa-viśeṣaṁ śrī-mukha-bhaṅgī-viśeṣeṇa sūcayati \|
ato\'tredānīṁ yuṣmat-saṅgān mama duṣkīrtir eva bāḍhaṁ syād iti sarvathā
prayātaiveti \|

nanu supratiṣṭha ! na ko'pi jñāsyatīti duṣkīrter mā bhaiṣīḥ,
tatrāha---**mātara** iti \| ato nūnam atrāgatā drakṣyanty eveti bhāvaḥ
\| ato mad-**bandhūnāṁ** mad-duṣkīrter bhayaṁ mā sampādayata\| yad vā,
vo **mātrādayo** yuṣmākaṁ gṛhebhyo nirgamādinā mat-pārśve gamanam
āśaṅkya **mā** māṁ tatra kutrāpy **apaśyanto vicinvanti** \| sāmīpye
vartamānā, viceṣyanty evety arthaḥ \| tataś cātrāyātais tair mayi
yuṣmābhiḥ sahite duṣṭe yuṣmad-dhetuka-mad-duṣkīrtyā yuṣmān prati
kruddhebhyo mad-bandhubhyo bhayaṁ kurutety arthaḥ \| anyat samānam \|

vastutas tu tebhyo bhayābhāvaṁ ca tāsāṁ draḍhayatīti dik \| śleṣārthaś
cāyam \| evārthe **hi**-śabdaḥ \| andhā iva **apaśyanta** eva
**vicinvanti**, ato bahu-mārgaṇenāpi na drākṣyanty evety arthaḥ \| yad
vā, apy-arthe **hi**-śabdaḥ \| andhā iva **apaśyanto**'pi **vicinvanti**
kim ? kākvā naivety arthaḥ \| bhavatībhis teṣām upekṣaṇāt, ato
bandhubhyo bhayaṁ mā kuruteti \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, puruṣa-siṁha !
parama-balīyasas tavāntike sthitānāṁ naḥ kuto bhayam ? ity āśaṅkya
sa-śaṅkam āha---**mātara** iti \| atra **mātaraḥ pitaro bhrātara** iti
kumārikā dṛṣṭvā bhaṇitaṁ \| vyūḍhatayā pratītā dṛṣṭvā tu **patayaḥ
putrā** iti yad uktaṁ, tat khalu parihāsārthaṁ kalpanā-mātram iti
sthāpayiṣyate \| **ca**-śabda ukta-samuccaye \| **hi** niścaye \| ato
yadi kadācit teṣv eko'py atrāgato mat-pārśve yuṣmān paśyet, tadobhayeṣām
api lajjā-bhaye syātām iti bhāvaḥ \| ato'trāvasthityā
nija-**bandhubhyo** mamātmanaś ca **sādhvasaṁ** bhayaṁ **mā kṛḍhvaṁ**
notpādayata \|

yad vā, he mahā-mantrābhijña ! te sudurgama-vana-madhye nāgamiṣyanti \|
āgatā api na drākṣyanty eva tatrāha---yuṣmākam aprāptyā **bandhūnām**
aniṣṭa-śaṅkāto bhayaṁ notpādayata, \"sādhavo bandhu-vātsalāḥ\" iti
nyāyāt \| atas teṣu snehena ca nivartadhvam iti bhāvaḥ \|

athavā, śloka-dvaye'smin pratyāvṛtyedaṁ vyākhyeyaṁ---he suvṛtta
\[suvrata\] ! tvat-pārśva-sthitā na kutaścid api bibhima ity āśaṅkya
cakṣur-mudraṇa-pūrvakaṁ sābhinayam āha---**neha** iti \| mat-pārśve
**strībhir na stheyam**, ābāla-brahmacāritvena mama strī-saṅga-parihārād
ity arthaḥ \| aho bata ! bālikānāṁ vṛddhānāṁ vā kadācit sahavāse doṣo'pi
kila na ghaṭeta, yūyaṁ tu nava-yauvanārūḍhā ity āha---he **sumadhyamā**
iti \|

nanu, mahā-kapaṭa-paṭo ! vraje'smābhiḥ saṅgo bhavato bahudhā bhavaty eva
? tatrāha---**iha** iti \| **iha** nirjane vane samaye ca pradoṣe iti
doṣa-viśeṣaṁ śrī-mukha-bhaṅgī-viśeṣeṇa sūcayati \| ata **iha** idānīṁ
yuṣmat-prasaṅgāt, mama duṣkīrtir iti vā pāṭhaḥ kīrtir eva bāḍhaṁ syād
iti sarvathā prayātaiveti \|\
\
nanu supratiṣṭha ! na ko'pi jñāsyatīti duṣkīrter mā bhaiṣīḥ,
tatrāha---**mātara** iti \| ato nūnam atrāgatā drakṣyanty eveti bhāvaḥ
\| ato mad-**bandhūnāṁ** mad-duṣkīrter bhayaṁ mā sampādayata\| anyat
samānaṁ \|

vastutas tu tebhyo bhayotpādanena vaṁśī-vādana-sthānād dūre
sugupta-sthāne netuṁ tathoktam iti \| śleṣārthaś cāyaṁ---na cātra
sva-sva-bandhu-janāgamanam āśaṅkyaṁ, yataḥ **mātara** ity-ādi \| evārthe
**hi**-śabdaḥ \| gahana-vane asminn andhā iva **apaśyanta** eva
**vicinvanti**, ato bahu-mārgaṇenāpi na drākṣyantīty arthaḥ \| ataś ca
**bandhubhyo** bhayaṁ mā kuruteti \|\|20\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** na ca mat-sannidhāv avasthāne
bandhubhyo bhetavyam ity āha---**mātara** iti \| **bandhubhyaḥ sādhvasaṁ
mā kṛḍhvaṁ** yatas te **mātrādayo** bandhavo rātrāv asmin **apaśyanta**
eva **vicinvanti** \| tato nāsti teṣām atrāgamana-sambhāvaneti bhāvaḥ \|
**putrā** devaraṁ-manyādi-putrāḥ sapatny-ādi-putrā vā \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punaḥ pratiyāta gṛham ity
uktasya yuktiṁ vakti---**mātara** ity-ādi \| **mātaraḥ pitara** iti
kumārīḥ prati, **putrāḥ** puṣṭa-putrāḥ, **bhrātaraḥ pitaraś** ceti
yathā-tathā-mūḍhāḥ prati \| athavā, pitaraḥ putrā iti
paraspara-sāpekṣatayā pitṛṇām eva putrā iti boddhavyam \| yathā pitā
putraś cāgata iti pitur eva putro'dhigamyate, tena
pitṛ-śabda-sannikṛṣṭa-putra-śabdena vaimātreya-bhrātādhigantavyaḥ \|
bhrātṛ-śabdena sahodara iti ca \| **apaśyantaḥ** santo **vicinvanti**,
tasmād **bandhu-sādhvasaṁ mā kṛḍhvam,** mā kurutety arthaḥ \|

na gṛhaṁ pratiyāteti pakṣāntare yuktiḥ \| **vo** yuṣmākaṁ
**mātrādayo'paśyantaḥ** santo **mā vicinvanti** \| mama
yoga-māyā-prabhāvāt paśyanta eva vartante \| kathaṁ viceṣyantīty arthaḥ
\| manyamānāḥ sva-pārśva-sthān \[bhā.pu. 10.33.38\] iti vakṣyamāṇatvāt
\| tasmād **bandhu-sādhvasam akṛḍhvam** na kuruta, a-kāraḥ praśleṣaṇīyaḥ
\| abhāve nahy a no nā iti kevalasya a-kārasya niṣedha-vācakatvam
\|\|20\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** upāsanā-siddhāḥ yūtha-mukhyāḥ
pratyāha---**mātara** iti \| **ūḍhā** mātṛ-gṛhe sthitās
tat-sneha-paravaśā api veṇu-nāda-mādhuryeṇa kṛṣṭāḥ
prativadati---**mātaro** yuṣmān **vicinvanti** sneha-viśeṣāt, gṛheṣv
**apaśyantyo** vane'py āyāsyanti \| tadā rasa-bhaṅgo bhaviṣyati \| tāsāṁ
vaneṣu paribhramaṇāśaktim ālakṣya kula-kalaṅka-bhītyā **pitaro**'pi itas
tato **vicinvanti** \| vyūḍhāpi bhartṛ-gṛha-gamanābhāvāt
**vicinvanto**'pi kutrāpi bhavatīr aprāpya vane'py āyāsyanti tadā mahān
anartho bhavitā \| prauḍhāḥ praty āha mātur upekṣaṇam ākalayya---**putrā
vicinvanti**, teṣāṁ paribhramaṇa-vaiphalyam ālakṣya **bhrātaro
vicinvanti** \| bhrātṛ-gehād āgatāḥ patīnāṁ gṛheṣu sthitās tata evāgatāḥ
prati vadati---**patayo** bhavatīr **vicinvanti**, \"patnī-pāpāni
bhartuḥ\" iti kalaṅka-bhiyā ca sarvatrānveṣyanti \| anyeṣām āgamanaṁ
kādācitkaṁ, patīnām āgamanaṁ tv āvaśyakaṁ sambhāvitam iti \|
ato'trāgatya man-nikaṭe bhavatīr dṛṣṭvā vraja-rāja-pārśve gatvā yadi
nivedayeyuḥ, tadā mama mahatī lajjā bhavet \| tadā ca yuṣmāsv api ko'pi
visrambhaṁ na kariṣyati yuṣmad-dhetu-duṣkīrter mama bhayaṁ yad dhetukaṁ
kula-kalaṅkād bhavatīnāṁ bhayam iti \| ato mama yuṣmākaṁ ca kṣemāya
vane'vasthānam asāmpratam eva \| ato **bandhūnāṁ sādhvasaṁ** bhayaṁ
kutra gatā iti **mā kṛḍhvaṁ** mā kuruta \| bhayam avigaṇayya bhavatīnām
atrāvasthānenodāsīnasyākāmasya ca mama kiṁ prayojanābhāvāt \|

ayaṁ śabdottho'rthaḥ sāpekṣatva-sakāmatva-pakṣe'rthottham artham
āha---yuṣmākaṁ **mātrādayo vicinvanti** anveṣayanti \| vāg-bhaṅgyā
śleṣārthaṁ prāha---**vicinvantu,** kiṁ teṣām anveṣaṇena ? mayā tu
tādṛśānusandhānasya kṛtatvāt, yathā yuṣmān mātrādayaḥ paśyanto'pi andhā
iva paribhramiṣyanti \| atra nāyāsyanti yato bhīti-sahitā ratir na
sukha-pradā \| ato nirbhayāḥ satyo mayā saha viharateti sūcitam \|
anyathā mamaudāsīnye mātrādayo'trāgatā bhaveyuḥ \| tasmād arthottham
ukta iti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, rātrāv api vane'pi
yuvatīnām api saṅghaśo na gamane doṣo na janair udbudhyate, satyam \|
tad api bandhavo bhavatīr aniṣṭāśaṅkayā sāmpratam avaśyam anviṣyanti \|
atas tān mā vyākulayatety āha---**mātara** iti \| **vo** yuṣmān
**vicinvanti** mṛgayante \| tatra **putrāḥ** dvitrimāsyā eva
nānveṣaṇa-parāḥ, pāyayantyaḥ śiśūn payaḥ \[bhā.pu. 10.29.6\] iti
krandanti \| vatsā bālāś ceti pūrvāparoktas tad api bhagavatā svasmiṁs
tad-viśeṣa-jñānābhāvam abhinītavataivoktam ity adoṣaḥ \| ato **bandhūnāṁ
sādhvasaṁ** yuṣmad-adarśanottaṁ bhayaṁ **mā kṛḍhvaṁ** notpādayata\|

pakṣe, **apaśyantyo vicinvanty** eva, na tv atidūre'tiniviḍe vane'smin
vo na drakṣyanti \| ato **bandhubhyas** tebhyaḥ sakāśād bhayaṁ **mā
kṛḍhvaṁ** svacchandena mayā saha rātrāv atra vilasateti bhāvaḥ
\|\|20\|\|

**\...**

\|\| 10.29.21-22 \|\|

dṛṣṭaṁ vanaṁ kusumitaṁ rākeśa-kara-rañjitam \|

yamunānila-līlaijat-taru-pallava-śobhitam \|\|

tad yāta mā ciraṁ goṣṭhaṁ[^190] śuśrūṣadhvaṁ patīn satīḥ \|

krandanti vatsā bālāś ca tān pāyayata duhyata \|\|

**śrīdhara-svāmī (bhāvārtha-dīpikā) :** īṣat-praṇaya-kopenānyato
vilokayantīḥ praty āha---**dṛṣṭam** iti \| **rākeśasya** pūrṇa-candrasya
**karai rañjitam** \| **yamunā**-sparśino'**nilasya līlā** manda-gatiḥ,
tayā **ejantaḥ** kampamānās **tarūṇāṁ pallavāḥ**, taiḥ **śobhitam**
\|\|21\|\| **satīḥ** ! he satyaḥ ! \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyato* vanam \|
upekṣāyām---bhavatībhir **vanaṁ dṛṣṭam** \| kimbhūtam ? **kusumāni**
sañjātāny asyeti hāso lakṣyate, bhavatīnām anucitācāraṁ vīkṣya vanam api
hasatīti bhāvaḥ \| tato'pi parāvṛtyākāśa-datta-dṛṣṭīr daivam
upālambhantīr ivālakṣyāha---**rāka-** iti \| **rākeśo**'pi
vanenaika-rasaṁ yogaṁ kṛtvā hasaty eva \| punar atikopena
yamunābhimukhīr ālakṣyāha---**yamunā** iti \| yamunāpi
samīra-kampita-nīra-**taru-pallava**-cālana-cchalena neha stheyam
\[bhā.pu. 10.29.19\] ity upadiśatīti bhāvaḥ \|
pakṣe'tīva-śobhana-ramaṇopayogi sthalam idaṁ, tato ramaṇaṁ kuruteti
dyotayati \|\|21\|\|

yato yuṣmān **apāśyanto** bandhavo bhayam āpnuvanti, tato hetor yūyaṁ
**mā ciraṁ** śīghraṁ **goṣṭhaṁ yāta** \| tān **vatsān pāyayata,** gavāṁ
pārśve tyajata \| **bālāṁś** ca duhyata svāṅga-rasaṁ teṣu pūrayata \|
daivādikatvaṁ duher ārṣam \| pakṣe, **mā**-śabdasya sarvatrānvayaḥ\|
**goṣṭhaṁ mā yāta** \| kiṁ-bhūtaṁ ? **ciraṁ** cirānubhūtam ity arthaḥ \|
**patīn mā śuśrūṣadhvaṁ** yatas te suptāḥ \| **vatsā mā krandanti,**
atas tān **mā pāyayata** \| **bālāś** ca **mā krandati,** tān api **mā
duhyata** ity anena dhvanitam atraiva ramadhvam iti \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : dṛṣṭaṁ vanam** ity-ādi
\| kusumitatva-rākeśa-kara-rañjitatvādinā punar uddīpana-vibhāvaṁ
pratipādya **tat** tasmād **yāta mā ciraṁ** vilambo kāryaḥ \| eṣa ca
vidhiḥ \|

eṣa niṣedhārthaḥ---**tat** tasmāt **mā yāta**, **goṣṭham aciraṁ** tat
kālaṁ vilambena tu yāsyathaḥ \| **śuśrūṣadhvaṁ patīn mā** iti sarvatra
yojyam \| **mā patīn** gṛha-patīn **śuśrūṣadhvaṁ** priyatamaṁ tu māṁ
śuśrūṣadhvaṁ yato bhavatyaḥ satīḥ satyaḥ prathamārthaṁ dvitīyā \| satyo
hi mām eva bhajanti \| yad vā, patīn asmān iti, sarvotkṛṣṭatve
bahu-gauravatve bahu-vacanam \| athavā, uddīpana-vibhāvo vanaṁ dṛṣṭaṁ,
ālambana-vibhāvas tv aham api dṛṣṭaṁ, tad yāta yātuṁ cet śakyate, tadā
yāteti sākṣepoktiḥ \| duhyatety antaṁ bālāś ceti parakīyā iti boddhavyam
\| māṁ dṛṣṭvāpi gṛhādi-sambandho'dyāpi na dūrībhūta ity asantam api
gamana-manoratham udbhāvya kautukatvenākṣipati \|\|21-22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kusumitam**
ity-ādi-viśeṣaṇair dṛśyatoktā \| yad vā, īṣat-praṇaya-kopato
vanāvalokanena ca **yamunā** iti vivecanīyam \| tatra **yamunā** iti
tat-sambandhena śaityam, **līlā** iti māndyam \| vanasya kusumitatvena
svata eva saugandhyam ity anilasya guṇa-trayam ūhyam \| anyat tair
vyañjitam \|

yad vā, nanu mahā-mohana-vākyādy-atikrameṇa te'smābhir upekṣitā eveti
kuto bhayam ? iti cet, tarhi tādṛśa-prayatnena rātrāv āgamanasya kiṁ
nāma prayojanam ? iti sakaitavaṁ kṣaṇaṁ dhyātvā, "āṁ jñātaṁ, diṣṭyā
pūrṇa-candra-rātrau madīya-śrī-vṛndāvana-śobhā-nirīkṣaṇārtham āgatam iti
\| bhavatu, tac ca sampannam eva" ity sa-sāntvam abhinayenāha \|

yad vā, nanu gṛha-bandhv-ādy-upekṣayā śrī-vṛndāvana-candraṁ
śrī-kālindī-vihāra-līlāṁ cānubhavitum āgatāḥ sma iti kuto bhayam ? iti
cet, satyam \| tarhi parama-śobhā-yukta-vṛndāvanasya tatrodita-candrasya
tathā sundara-kālindī-vihāri-vāta-gati-līlāyāś ca darśanam idaṁ diṣṭyā
sampannam evety aṅguly-ādinā darśayan sa-līlam āha---**dṛṣṭam** iti \|
arthaḥ sa eva\| vastutas tu sākṣāt tathā tādṛśa-vanādi-pradarśanena
kāmam eva vivardhayati\|

śleṣārthaś cāyam---etat-pakṣe **dṛṣṭam** iti dvābhyām \| īdṛśaṁ
sarva-guṇa-yuktaṁ **vanaṁ** dṛṣṭam eva, **tat** tasmāt **ghoṣaṁ mā
yāta** \[22\] ity anvaya iti \| yad vā, etādṛśe vane sākṣād-dṛṣṭe'pi
rātrau ratau vilambanam ayuktam eveti \| tad-yogya-yamunā-tīraṁ prayāma
iti \|\|21\|\|

**tat** tasmāt vana-śobhā-darśanena nija-manoratha-pūraṇāt sadoccair
gīta-dadhi-mathana-gavādi-rāvair ghoṣayati śabdaṁ karotīti \| śleṣeṇa,
sarveṣāṁ sarva-vṛttaṁ ghoṣayatīti **ghoṣaḥ**, taṁ gopāvāsaṁ **yāta** \|
**mā ciram** acirād evety arthaḥ \| yad vā, tatra vilambaṁ mā kurutety
arthaḥ \| kim-artham ? **patīn śuśrūṣadhvaṁ** sevadhvam \| kutaḥ ?
**satīḥ** ! he satyaḥ ! anyathā sādhvītva-bhaṅgāpattiḥ \| ato mat-pārśve
yuṣmākam avasthānam ayuktam iti bhāvaḥ \|

nanu, parama-sevya-tvat-sevām asahamānāḥ sadāsūyāvanto duṣṭatarās
te'smābhiḥ parityaktā eva, patnītvam api tvat-pādābjayor
nirmañchanīkṛtya dūrataḥ kṣiptam ity āśaṅkya sa-karuṇaṁ pakṣāntaram
āśrayan vatsādiṣu snehaṁ janayati---**krandanti** iti \| atas tān
**bālān pāyayata** dugdhaṁ, vatsārthaṁ ca **duhyata** dugdhaṁ gā ity
arthaḥ \| vatsebhyo bāleṣu sneha-viśeṣāt teṣāṁ paścān nirdeśaḥ \| evaṁ
sarvatra nivartanārthaṁ pūrva-pūrvasmād vākyād uttarottarasya
gariṣṭhatvam ūhyam \| **pāyayata** ity asyādāv uktis tasya drutam
avaśya-kāryatvāt \|

yad vā, gopa-cūḍāmaṇe ! **vatsān** gopair go-dohanena pāyayiṣyanty eveti
\| ata āha---**duhyata** gāḥ\| go-dohane svata eva vatsānāṁ bālānāṁ ca
tad-dugdhasyaiva pānaṁ bhāvīty arthaḥ \|

atredaṁ tattvam---śrī-kṛṣṇaika-priyā bhagavatyas tā gopyaḥ kathañcit
kāścij jāta-vivāhā api nāma-mātreṇaiva patimatyo vividha-vyājena patīn
vañcayantyas taiḥ saha grāmya-dharmābhāvena ajātāpatyā eva \| kevalaṁ
paty-ādīnām āgraheṇa nijautsukya-viśeṣeṇa vā tāsv eva kāścit para-putrān
puṣṭa-putratayā pālayantīti svataḥ stanyābhāvena tān go-dugdham eva
pāyayantīti \| vastutas tu sarvam etan narmaṇaiva \| ata eva **satīr**
iti \|

śleṣārthaś cāyam---tat tasmāt bandhubhyaḥ sādhvasābhāvāt
vana-śobhādi-rati-sāmagrī-sad-bhāvāc ca, a-kāra-praśleṣeṇa **aciraṁ**
śīghraṁ **mā yāta** \| yadi yātha, tadā vilambena rātry-anta eva
yāsyathety arthaḥ \|

yad vā, **ciraṁ** cirantano'svātantryādi-duḥkha-pradatvena
bahuśo'nubhūto yo **ghoṣaḥ**, taṁ **mā yāta**, punar na yāsyathety
arthaḥ \| **ca**-kārān **mā**-śabdasyāgre'pi sarvatra sambandhaḥ \|
patīn mā śuśrūṣadhvaṁ, satīś ca sādhvīr mā śuśrūṣadhvaṁ na sevadhvam,
tat-padavīm api na yātety arthaḥ \| svātantryādi-sukha-bhaṅgād iti
narmaiva \| vatsādayo na krandanty eva, gopādibhir go-dohanādinā
payaḥ-pāna-siddheḥ \| atas tān na pāyayiṣyatha, na tu dhokṣyatety
anya-kṛtyābhāvena svātantryaṁ sūcitam \| yad vā, itaḥ-prabhṛti
pati-śuśrūṣādi-karmasu na pravartsyathety arthaḥ \| tenāpi kathañcid api
yuṣmākaṁ dharma-vighāto nāstīty āha---**satīḥ** ! he sādhvyaḥ ! iti
tattvatas teṣāṁ patitvābhāvāt mad-bhajanāc ca \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tāsāṁ praṇaya-kopena
yad anyato darśanaṁ tad-anyathotprekṣyate--- dṛṣṭam iti tad yāteti
pareṇānvayaḥ \| kusumitam ity-ādi-viśeṣaṇair dṛśyatoktā \| tatra
ceṣat-praṇaya-kopato vanāvalokane **dṛṣṭaṁ vanam** ity uktaṁ, tata
ūrdhvāvalokane ca **rākeśa-kara-rañjitam** iti tataḥ
kālindī-tīrāvalokena tu **yamuneti** vivecanīyam \| anyat taiḥ \|

yad vā, nanu mahā-mohana-vākyādy-atikrameṇa te'smābhir upekṣitā eveti
kuto bhayam ? iti cet tarhi tādṛśa-prayatnena rātrāv atrāgamanasya kiṁ
nāma prayojanam ? iti sa-kaitavaṁ kṣaṇaṁ dhyātvā \"āṁ jñātaṁ, diṣṭyā
pūrṇa-candrāyāṁ rātrau madīya-śrī-vṛndāvana-śobhā-nirīkṣaṇārtham āgatam
iti \| bhavatu, tac ca sampannam eva\" ity aṅguly-ādinā darśayan
sa-līlam āha---**dṛṣṭam** iti \| arthaḥ sa eva\| vastutas tu sākṣāt
tathā tādṛśa-vanādi-pradarśanena bhāvam eva vivardhayati \|

śleṣārthaś cāyaṁ---na kevalaṁ tad-bhayābhāva evātra, api tu
parama-sukha-nidhānatvam apīti bhāvoddīpanāya svayaṁ
darśayati---**dṛṣṭam** iti \| īdṛśaṁ sarva-guṇa-yuktaṁ **vanaṁ dṛṣṭam**
eva, **tat** tasmāt **ghoṣaṁ mā** **yāta** ity anvaya iti \|\|21\|\|

**tat** tasmāt vana-śobhā-darśanena nija-manoratha-pūraṇāt, sadoccair
gīta-dadhi-manthana-gavādi-śabdair ghoṣayati śabdāyate iti **ghoṣaḥ** \|
śleṣeṇa tu sarveṣāṁ sarva-vṛttaṁ ghoṣayatīti taṁ gopāvāsaṁ **yāta** \|
\"goṣṭham\" iti kvacit pāṭhaḥ \| tatraiva bhavatīnāṁ sarvā sāmagrīti,
tad eva gantuṁ yujyata iti bhāvaḥ \| **mā ciram** acirād evety arthaḥ \|
yad vā, tatra vilambaṁ mā kurutety arthaḥ \| kim-artham ? **patīn
śuśrūṣadhvaṁ** sevadhvam \| kutaḥ ? **satīḥ** ! he satyaḥ ! anyathā
sādhvītva-bhaṅgaḥ syāt \| ataḥ para-puruṣasya mama pārśve yuṣmākam
avasthānam ayuktam iti bhāvaḥ \|

nanu, parama-sevya-tvat-sevām asahamānāḥ sadāsūyāvanto duṣṭatarās
te'smābhiḥ parityaktā eva, pativratātvam api tvat-pādābjaṁ
nirmañchanīkṛtya dūrataḥ kṣiptam ity āśaṅkya sa-karuṇam iva pakṣāntaram
āśrayan vatsādiṣu snehaṁ janayati---**krandanti** iti \| atas tān
**vatsān pāyayata**, bālārthaṁ ca **duhyata** dugdhaṁ dohayety arthaḥ \|
etac ca tat-tat-sannidhāna-mātra-viśrambhita-tat-priya-gavādy-apekṣayā
\|

atredaṁ tattvam---tāḥ khalūddiśya sa vo hi svāmī bhavati \[go.tā.u.
2.27\] iti gopāla-tāpinyāṁ, śriyaḥ kāntāḥ kāntaḥ parama-puruṣaḥ
\[bra.saṁ. 5.67\] iti brahma-saṁhitāyāṁ, daśākṣarādi-mantrāś ca, tathā
śruty-āgamādau, kṛṣṇa-vadhvaḥ \[bhā.pu. 10.33.8\] iti cātraiva
śrī-kṛṣṇaika-kāntānāṁ parama-lakṣmīṇāṁ tāsām anyatra vivāho na
sambhavati \| tat-pratītiś ca tāsām utkaṇṭhā-vardhanārthaṁ, yoga-māyām
upāśritaḥ \[bhā.pu. 10.29.1\] ity-ādau tad-arthaṁ nirdiṣṭayā
yoga-māyayaiveti gamyate \| yaiva khalu tat-pratirūpa-kalpanayā
tat-patiṁ-manyās tān vañcayati \| vakṣyate ca, nāsūyan khalu kṛṣṇāya
\[bhā.pu. 10.33.37\] ity-ādi \| tatas taiḥ sahāṅga-saṅgābhāvenājātāpatyā
eva kevalaṁ sneha-viśeṣeṇa yātṛ-bhrātṛ-prabhṛti-putrān yān pālayanti eva
putrā ity ucyante \| teṣām api loke putratayā vyavahārād viśeṣatas tathā
pālyamānatvāt, śrī-baladeva-sāmbāv apy uddiśya, sa-sutaḥ sa-snuṣaḥ
prāyāt suhṛdbhir abhinanditaḥ \[bhā.pu. 10.68.52\] iti śrī-śukenāpi
prayuktatvāt \| ataḥ stanyābhāvena go-dugdham eva tān pāyayantīti **tān
pāyayata duhyata** ity ucyate \| ata eva munināpy uktaṁ---pāyayantyaḥ
śiśūn payaḥ \[bhā.pu. 10.29.6\] iti \| atra **śiśūn** ity eva **paya**
ity eva ca, na tu sutān stanam iti \| yadi ca tāsām udarajā eva te syuḥ,
tadā rāsa-nṛtya-nāyikānām ādi-rasa-nāyikānāṁ ca tāsāṁ vairūpyeṇa tasya
rāsa-nṛtyasya rasasya ca vairūpyaṁ syāt \|

mātaraḥ pitaraḥ putrāḥ \[bhā.pu. 10.29.20\] ity atra śrī-bhagavad-vākye
keṣāñcid rātrāv api vane'pi mātrādi-vicetṛtvena kāsāñcid
ardha-jaratītvam apy āyāti \| tatra punar atīva tat syāt, tat tu
śrī-vaiśampāyanasyāsammatam---yuvatīr gopa-kanyāś ca rātrau saṅkālya
kālavit \[ha.vaṁ. 2.21.18\] ity anena \| tathā tad idaṁ tāsām
ālambana-rūpāṇām uddīpana-sauṣṭhavam api varṇayatā śrīman-mundīndreṇa na
mataṁ---bhagavān api tā rātrīḥ \[bhā.pu. 10.29.1\] ity ādāv
uddīpana-sauṣṭhavenālambana-rūpāṇāṁ tāsāṁ sauṣṭhavam anusmṛtya, rantuṁ
manaś cakre \[tatra\] iti ca gamitam \| vakṣyate ca tāsāṁ sauṣṭhavaṁ
śrī-bhagavantam apekṣyāprauḍhatvaṁ ca--- madhye maṇīnāṁ haimānāṁ
mahā-marakato yathā \[bhā.pu. 10.33.7\] ity anena, vyarocataiṇāṅka
ivoḍubhir vṛtaḥ \[bhā.pu. 10.29.43\] ity anena, taḍita iva tā
megha-cakre virejuḥ \[bhā.pu. 10.33.8\] ity anena ca \| tasmāt
śrī-bhagavatā tāsāṁ putratayā nirdeśas tu parihāsa-para eva, na tu
doṣodgāra-paraḥ, vācaḥ peśair vimohayan \[bhā.pu. 10.29.17\] iti \| ataḥ
prahasya sadayaṁ gopīr \[bhā.pu. 10.29.43\] ity atra parihāsasya
sphuṭataratvaṁ dṛśyate \| yata eva mātaraḥ pitaraḥ putrāḥ \[bhā.pu.
10.29.20\] ity-ādikaṁ ca kalpanā-mayam eva jalpitaṁ, parihāsaṁ vinā tu
doṣodgāre, nindāmi ca pibāmi ca iti nyāyena tāsāṁ svīkāre
parama-vairasyam eva ca syāt \| āstāṁ tāvat tāsāṁ svayaṁ doṣodgāraḥ,
tādṛśasyālambana-doṣasyāstitva-mātre'pi parama-rasa-vyāghātaḥ syāt\|

tac cānyatrāpi san-nāyake kavibhir varṇanīyatvena svīkṛtena sambhavati,
kim uta parama-puruṣottame mahā-kavi-varga-varṇanīye
līlā-rasa-viśeṣa-varṇanārtham avatīrṇe tasmin \| vakṣyate ca---bhajate
tādṛśīḥ krīḍā yāḥ śrutvā tat-paro bhavet \[bhā.pu. 10.33.36\] iti,
siṣeva ātmany avaruddha-saurataḥ sarvāḥ śarat-kāvya-kathā-rasāśrayāḥ
\[bhā.pu. 10.33.26\] iti ca \| tasmāt **patayo**'py āsāṁ
māyā-mātra-pratītāḥ, **putrāś** ca gauṇārthā iti \|

śleṣārthaś cāyam---**tat** tasmāt bandhubhyaḥ sādhvasābhāvāt
vana-śobhā-rati-sāmagrī-sad-bhāvāc ca **aciraṁ** śīghraṁ **mā yāta** \|
yadi yātha, tadā vilambena rātry-anta eva yāsyathety arthaḥ \|
**ca**-kārān **mā**-śabdasyāgre'pi sarvatra sambandhaḥ \| **patīn mā
śuśrūṣadhvaṁ**, **satīś** ca sādhvīr **mā śuśrūṣadhvaṁ**, tat-padavīm
api na yātety arthaḥ \| svātantryādi-sukha-bhaṅgād iti narmaiva **vatsā
bālāś ca** **mā krandanti**, tasmāt **tān mā pāyayata, mā duhyata** iti
ca svātantryaṁ sūcitam \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbha 332) :** nijārāma-darśanayā tāsāṁ bhāvam
uddīpayati---**dṛṣṭaṁ vanam** iti \|\|21\|\| nigamayati---**tad yāta**
iti \| yasmād rajany eṣā ghora-rūpā \[bhā.pu. 10.29.19\] ity-ādiko
hetuḥ, **tat** tasmāc **cira**-kālaṁ vyāpya **ghoṣaṁ mā yāta** \| aciram
adhunaiva mā yāteti vā \| tatas tatra gatvā **patīn** yuṣmat-patitvena
kḷptān tān api **mā śuśrūṣadhvam** \| he **satīḥ** ! satyaḥ !
paramottamāḥ ! ye ca **vatsādayas** te ca **mā krandanti,** tatas tān
**mā pāyayata,** tad-arthaṁ **mā duhyata** ceti \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punar **yāta gṛham**, na
yāteti pakṣa-dvayam eva lakṣyīkṛtyāha---**dṛṣṭaṁ vanam** ity-ādi
sārdhena \| **vana**-śobhā-didṛkṣayā yad āgatāḥ, tad **dṛṣṭam** \|
**vanaṁ** kīdṛśam ? **kusumitam** ity-ādi-viśeṣaṇa-trayam \| **tasmād
ghoṣaṁ yāta, mā ciram**, vilambo mā kārya ity arthaḥ \| tatra gatvā kiṁ
kāryam ? tatrāha---**patīn śuśrūṣadhvam** \| patīn iti pāntīti pataya
iti yogārthatvād yathā-tathaṁ pālaka-mātre boddhavyam \| anyac
ca---**krandanti** **bālāś** ca **vatsāḥ,** tān **pāyayata**, paścād
**duhyata** ity arthaḥ \| **bālā** iti vatsa-viśeṣaṇam \| he satīḥ !
sādhvyaḥ !

pakṣe, **dṛṣṭaṁ vanam** ity-ādinā uddīpana-vibhāvaḥ prakaṭīkṛtaḥ \|
**tat** tasmād **ghoṣaṁ mā yāta**, **patīn mā śuśrūṣadhvam** \|
**bālāś** ca **vatsā mā krandanti** \| **tān** mā **pāyayata**, mā
**duhyata** cety arthaḥ \| **ciram** eva **na yāta**, ihaiva sarvadā
tiṣṭhatety arthaḥ \| prati-kriyaṁ mā-śabdo yojyaḥ \|\|21-22\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** śabdotthārtha-pratītyā
vāstavam artham ajānatīḥ, ūrdhvādho dṛṣṭi-prasaraṇenānyato vilokayantīḥ
kiñcit saṁrambha-kṣubhita-dṛṣṭīḥ praty āha---**dṛṣṭam** iti \| atimudrām
ākalayya īṣat-praṇaya-kopena itas tato vilokamānā dṛṣṭvā
anyathotprekṣaṇaṁ nirvārya, nūnaṁ gṛheṣu paty-ādi-śuśrūṣayā vyākulatvena
duḥkham anubhūya vṛndāvana-vilokanautsukyatayāgatā eva tarhi kṣaṇaṁ
vana-darśanena hṛdayaṁ nirvāpayantu ity āha tīryak-prekṣaṇena
vana-darśanaṁ sambhāvyāha, nirdhāritam ivārthaṁ vadati---**vanaṁ
dṛṣṭaṁ** tac ca **kusumitaṁ** śobhātiśayoktiḥ sūcitā \|

ūrdhvāvalokana-manmathotprekṣyāha---**rākeśa-kara-rañjitam** iti \|
kālindī-pradeśa-stha-vṛkṣa-khaṇḍeṣu prasarantīr dṛṣṭīr
anyathotprekṣamāṇam āha---**yamuna** iti \|
**yamunā**-saṁvāsino'**nilasya** līlānāyasa-kṛtiḥ, tayā **ejantaḥ**
kampamānās **taru-pallavāḥ,** taiḥ **śobhitam** \| vṛkṣā api bhavatīm
atrāvasthānam anucitaṁ manyamānā aṅguli-tulyaiḥ pallavair eva
nivārayanti vana-darśana-viṣayiṇī utkaṇṭhopasampannaiva, ataḥ paraṁ
**gṛhaṁ yāta** iti vana-nirīkṣaṇāyāgatā bhavatīr atrāvasthāpayato
mamodāsīnasyānaucitīyam iti \|

sāpekṣatva-pakṣe'rthas tu---sa evabhiprāyas tv anya eva ramaṇārthaṁ ced
agatāḥ, tarhi uddīpana-vibhāvaṁ paśyatety āha---**dṛṣṭam** iti \|
**vanaṁ dṛṣṭaṁ** kākvā praśnaḥ \| vanaṁ viśinaṣṭi---**kusumitaṁ** \|
bhavatīnām āgamanaṁ dṛṣṭvā vanasyāpi bhāva-viśeṣeṇa romāñcitatvam iva
jātaṁ, kiṁ punar mama ? iti bhāvaḥ \| anenāgre kariṣyamāṇam
ākalpa-śayyā-vyañjanādi-racanaṁ sūcitam iti \|

**vanaṁ** kīdṛśaṁ ? **rākeśasya karaiḥ** kiraṇaiḥ **rañjitaṁ,**
candrasyāpi asmad-ramaṇānukūlyaṁ darśitaṁ, **karaiḥ** hastaiḥ hi
mārdavena kānti-viśeṣa-yojitam \| anena vanasyojjvalatvaṁ
tamo-nāśakatvaṁ sūcitam \|

punaḥ kīdṛśam ? **yamunā**-sambandhino'**nilasya līlā**, tayā
sañcalanaṁ, tena **ejat** kampamānā **tarūṇāṁ pallavāni** \| dhuvane
kara-dhūnanam iva śikṣayantaḥ \| yad vā, īdṛśaṁ sukhaṁ nānyatrāstīti
gatāgataiḥ darśayanta iva **vanaiḥ pallavaiḥ śobhitam** anena
śarada-rtuḥ śaityena ca yuṣmad-āgamanena mat-sambandhena ca vṛkṣeṣv api
sattvika-bhāvaḥ sūcitaḥ \| īdṛśaṁ sarva-sad-guṇa-viśiṣṭaṁ **vanam**
iṣṭam evāto vraje gamanam ayuktam iti tātparyārthaḥ \|\|21\|\|

idānīṁ muni-rūpāḥ yūtha-mukhyāḥ prati padya-dvayenāha---**tad yāta** iti
\| vana-darśanena manoratha-pūrtiś cej jātā, tarhi **goṣṭhaṁ** vrajaṁ
**yāta** \| nanu vrajaṁ tyaktaivāyātāḥ \| punas tatraiva gamanena kiṁ
prayojanam ? iti cet, tatrāha---vraje dharmārtha-kāma-lābho bhaviṣyatīty
upadiśann āha---he **satīḥ** ! satyaḥ ! pati-śuśrūṣaṇaṁ tyaktvāyātāḥ,
ato dharma-hānir jātā \| dharma-mūlā kāma-prāptiḥ, dharme naṣṭe
kāma-hānir api jātā \| dugdha-hāny-artha-nāśo'pi jātaḥ \|
stanandhaya-tyāgenopalālanādi-sukha-nāśo'pi jātaḥ \|
etac-catuṣṭaya-prāpty-arthaṁ vrajaṁ **yāta** \| **mā ciraṁ** vilambo na
kāryaḥ \| yās tu patīn tyaktvāgatāḥ, tā yūyaṁ **patīn śuśrūṣadhvam** \|
yās tu dohaṁ hitvāgatāḥ, tāsāṁ **vatsā** baddhā eva **krandanti** \|
yāsāṁ stanandhayā atṛptāḥ **krandanti**, **tān duhyata** dohayatety
arthaḥ \| atṛptā **bālāḥ krandanti**, **tān** stanaṁ **pāyayata** \|
udāsīnasya mama nikaṭe sthityā dharmādi-hānir bhaviṣyati, tatra gatānāṁ
sarvaṁ sampatsyata iti rahasyopadeśaḥ svasya sāpekṣatvam \|

pakṣe vyaṅgyārtham āha---he **satīḥ** ! satyaḥ ! mukhya-patyau
snigdhatvāt pāribhāṣika-patiṁ tyaktvāgatatvāc ca, etāsāṁ sādhvītvaṁ
jñātam \| pūrvaṁ narmaṇā niṣedham uktam \| idānīṁ vāstavam artham
āha---**tat** tasmāt **ciraṁ** bahu-kāla-paryantaṁ **goṣṭhaṁ mā yāta**,
kintu mayā sahātraiva ramadhvam \|

yad vā, **ciraṁ** bahu-kāla-paryantaṁ mām āyāta prāpnuvata \| yad vā,
**aciraṁ** śīghraṁ **goṣṭhaṁ** vrajaṁ **mā yāta**, gamane doṣasya
bahuśo'nubhūtatvāt, rātry-ādi-duḥkham anubhūyāgatatvāt \| anyathā
duḥkhaṁ tad avaśyam eva bhaviṣyati \| yadi paty-ādīnāṁ saṅkocaḥ, tadā
pūrṇaṁ ramaṇaṁ vidhāya rātri-śeṣe yāsyatha \| **mā**-śabdasya
sarvatrānvayaḥ \| **patīn mā śuśrūṣadhvaṁ,** mad-rūpeṇa teṣāṁ bahuśaḥ
prātikūlyānubhavasya siddhatvāt \|

nanu krandato vatsān bālān tyaktvāgatāḥ, atas tat-smaraṇe ramaṇasya
viphalatvaṁ bhaviṣyati ? iti cet, tatrāha---**vatsā bālāś** ca **na
krandanti**, tad-arthasyānyathā-siddhatvāt \| gopair eva go-dohanasya
kṛtatvāt, payaso'pi tad-apekṣitatvāc ca, tac-cintā na kāryā \| bālānāṁ
sāntvanasya vṛddha-dhātrī-prabhṛtibhir eva kṛtatvāt, atas tac-cintā na
kāryā \| spaṣṭārtham āha---**tān bālān payo mā pāyayata**, **vatsān mā
duhyata** mā dohayata, tasyārthasya svata eva siddhatvāt \| ato
niḥśaṅkaṁ mayā saha ramatety arthaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tā lajjayā
parito vilokayantīr āha---**dṛṣṭam** iti \| \"āṁ jñātaṁ
vana-darśanārtham āgatāḥ\" iti tataś ca tāsām ūrdhvāvalokane saty
āha---**rākeśa** iti \| yamunā-dig-avalokane
satyāha---**yamunā**-sparśino'**nilasya līlā** manda-gatiḥ, tayā
**ejantaḥ** kampamānās **tarūṇāṁ pallavāḥ** puṣpitais taiḥ **śobhitām**
ity abhīpsitaṁ vanādi-darśanam api nirvyūḍham, ato mā vilambadhvam iti
bhāvaḥ \|

pakṣe, vṛndā**vanam** idaṁ sarvotkṛṣṭaṁ, tatrāpi pūrṇa-candrā rajanī,
tatrāpi caturdikṣu **yamunā**, tatrāpi
śaitya-māndya-saugandhyavanto'**nilā** ity uddīpana-vibhāvā ete \|
ālambana-vibhāvaś cāhaṁ varta evety adya yuṣmākaṁ rasikatā parīkṣitā
bhaviṣyatīti \|\|21\|\|

**tat** tasmān **mā ciraṁ yāta**, api tu śīghram eva yātety arthaḥ \|
**satīḥ** pativratāḥ api **śuśrūṣadhvaṁ** tad-dharma-grahaṇārthaṁ tā api
bhajanīyā eveti bhāvaḥ \| iti paroḍhā uktā kumārīḥ prāha---**vatsā**
gavāṁ **krandanti**, **tān duhyata** dohayata \| municarīḥ
prāha---**bālāḥ krandanti**, **tān pāyayata** \|

pakṣe, **tat** tasmāc **ciraṁ** samastām api rātrim abhivyāpya **mā
yāta**, mayā saha ramadhvam iti bhāvaḥ \| **patīn sādhvīś** ca **mā
śuśrudhvaṁ**, vidhātrā dattasyaitādṛśa-saundaryasya yauvanasya ca
vaiyarthya-prāpaṇānaucityād iti bhāvaḥ \| evaṁ **mā dohayata mā
pāyayata** mad-anurāgiṇīnāṁ bhavatīnāṁ kiṁ taiḥ ? iti bhāvaḥ \|\|22\|\|

**\...**

\|\| 10.29.23 \|\|

athavā mad-abhisnehād bhavatyo yantritāśayāḥ \|

āgatā hy upapannaṁ vaḥ prīyante mayi[^191] jantavaḥ \|\|

**śrīdhara-svāmī (bhāvārtha-dīpikā) :** saṁrambha-kṣubhita-dṛṣṭīḥ praty
āha---**athavā** iti \| **yantritāśayā** vaśīkṛta-cittāḥ \|
**upapannaṁ** yuktam \| **prīyante** prītā bhavanti \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *saṁrambhaḥ* kopāveśāḥ,
tena *kṣubhita-dṛṣṭīr* bhrāntekṣaṇāḥ \| **athavā** iti nipāta-dvayaṁ
sambhrame maṅgale vā \| **mayi** viṣaye **jantavo** jīva-mātrāṇi \| ato
ramadhvam iti pakṣaḥ\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** punas tāṭasthyam
āha---**athavā** ity-ādi \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mayi** yaḥ **abhisnehaḥ**
prīti-viśeṣaḥ, tasmād iti madhura-premākhyaḥ puṁ-strī-bhāva-viśeṣo
nirastaḥ \| ata eva saudāsyam āha---**hi** yataḥ sarve'pi prāṇino mayi
prītiṁ kurvantīti \| **mad-abhisnehād** iti sākṣād-uktyā tam api
ślathayati \| ata eva gauraveṇa **bhavatya** iti \|

yad vā, nanu priyaṁvada-pravara ! tarhy asmākam abhīṣṭaṁ sampādyatām \|
tatrāha---**prītim** eva **kurvanti** iti prīter bhakti-viśeṣatvād
aṅga-saṅga-karmaṇālam iti bhāvaḥ \| anyat tair vyañjitam \|

yad vā, aho bata parityaktā eva, te sarve \| tat kiṁ punas
tan-nāma-grahaṇena ? ity āśaṅkya sa-ślāghaṁ pakṣāntaram āha---**athavā**
iti \| arthas tathaiva \| yad vā, mama yo yuṣmābhir abhisnehas tasmāt
tenety arthaḥ \|

a-kāra-praśleṣeṇa **ayantritāśayāḥ** parama-sādhvītvāt \| yad vā,
**mad-viṣayakābhisnehena ayantritāśayāḥ** \| pātivratyena para-puruṣe
sneha-viṣayāyogāt \| evam ubhayathā bhāva-viśeṣo nirastaḥ, tathāpy
**āgatā** yat \| anyat samānam \| vastutas tv evam audāsīnyaṁ
cāturya-bhaṅgyā bhāva-vivardhanārtham eva \|

śleṣārthaś cāyam---aho paramānurakāsv api bhavatīṣu kim
uddīpana-garbhaiḥ prārthanair ity āha---**athavā** iti \|
**abhi**-śabdena **snehasya** samyaktvoktyā madhura-premaiva lakṣyate \|
sāmānyataḥ sarve'pi prāṇino mama **prīyante** yataḥ, ataḥ sarvottamā
gopyo bhavatyo mad-**abhisnehād yantritāśayā** vaśīkṛta-cittāḥ satyaḥ \|
kiṁ vā, paty-ādi-bhayenāsvacchandā api **mad-abhisnehād** dhetor
**āgatā** yat, **tad upapannam** eva, sarvato'pi
viśiṣṭa-mad-viṣayaka-prītimattvāt\| ata eva ādareṇa **bhavatya** iti \|
ato'dhunā mayā saha svacchandaṁ ramadhvam iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
saṁrambha-kṣubhita-dṛṣṭīs tā nivartayitum iva
jantu-mātra-sādhāraṇatā-nirdeśenātikṣobhayann āha---**athavā** iti \|
pakṣāntaram idaṁ, dṛṣṭaṁ vanam \[21\] ity-ādi nirasanāpekṣayā \|
**mayi** yo'**bhisnehaḥ** prīti-sāmānyātiśayaḥ, tasmāt iti \|
raty-arthaḥ puṁ-strī-bhāva-viśeṣo na gṛhītaḥ, viśeṣeṇābhāvāt \| ata eva
sahaudāsyam āha---**hi** yataḥ sarve'pi prāṇino **mayi** prītiṁ
kurvantīti \| **mad-abhisnehād** iti sākṣād-uktyā tam api śithilayati \|
ata eva gauraveṇa---**bhavatyaḥ** iti \| anyat taiḥ \|

yad vā, aho bata parityaktā eva te sarve, tat kiṁ punas
tan-nāma-grahaṇena ? ity āśaṅkya sa-ślāghaṁ pakṣāntaram āha---**athavā**
iti \| arthas tathaiva \| vastutas tu evam audāsīnyaṁ cāturya-bhaṅgyā
bhāva-vivardhanārtham eveti \|

śleṣārthaś cāyam---evaṁ yadyapy anya-prayojanāyāgatāḥ, tathāpi
mat-prārthanayā kiyantaṁ kṣaṇam atra viśrāmyateti \| evam uktvā
pakṣāntaram āha---**athavā** iti \| **abhi**-śabdena **snehasya**
samyaktvoktyā raty-ākhya-bhāva eva sūcyate \| tataś ca yadi vā
**mad-abhisnehād** **āgatāḥ**, tarhi tad etad **upapannaṁ** yuktam evety
arthaḥ \| tatra hetuḥ---**jantavaḥ** prāṇi-mātrāṇi, mama mat-sambandhe,
**prīyante mayi** prītā bhavantīty arthaḥ \| tatas tādṛśa-bhāvavatīnāṁ
vā kā vārteti bhāvaḥ \| ata eva premādareṇa bhavatya iti \| ato'dhunā
mayā saha svacchandaṁ ramadhvam iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** yadi svayam eva bhavatyo
mad-anurāgeṇaivāgatā na tatra mat-prārthanāpekṣāpi, tadā tad atīva
yuktam ācaritam ity āha---**athavā** iti \| **mama** mayi \| yadi
**jantu**-mātrāṇy eva **mayi prīyante,** tadā bhavatīnāṁ kāminīnāṁ
kānta-bhāvātmaka eva saḥ sneho bhaved iti bhāvaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punar vrajaṁ yāta ity
asyaivānukūlaṁ vadati---**athavā** ity-ādi \| na vanādi-didṛkṣayā
samāgatāḥ sma \| tad-darśanārtham eva **āgatāḥ** sma iti cet, tad
**upapannam** eva, **mad-abhisneha-yantritatvaṁ** hi sādhūnām eva, yataḥ
**prīyante mayi jantavaḥ** \| prāṇi-mātram eva mayi prīyate, kiṁ punar
bhavatyaḥ \| tan mad-darśanaṁ tu **upapannam** eva \| samprati ghoṣaṁ
yāta ity arthaḥ \|

pakṣāntare---**bhavatyo mad-abhisnehād yantritāśayā** iti jānīmaḥ,
tenāgatāś ca \| ato'taḥ paraṁ yad ucitaṁ tad-upapannaṁ bhaviṣyaty eva \|
yato **mayi jantavaḥ prīyante**, prītā eva bhavanti, tad yūyaṁ yat prītā
bhaviṣyatha, tat kim iti \| mā ghoṣaṁ yāta ity arthaḥ \|\|23\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu
paty-ādi-sneha-tyāga-pūrvakaṁ tvayy anuraktatvāt tvāṁ sevitum āgatāḥ \|
tvaṁ tu katham asmān nivartayasi ? iti yathā-śrutārtha-grahaṇena
saṁrambheṇa rukṣa-mudrām avalambamānāḥ praty āha,
**jantu**-mātra-sādhāraṇya-nidarśanena svasya audāsīnyam
āviṣkaroti---**athavā** iti \|

nanu katham asmān atrāhūya viḍambayasi ? iti cet, tatrāha---**athavā**
iti \| pakṣāntaram \| **mad-abhisnehād atrāgatāḥ, bhavatya** iti
gauravoktiḥ, **mayi** yo'**bhitaḥ snehaḥ,** tasmāt paty-ādiṣu yaḥ
snehaḥ, tasmād ākṛṣya mayy arpitatvāt \| ata eva **yantritāśayā**
vaśīkṛta-cittāḥ \| ataḥ parama-sādhvītvāt, na tu ramaṇārtham āgatāḥ \|
athavā, evaṁ vo **mat** man-nimittam, **abhi** niḥśaṅkaṁ, yathā tathā
**snehād** vā **āgatāḥ** \| yato'**yantritāśayā** asvādhīna-cittāḥ
satyaḥ \| ata eva citta-niyamanam upadiśati, citta-niyamena kṛte sati
para-puruṣe mayi bhāva-viśeṣam udayena satītva-bhaṅgo na bhaviṣyatīti
bhāvaḥ \| pūrvaṁ manaso'niyamane yaj jātam eva, adhunā **mad abhi** mama
sammukham **āgatāḥ,** **snehāt yantrito** baddha **āśayaś** cittaṁ
yāsāṁ, tāḥ \| tad **vo** yuṣmākam **upapannaṁ** yuktam eva jātam \|
yataḥ kenāpi na pratibaddhāḥ \|

yad vā, **vo** yuṣmākam api **upapannaṁ** yuktam eva \| yasya yasmin
prema-viśeṣaḥ, tad-antike tasya gamanam ayuktaṁ na bhavatīti
svasyākāmatvaṁ vyañjayati---yato **mayi jantavaḥ** prāṇi-mātrāḥ
**prīyante** prītiṁ kurvanti \|

nanu, teṣu aṅga-saṅgaṁ kriyate prayojanābhāvāt \| mama brahmacaryaṁ
bhavatībhiḥ śruta-pūrvam eva, ato vyābudhya yāta iti śabdottho'rthaḥ \|
idānīm arthottham artham āha---**athavā** tad yāta iti \|
pūrva-ślokokta-vraja-gamana-niṣedham abuddhvā kṣubhita-dṛṣṭī sāntvayan
sāpekṣatvaṁ vyañjayan vane ramaṇaṁ draḍhayati \| padyārthas tu sa eva,
bhāvārtho bhinna eva \| **mama abhi** bhaya-rahitaḥ
**sneha**-prasūtākhyaś caturtho raty-ākhyo bhāvaḥ, tasmāt taṁ prāpyety
arthaḥ \| **yantritāśayāḥ** mayaiva yantrito niruddha āśayaś cittaṁ
yāsāṁ, tāḥ \| citte niruddhe svata eva **āgatāḥ** \| mama cittena
bhavatīnāṁ cittam āśliṣṭaṁ, kṣīra-nīravat \| kevalaṁ śarīra-mātram
anāśliṣṭam \| tad idānīṁ ramaṇaṁ sarvaṁ setsyatīti bhāvaḥ, yasmāt
**āgatāḥ**, tad **upapannam,** **vo** yuṣmābhir ucitaṁ kṛtam iti \|
manaś cakre \[10.29.1\] iti pūrvaṁ cintanam eva āgamana-mātraṁ
pratīkṣyamāṇena mayā tathā tat sampannam \| ato yāvad-ākāṅkṣaṁ ramaṇaṁ
bhaviṣyatīti bhāvaḥ \| yuktārthatve kaimutya-nyāyenāha---yato
**jantavaḥ** prāṇī-mātrāḥ **mama prīyante** mad-viṣayāṁ prītiṁ
**kurvanti**, kim uta mat-prema-ratna-mañjūṣā **bhavatya** iti \| tad
uktaṁ, ko nu rājann indriyavān \[bhā.pu. 11.2.2\][^192] iti \| prītau
indriyavattva-mātram evādhikāri-viśeṣaṇam iti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : athavā** iti \| hanta mayā
vṛthaivaitāny āgamana-kāraṇāni kalpitāni \| adhunaiva kāraṇam avagatam
ity āha---**mayi** yo\'**bhi** sarvato-bhāvena **snehaḥ,** tasmāt
**yantritāśayāḥ** vaśīkṛta-cittāḥ, ata eva **āgatāḥ**, tad
**upapannaṁ**, mad-darśana-lābhāt siddhaṁ, yato **mayi jantavaḥ**
prāṇi-mātrāṇi **prīyante** ity autpattikaṁ me saubhāgyaṁ, na tv
aupāyikam iti bhāvaḥ \| tena **bhavatyo** mayi prīti-sāmānyavatya eva,
na tu kāmopādhika-prīti-viśeṣavatya iti dhvanitam \|

pakṣe, **mad-abhisnehaḥ** kānta-bhāva-mayaṁ premā, tasmād dhetor
**yantrīkṛta āśayo** yābhiḥ, tāḥ \| bhavatīnāṁ manasā yantreṇaivāham
ākṛṣṭo varte ity arthaḥ \| tad āgamanam **upapannam** ucitam eva, na
tūpapatti-rahitam ity arthaḥ \| **mayi jantavo**\'pi **prīyante**, kim
uta bhāvavatyo bhavatya iti bhāvaḥ \|\|23\|\|

**\...**

\|\| 10.29.24 \|\|

bhartuḥ śuśrūṣaṇaṁ strīṇāṁ paro dharmo hy amāyayā \|

tad-bandhūnāṁ ca kalyāṇyaḥ prajānāṁ cānupoṣaṇam \|\|

**śrīdhara-svāmī (bhāvārtha-dīpikā) :** dṛṣṭādṛṣṭa-bhaya-pradarśanena
nivartayati---**bhartur** ity-ādi śloka-trayeṇa \|\|24-25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śāstra-siddhāntam
āha---dṛṣṭaṁ bhayaṁ rāja-nindādi, adṛṣṭaṁ narakādi \| **amāyayā**
avañcanayā \| **tad-bandhūnāṁ** bhartṛ-bandhūnāṁ śvaśurādīnām \|
**prajānāṁ** santatīnāṁ pālanaṁ ca **paro dharmaḥ** śāstra-vihitatvāt \|
anyathā kalyāṇaṁ naśyatīti sambuddhyāha---**he kalyāṇyaḥ** ! iti \|
**bhartuḥ** sarva-pālakasya mama **amāyayā** naiṣkāpaṭyena sevanaṁ
**paro**'tyuttamo **dharmaḥ**, mama prasāda-hetutvāt \| amāyayānuvṛttyā
vai tuṣyaty ātma-prado hariḥ[^193] \[bhā.pu. 11.3.22\] ity-ādy-ukteḥ \|
**tad-bandhūnāṁ** devānāṁ brahmādīnāṁ ca yajñādinā sevanaṁ, **prajānāṁ**
sthāvara-jaṅgamānāṁ yathocitam **anupoṣaṇaṁ** paunaḥpunyena pālanaṁ,
sthāvarāṇāṁ nityaṁ jalādi-prasecanena, jaṅgamānām
anna-vastrādi-pradānenety arthaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** parihāram
āha---**bhartur** ity-ādi \| yāta yāta, bhartāraḥ śuśrūṣyantām iti
vidhiḥ \| tatra niṣedhaḥ---**bhartur** ity eka-vacanena svasyaiva
bhartṛtvaṁ sūcyate \| **bhartus** trailokya-bhartur mama **śuśrūṣaṇaṁ**
kriyatām \| mac-chuśrūṣaṇam eva **paro dharmaḥ** \| **strīṇāṁ**
lakṣmīṇāṁ bhavatīnāṁ pūrvavat \| **tad-bandhūnāṁ** tasya mama bandhavo
bhavad-vidhā eva, bandhu-śabdāt striyām uṅ-pratyayaḥ \| tāsām
anyo\'nyāsāṁ prajānāṁ prakṛṣṭa-janmanāṁ mayā sahāvatīrṇānām ity arthaḥ
\| **anu** anyonyaṁ **poṣaṇaṁ** pratipālanaṁ ca **paro dharmaḥ**,
yad-bhajanaṁ mad-ukta-sauhṛdaṁ ca **paro dharma** ity arthāntaram
\|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śuśrūṣaṇaṁ** **dharmaḥ** \|
sa ca **amāyayā** śuddha-bhāvena dharmaikāpekṣayā vā cet, tarhi **para**
utkṛṣṭa ity arthaḥ \| **hi** niścitam \| **tad-bandhūnāṁ**
śvaśrū-śvaśurādīnāṁ ca **śuśrūṣaṇam** \| tathā **prajānāṁ**
putra-bhṛtyādīnām **anu** paty-ādi-śuśrūṣāntaraṁ **poṣaṇaṁ** ca
**dharma** eva \| **amāyayā** cet, **para** eva \| **ca**-kārābhyāṁ
dvayor api mukhyatayā sāmyam api sūcyate \| **kalyāṇyaḥ** ! he sādhvyaḥ
! tad eva yuṣmākam ucitam iti bhāvaḥ \| yad vā, he śubhādṛṣṭavatyaḥ !
ato yuṣmākam eva tat sidhyatīti bhāvaḥ \| etac ca kaitavenaiva
protsāhanam \| anyat tair vyākhyātam \|

yad vā, jantavaḥ prīyante nāma, kiṁ vā āgatā yat, tad yuktam eva, kintu
parama-dharmeṇaivāhaṁ labhyeya, na tv anyatheti \| tam eva śikṣā-mudrayā
bodhayann āha---**bhartur** iti \| arthaḥ sa eva \| vastutaś
cerṣyayopahāsa eva, tasya parama-dharmatvābhāvāt \| dvitīya-pakṣe'pi
narmaiva \|
tucchīkṛta-catur-varga-śravaṇādi-bhakti-sādhya-premaika-labhyasya tasya
pati-śuśrūṣādi-bāhya-dharmeṇālabhyatvāt \| atas tasya dharmasya
paratvoktir api narmata eveti \| ata evoktaṁ gītādau, sarva-dharmān
parityajya \[gītā 18.66\] ity-ādi \|

śleṣārthaś cāyam---na kevalaṁ **bhartus tad-bandhūnāṁ** mad-vidhānāṁ ca
**śuśrūṣaṇaṁ paro dharmaḥ** \| yad vā, he **kalyāṇyaḥ** !
parama-vaiṣṇavyaḥ ! **strīṇām** anyāsāṁ prākṛta-yoṣitām eva **dharmaḥ**,
na tu sarva-strī-varga-śreṣṭhānāṁ yuṣmākaṁ bhaktau pravṛttānām api
sva-dharmānādarāt tathoktaṁ---tyaktvā sva-dharmaṁ caraṇāmbujaṁ hareḥ
\[bhā.pu. 1.5.17\] ity-ādinā \| etat tu hari-bhakti-vilāse
ekānti-lakṣaṇādau bahuśo vivṛtam evāsti \|[^194]

yad vā, **bhartur** jagat-pater mama \| kiṁ vā, paramātmatvāt tattvato
bhartāham eva, tasya \| yad vā, vṛṣṭy-ādibhyo goṣṭhādi-rakṣaṇāt sākṣād
aham evātratyānāṁ sarveṣāṁ bhartā, tasya \| apy-arthe **ca**-śabdaḥ \|
kiṁ vaktavyam ? **bhartur** mama **śuśrūṣaṇam** iti \| **mad-bandhūnāṁ**
śrī-nanda-baladevādīnām api tat **śuśrūṣaṇam** \| tathā **prajānāṁ**
mad-bhṛtyānāṁ śrīdāmādīnāṁ śrī-nanda-gṛha-dāsādīnām vā \| kiṁ vā,
sāmānyataḥ sarva-vaiṣṇavānām **anupoṣaṇam** api **paro dharmaḥ** \|
anyat samānam \|

ataḥ śuddha-bhāvena mama sevā kriyatām iti \| yad vā, ato'tra **āgatā**
yat, tad yuktam eveti bhāvaḥ\| kiṁ ca, śrī-bhagavato rasopayukte'rthe
prayuktām api vācaṁ bahavo'rthā anuvartante, tatraiśvarya-rūpo'yam
arthaḥ \| yad vā, dharma-rahasya-sāra-sarvasvaṁ śṛṇuteti paramārtham eva
narmaṇaivāha---**bhartur** iti tribhiḥ \|

vraja-strīṇāṁ yuṣmākaṁ **bhartuḥ śuśrūṣaṇam adharmaḥ** pāpam \|
**amāyayā** tu **paro'dharmo** mahā-pāpam eva, bhakti-parāṇāṁ
śravaṇādi-bhakti-rūpa-svadharma-parityāgena
pati-sevādi-para-dharma-pravṛttyā mahānarthotpatteḥ \| tathā coktaṁ
gītāsu, sva-dharme nidhanaṁ śreyaḥ para-dharmo bhayāvaḥ \[gītā 3.35\]
iti \| yad vā, **a**-kāro viṣṇur aham eva, tasmin mayi **māyayā**
bhakty-ādi-tyāgena vañcanayā yad **bhartuḥ śuśrūṣaṇam** iti \| anyat
samānam \|

bhagavad-bhakti-hīnānāṁ sarva-karmaṇo vaiphalyād vaiparītyāc ca \| tathā
coktaṁ bṛhan-nāradīye[^195]---

> kiṁ vedaiḥ kim u śāstrair vā kiṁ vā tīrtha-niṣevaṇaiḥ \|
>
> viṣṇu-bhakti-vihīnānāṁ kiṁ tapobhiḥ kim adhvaraiḥ \|\|

skānde ca revā-khaṇḍe[^196]---

> dharmo bhavaty adharmo'pi kṛto bhaktais tavācyuta \|
>
> pāpaṁ bhavati dharmo'pi tavābhaktaiḥ kṛto hare \|\| iti \|

etac ca bhakti-vilāse śrī-vaiṣṇava-māhātmyādau[^197] vyaktam eva
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu yady asmākaṁ
bhavad-abhisneho niścitaḥ, tadā bhavac-chuśrūṣāpi yuktety āśaṅkya
dharma-śāstreṇa bhāvayati---**bhartuḥ** iti tribhiḥ \| bhartr-ādīnām eva
śuśrūṣādikaṁ **dharmaḥ**, na tu tad-itareṣām asmākam, sa
cānya-dharmāpekṣayā **paraḥ** \|\
\
nanu tad apy asmābhir yathā-yuktaṁ kāryata eva ? tatrāha---**amāyayā**
eveti \| para-puruṣasya mama bhajane sa-kapaṭam eva syāt, tataḥ so'pi
duṣyad iti bhāvaḥ \| **kalyāṇyaḥ** ! he sādhvyaḥ ! tad eva yuṣmākam
ucitam iti bhāvaḥ\| etac ca kaitavena protsāhanam \| vastutas tūpahāsa
eva, tasya parama-dharmatvābhāvāt,

> etāvān eva loke'smin puṁsāṁ dharmaḥ paraḥ smṛtaḥ \|
>
> bhakti-yogo bhagavati tan-nāma-grahaṇādibhiḥ \|\| \[bhā.pu. 6.3.22\]
> iti śrī-dharma-rāja-vākyād iti \|

śleṣārthaś cāyam---na kevalaṁ mad-abhisneha-hetor evopapannam, api tu
dharma-hetor apīty āha---**bhartuḥ** iti \| **amāyayā** kalyāṇībhir
nija-sad-bhāva-vṛttatvenaiva, na tu balād āpāditatvena \| yo bhartā
tasyaiva **śuśrūṣaṇaṁ paro dharmaḥ,** tathā **tad-bandhūnāṁ** **ca**
ity-ādi \| anyatra parama-dharma-vidā śrī-bhīṣmeṇāmbāyāḥ parityāgād
dharmato bhartṛtvāsiddheḥ \| tad evaṁ sad-bhāvāvṛtatvena te māyayā
kapaṭenaiva bhartāraḥ sad-bhāva-vṛttatvena tv aham eva satya-bhartā
bhavatībhiḥ śuśrūṣaṇīya ity arthaḥ \| atra bālyam ārabhya bhavatīnāṁ
hṛdayam eva mama sākṣīti bhāvaḥ \| vastutas tu sa eṣa evārthaḥ
sthāpayiṣyate \|\|24\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** nanu bhartṛ-śuśrūṣaṇa-parityāge
strīṇāṁ doṣaḥ ? tatrāha---**bhartuḥ śuśrūṣaṇam** iti \| **amāyayā** yo
bhartā, tasyaiva **śuśrūṣaṇaṁ paro dharmaḥ** \| tathā **tad-bandhūnāṁ**
ca \| yuṣmākaṁ tu anupabhuktātvena lakṣyamāṇānāṁ
dāmpatya-vyavahārābhāvāt kenāpi māyayaiva tat kalpitam iti lakṣyate \|
tato na doṣa iti bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ vā prārthanā-pakṣe **bhartur**
ity **amāyayā** amithyātvenaiva yo **bhartā**, tasya kaumāram ārabhya
bhavatīnāṁ mayy eva, na tu tat-kānta-bhāva iti mithyaiva bhartur ity
arthaḥ \| kanya-vaimatyena balāt patitvābhāvāt parama-dharma-vidā
śrī-bhīṣmeṇāmbāyāḥ parityāgād iti bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punaḥ, tad yāta mā ciraṁ
ghoṣaṁ \[bhā.pu. 10.29.22\] iti yad uktaṁ, tad anukūlaṁ
vakti---**bhartuḥ** ity-ādi sugamam \| pakṣe, **bhartur** mamety arthaḥ,
eka-vacana-prayogāt \| **amāyayā** akaitavena \| **hi** niścitam \| he
**kalyāṇyaḥ** ! **tasya** mama **bandhūnāṁ** mat-suhṛdāṁ **prajānāṁ**
prakṛṣṭa-janmanām **anupoṣaṇam** anyonya-paripālanaṁ ca **dharmaḥ
paramaḥ** \| mac-chuśrūṣaṇam anyonya-prītiś ceti dvayaṁ paramo dharma
iti vākyārthaḥ \| tenānyonya-sauhārda-puraḥsaraṁ mac-chuśrūṣaṇam eva
kuruteti bhāvārthaḥ \|\|24\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ śruti-rūpā
yūtha-mukhyāḥ prati bhāva-jijñāsārthaṁ dharma-nirūpaṇam āha \|
bṛhad-vāmana-purāṇe bhṛguṁ prati brahma-vākyaṁ---

na striyo vraja-sundaryaḥ putra tāḥ śrutayaḥ kila \|

nāhaṁ tena cānanto na ca śrīs tat-samā kvacit \|\| iti \|

**bhartur** iti bhartuḥ poṣaṇa-kartur laukikasya patyuḥ **śuśrūṣaṇaṁ,**
**prajānāṁ** putra-kanyā-dāsa-dāsīnāṁ tad **anu** yathocitaṁ
**śuśrūṣaṇaṁ dharmaḥ** \| he **kalyāṇyaḥ** ! maṅgala-rūpāḥ ! ahaṁ tu
laukika-patir na bhavāmi, strīṇāṁ ye devatārādhanādayo dharmoktāḥ,
tad-apekṣayā pati-śuśrūṣaṇaṁ dharmasyotkṛṣṭatvaṁ, na tu
bhagavad-dharmāpekṣayotkṛṣṭatvam \| ato nirapekṣasyodāsīnasya ca mama
bhajanena tad-asiddheḥ \|

vāstavam artham āha---**bhartuḥ śuśrūṣaṇaṁ strīṇāṁ** sādhāraṇa-strīṇām
eva **paraḥ** śreṣṭho **dharmaḥ**, na tu mat-priyāṇāṁ bhavatīnām \| he
**kalyāṇyaḥ** ! śubha-rūpāḥ ! bhavatīnāṁ mad-ārādhanam eva **paramo
dharmaḥ** \| yas tv alaukiko bhartā rasa-poṣaṇa-kartā aham eva,
laukika-paty-ādīnāṁ śuśrūṣaṇasya parama-dharmatvābhāvāt \| atas teṣv
aniṣṭa-nivāraṇa-sāmarthyābhāvād bhartṛtvaṁ tad-vadhūnāṁ bandhutvaṁ
pāribhāvikam eva, tad uktam atraiva---

> gurur na sa syāt svajano na sa syāt
>
> pitā na sa syāj jananī na sā syāt \|
>
> daivaṁ na tat syān na patiś ca sa syān
>
> na mocayed yaḥ samupeta-mṛtyum \|\| \[bhā.pu. 5.5.8\] iti \|

tasmān mac-chuśrūṣaṇaṁ paro dharmas tad-vadhūnām \| tasya mama bandhavo
mat-sahacarāḥ \| yad vā, mama bandhavo vaiṣṇavāḥ, teṣām api śuśrūṣaṇe
paryavasyati \| tad uktaṁ,

> sādhavo hṛdayaṁ mahyaṁ sādhūṇaṁ hṛdayaṁ tv aham \|
>
> mad-anyat te na jānanti nāhaṁ tebhyo manāg api \|\| \[bhā.pu. 9.4.64\]
> iti \|

yad vā, bhartuḥ pālakasya mama śuśrūṣaṇaṁ priyācaraṇaṁ ramaṇam iti yāvat
strīṇāṁ mat-priyāṇāṁ bhavatīnām amāyayā apratāraṇena ced bhavati, tarhi
paro dharmaḥ \| prākṛtasya bhartuḥ śuśrūṣaṇaṁ strīṇāṁ bhavatīnām amāyayā
akṛpayā snehābhāvena ced bhavati, tadā paro dharmaḥ syāt \|
kṛpā-dambhayor māyā iti viśvaḥ \| snehasya mayi nirbandhatvāt \| tad
uktam---

> viṣayāviṣṭa-cittānāṁ kṛṣṇāveśaḥ sudūrataḥ \|
>
> vāruṇī-dig-gataṁ vastu vrajann aindrīṁ kim āpnuyāt \|\| iti[^198] \|

kiṁ ca---tyaktvā svadharmaṁ caraṇāmbujaṁ hareḥ \[bhā.pu. 1.5.17\]
sva-dharma-tyāgena mac-chuśrūṣaṇaṁ sva-dharmatvaṁ yadā svīkriyate, tadā
adharma-tyāgena mad-ārādhanasya ko vā dharmatvaṁ svīkuryāt ? na hy
adharma-tyāgena dharmo bhavati, kenāpy abhyupagataṁ śakyate \|

nanu loka-pratītyā paty-ādi-śuśrūṣaṇasya dharmatvaṁ śrūyate ? satyam,
tathāpi sva-dharma-tyāga-pūrvaka-mad-bhajanasya parama-dharmatvaṁ
prasiddheḥ \| tad uktaṁ gītāyāṁ---sarva-dharmān parityajya mām ekaṁ
śaraṇaṁ vraja \[gītā 18.66\] iti mayaivoktatvāt \| yataḥ paty-ādiṣu
snehasya tyaktāt tyāga-darśana-liṅgena tasmān mac-chuśrūṣaṇam eva
bhavatīnāṁ mukhyo dharmaḥ \|

yad vā, **tad-bandhūnāṁ** tasya mama bandhūnāṁ mat-sahacarīṇāṁ sakhīnāṁ
**śuśrūṣaṇam** ānukūlyenānurañjanaṁ, tad **anu** **prajānām** apy
anuraktānāṁ dāsīnāṁ mano\'nurañjanaṁ bhavatīnāṁ **paramo dharma** iti \|
kiṁ ca, mac-chuśrūṣaṇasya tyāgena itara-dharmācaraṇasya kutrāpy
aśrūyamāṇatvāt \| ataḥ sāpekṣe\'pi ramaṇānukūla-vyāpāra-kartrībhir
bhāvyam iti arthotthārtha iti \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
bhavad-abhisnehavatyo vayaṁ bhavāma iti cej jānāsi, **tarhi** \"tad yāta
goṣṭham\" iti muhuḥ kiṁ bravīṣi ? na hi snehāśayo janaḥ sneha-viṣayaṁ
janaṁ tyaktuṁ śaknuyāt ? satyaṁ, yena dharmaḥ siddhyet, tad eva
snehavatāpi vraja-janena kartavyam iti śāstra-matam etad bravīmi, ity
āha---**bhartur** iti \| **para** utkṛṣṭaḥ \| **amāyayā** iti, na tu
puṁścalitve satīty arthaḥ \| **tad-bandhūnāṁ** śvaśrv-ādīnām \|

pakṣe, **strīṇāṁ** prastutatvāt strī-viśeṣāṇāṁ vraja-sundarīṇāṁ
bhavatīnām ity arthaḥ \| **bhartuḥ śuśrūṣaṇaṁ paro dharmaḥ**, na tv
ātmīyaḥ \| ataḥ sa nānuṣṭheya iti bhāvaḥ \| yad uktaṁ---

> vidharmaḥ para-dharmaś ca ābhāsa upamā chalaḥ \|
>
> adharma-śākhāḥ pañcemā dharma-jño'dharmavat tyajet \|\| \[bhā.pu.
> 7.15.12\] iti \|

mama viṣṇutvād bhavatīnāṁ ca vaiṣṇavītvān mad-bhajanam eva bhavatīnāṁ
svadharmaḥ \| anyas tu para-dharma eva \| dharmān santyajya yaḥ sarvān
māṁ bhajeta sa tu sattamaḥ \[bhā.pu. 11.11.32\] iti
dharmāntara-tyāga-pūrvakasya mad-bhajanasya vidhir iti bhāvaḥ \|\|24\|\|

**\...**

\|\| 10.29.25 \|\|

duḥśīlo durbhago vṛddho jaḍo rogy adhano'pi vā \|

patiḥ strībhir na hātavyo lokepsubhir apātakī \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** patyuḥ
dauḥśīlyādi-sattve'pi strībhis tyāgo nocita ity āha---**duḥśīla** iti \|
**duḥśīlaḥ** kalahādi-jñāna-sampannaḥ \| **durbhago** nirvīryaḥ,
kānti-hīno vā \| **vṛddhaḥ** pravayāḥ\| **jaḍaḥ**
kartavyākartavya-jñāna-hīnaḥ \| **rogī** bhagnāṅgo'lpāṅgo vā \| yad vā,
kuṣṭhādi-vyādhy-ārtaḥ \| dauśalyādi-sattve'pi \[**apātakī**\]
brahma-hatyādi-pañca-mahā-pātaka-rahitaś cet, tarhi śucir eveti \| ā
śuddheḥ sampratīkṣyo hi patiḥ pātaka-dūṣitaḥ iti yājñavalkyokteḥ \|
**lokepsubhiḥ** svargādi-phalecchubhiḥ \|

pakṣe, etādṛśo'py ahaṁ cet, tarhi na tyājyaḥ, pātīti patiḥ tadvattvāt \|
kiṁ vā, **patir** vrajavāsī yuṣmābhir **na hātavyo** na gantavyaḥ \|
ohāṅ gatau \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : duḥśīla** ity-ādi \|
**lokepsubhir** eva, na tu mad-īpsubhiḥ \| mad-īpsavas tu mām eva
bhajanti, labhante ca \| yānti mad-yājino\'pi mām \[gītā 9.25\] itivat
\|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu paropadeśa-paṇḍita !
sarvathā patayaḥ parityaktā eva \| adhunā kiṁ tadīya-śuśrūṣādy-upadeśena
? tatrāhuḥ---**duḥśīla** iti \| **duḥśīlo** cauryādi-rataḥ \|
**durbhagaḥ** bhāgyādi-hīnaḥ, niṣphalodyama ity arthaḥ \| **vṛddho**
jarābhibhūtaḥ \| **jaḍaḥ** karmādiṣu sāmarthya-hīnaḥ \| **rogī**
mahā-roga-grastaḥ \| **adhano**'tidaridraḥ, nijodara-bharaṇe'py
asamartha ity arthaḥ \| **api**-śabdasya pratyekam anvayaḥ \|
dauḥśīlyādi-yukto'pi **na heyaḥ**, vraja-vāsī tu sarva-sadguṇa-yukta
eveti kathaṁ tyājyaḥ syāt ? ity **api**-śabdārthaḥ \|

**duḥśīla** ity-ādīnāṁ yathottaram adhamatvaṁ draṣṭavyam \| tatra
duḥśīlāt durbalāt **durbhago**'dhamaḥ, daiva-kṛtatvena daurbhāgyasya
aparihāryatvāt \| tasmād api **vṛddhaḥ**, vṛddhatvasya
sarva-śakti-hrāsāt, kāminīnāṁ prāyo'priyatvād gṛha-karmādy-asiddheś
cādhamatvam eva \| tasmāt api **jaḍo** dharmādharmājñānena
sat-karma-sādhanāśaktyā ca sarva-doṣa-sambhavāt \| tasmāt api **rogī**
sa-ghṛṇādinā sarva-lokaiḥ sadānādarāt \| tasmāt apy **adhamaḥ**
kṣud-vaikalyena aśeṣa-guṇa-maryādādi-lopād iti dik \| **strībhir** iti
tāsāṁ paty-eka-gatitvāt \| ataḥ sevakaiḥ kadācid dheyo'pīti sūcitam \|

**lokepsubhiḥ** loka-dvayāpekṣāvatībhiḥ \| anyathā iha-loke
duṣkīrty-ādikam, paratra ca narakādikam ity arthaḥ \| tatra ca
mahā-pāpa-rata eva parityājya ity āha---**apātakī** iti \| tathā ca
smṛtiḥ---patiṁ tv apatitaṁ bhajet \[bhā.pu. 7.11.28\] iti \|
ato'tratyānāṁ sarveṣām apy apātakitvān na hātuṁ yogya eveti bhāvaḥ \|
vastutas tu paścāt kadācit kuto'pi dharmādi-vicāre sati
sva-viṣayaka-bhāva-viśeṣe śaithilyaṁ sambhaved iti \| tan-nirasanena
svayam evādau dharma-śrāvaṇena tāsāṁ bhāvo dṛḍhīkṛta iti \|

yad vā, idam api pūrvavan narmaiva, tad-bhajanāpekṣayā
sauśīlyādi-ṣaḍguṇa-yuktasyāpi patyur heyatvāt tan-nirūpitam eva \|

śleṣārthaś cāyam---āpadbhyaḥ pāti iti **patir** ahaṁ,
dauḥśīlyādi-yukto'pi san, tathā apātakī dharmād apatito'pi san \|
**loka-dvayepsubhir** api pati-putrādīcchubhir api vā, **strībhir**
vrajāṅganābhir yuṣmābhir na hātuṁ yogya eva \| kintv āliṅganādinā sadā
saṅgamya evety arthaḥ \| ahaṁ tu na tādṛśo bhavāmy eva,
sarva-sad-guṇavattvena yuṣmad-eka-priyatvena ca tad-vaiparītyāt \| yūyaṁ
ca mad-apekṣayā lokānapekṣikā eva, tad adhunāpi kathaṁ nāliṅgyeya ? iti
bhāvaḥ \|

yad vā, prākṛtas tādṛśa-ṣaḍ-doṣa-yukto'pi **patir na heyaḥ** \| ahaṁ tu
tattvataḥ patir eva, sākṣāt ṣaḍ-guṇaiśvarya-yuktaś ca, kathaṁ heyaḥ syām
? iti \| sarva-tyāgena yūyam āgatā yat, tad upapannam eva \|

yad vā, **lokepsubhir** eva **na hātavyaḥ** \| paramārthepsubhis tu
sauśīlyādi-yukto'pi **apātaky** api **hātavyaḥ** \| bhavatyas tu mayi
paramānurāgākṛṣṭatvāl loka-dvaya-maryādātigā eveti bhāvaḥ \| tatra
siddhānto likhita eva \|

yad vā, gopebhyo'bhyasūyann āha---**strībhir** vraja-strībhir
**apātaky** api **duḥśīlādi**-rūpaḥ **patir na hātavyaḥ,** na gantavyaḥ,
ohāṅ gatau iti \| asya **duḥśīlaḥ** krodhanaḥ, **durbhagaḥ** kurūpaḥ,
**vṛddho** jīrṇaḥ, **jaḍo** mūrkhaḥ, **rogī** sadā vyādhitaḥ, **adhano**
bahu-godhana-hīnaḥ, **lokepsubhir** mal-loka-kāmābhiḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu paropadeśa-paṇḍita !
sarvathā patayaḥ tyaktā evādhunā kiṁ tadīya-śuśrūṣādy-upadeśena ?
tatrāhuḥ---**duḥśīla** iti \| **duḥśīlaś** cauryādi-rataḥ \|
**durbhagaḥ** bhāgādi-hīnaḥ, niṣphalodyama ity arthaḥ \| **vṛddhaḥ**
jarābhibhūtaḥ \| **jaḍaḥ** karmādiṣu sāmarthya-hīnaḥ \| **rogī**
mahā-roga-grastaḥ \| **adhano**'tidaridraḥ, nijodara-bharaṇe'py
asamartha ity arthaḥ \| **api**-śabdasya pratyekam anvayaḥ \|
dauḥśīlyādi-yukto'pi **na heyaḥ** \| vraja-vāsī tu sarva-sadguṇa-yukta
eveti kathaṁ tyājyaḥ syāt ? ity api-śabdārthaḥ \| **lokepsubhiḥ**
loka-dvayāpekṣāvatībhiḥ \| anyathā iha-loke paratra ca duḥkham evety
arthaḥ \| tatra ca, pātaky eva parityājya ity āha---**apātakī** iti \|
pātakaṁ patana-hetuḥ pāpa-viśeṣaḥ \| tathā ca smṛtiḥ---patiṁ tv apatitaṁ
bhajet \[bhā.pu. 7.11.28\] iti \| ato'tratyānāṁ sarveṣām api
pāpa-mātrābhāvān na hātuṁ yogya eveti bhāvaḥ \| vastutas tu tāsāṁ
niścite'pi dṛḍha-bhāve utkaṇṭhā-vardhanārtham eva tathoktam iti \|

śleṣārthaś cāyam---tasmāt vastuto'ham eva **patir** iti sthite,
**duḥśīla**- ity-ādi vacanānusāreṇa tat-tad-doṣa-yukto'pi **patir na
hātavya** iti sthite, nikhila-kalyāṇa-guṇa-yuktaḥ patir ahaṁ kathaṁ
hātavyaḥ ? te punas tat-tad-doṣa-yuktā na ca pataya iti kathaṁ na
hātavyāḥ ? ity āha---**duḥśīla** ity-ādi \|\|25\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** aṅgīkṛtyāpi patitvaṁ
prakārāntareṇa tat-sevāṁ smṛti-vākya-dvārāpi pariharati---**duḥśīlaḥ**
iti \| **apātakī** eva **na hātavyaḥ** \| te tu pātakina eveti sāsūyo
bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam eva **duḥśīla** ity-ādi
yojyam \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punas tenaiva
krameṇārtha-dvayaṁ prakāśayati---**duḥśīla** ity-ādi \| prakṛta-pakṣe
sugamam \| tasmād ghoṣaṁ gatvā patīn eva śuśrūṣadhvam iti bhāvaḥ \|
pakṣe---**lokepsubhir** ivedam, na tu mad-īpsubhiḥ \| mad-īpsubhis tu
patīn hitvāpy aham eva bhajanīyaḥ, mamaiva vāstava-patitvāt \| tasmān mā
ghoṣaṁ vrajata, ihaiva hitvā māṁ bhajatety arthaḥ \|\|25\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : \"**ātma-śuśrūṣaṇaṁ tyājayitvā
paty-ādi-śuśrūṣaṇam upadiśati\" \[iti\] śābda-pratītyā manyamānāḥ,
\"pittākrānta-rasanāyāṁ sitāṁ tyājayitvā kanā-prayogaṁ kurvann iveti kim
asmān kṣāram ivārpayan duḥkhī-karoti ?\" iti vīkṣamāṇāḥ prati
ātma-śuśrūṣaṇaṁ draḍhayituṁ punar api tam eva dharmaṁ kathayati \|
\[\*\*\*\] phalādarśanāt **vṛddhaḥ** vayaḥ-pariṇāmavān karma-karaṇaiḥ
śithilaḥ, mūḍhatvāt, **rogī** rājarogākrāntaḥ, pūrva-janmani
mahā-pātakītvāt, brahmahā kṣaya-rogād iti smṛteḥ \| **adhanaḥ** daridraḥ
nijodara-bharaṇe\'py aparyāptatvāt\| ṣaḍ-doṣa-yukto\'pi **patiś** cet
pālakaś cet tadā **strībhir** anyābhiḥ laukikībhir na tyājyaḥ, tena
svata eva tyaktābhir api \| **api**-śabdaḥ, yato **lokepsubhiḥ**
loka-dvayam icchatībhiḥ, iha loke nindā-śravaṇāt, para-loke
naraka-duḥkha-śravaṇāc ca \| mahā-pātaka-sambandhaś cet, tadā tyājya
evety āha---**apātakī** cet na tyājyaḥ, **pātakī** tyājyaḥ \| tathā
bhavatīnāṁ patayas tu naivaṁ-vidhāḥ, kintu suśīlāḥ, śubhagāḥ, taruṇāḥ,
karma-karaṇe dakṣāḥ, arogāḥ, bahu-godhana-dhānya-yuktāḥ, bhavatīṣu
sa-spṛhā apātakīnaś ca \| te kathaṁ tyājyāḥ ? ekasyāpi doṣasya sad-bhāve
sarvathā ucito nānyatheti \| anyac ca sadā nirapekṣe audāsīnya-yukte\'py
anurāgo nocita iti bhāvaḥ \|

idānīṁ vāstavam artham āha---**duḥśīla** ity-ādi ṣaṭ-doṣa-yukto\'pi
**patiḥ strībhiḥ** sādhu kurvatībhir bhavatībhir **na hātavyaḥ**, kim
utāhaṁ suśīlatvādi-guṇa-yuktaḥ \| anyaiḥ ṣaḍ-guṇaiḥ yuktatvāt
mukhya-patir aham evātivṛṣṭy-ādi-bhaya-nivāraṇa-samarthatvāt \|
yuṣmat-sadṛśībhir mat-sadṛśaḥ **patir na hātavyaḥ** \| **pātakī** ity
asyāyam abhiprāyaḥ---vraje pāpa-mātra-sthāyi-sambhāvanā nāsti, kim uta
mahā-pātaka-sambhavaḥ \| satyāṁ niṣedhaḥ sambhavatīti \| tad-uktaṁ---

> avaiṣṇava-namaskārād ayamānā janārdane \|
>
> vaiṣṇave kalahāc caiva patantīha na saṁśayaḥ \|\|

tā vāryamāṇāḥ patibhiḥ \[bhā.pu. 10.29.8\] ity uktvā kalahena nivāraṇe
jāte iti kalahāt pātaka-sañcāro jātaḥ \| mat-praṇavavitānāṁ nivāraṇāt
mad-īrṣyākulatvāt mamāpy apamāno mahā-pātaka-sañcāro jātaḥ, tasmāt
sarvathā tyājyā eveti **lokepsubhiḥ** \| lokyate prakāśyate iti loko
ramaṇānanda-prakāraḥ, tad-icchubhir yuṣmābhiḥ nijābhīṣṭa-pradaḥ
**patir** ahaṁ **na hātavyaḥ**, kiṁ tu dayālunā mayā saha ramadhvam iti
gūḍho\'bhiprāya iti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu
bhavad-abhisnehavatīnām asmākam ananurūpāḥ pratikūla-śīlā arocakās te
patayaḥ kathaṁ sevyā bhavantu ? ity ata āha---**duḥśīla** iti \|
**apātakī** iti, patis tv apatitaṁ bhajet \[bhā.pu. 7.11.28\] iti smṛteḥ
\| patana-hetu-pātakavān eva patis tyājya ity arthaḥ \| **lokepsubhiḥ**
pati-loka-sukha-vāñchāvatībhiḥ \|

pakṣe, **lokepsubhiḥ** iha-loke para-loke
cātikṣudra-kīrti-sukhādy-apekṣāvatībhir eva **na hātavyaḥ**, yuṣmābhis
tu loka-dvayāya jalāñjalīr dattvā man-mādhurya-sukha-vāridhau
khelantībhiḥ prathamata eva **patis** tyakta eva \|\|25\|\|

**\...**

\|\| 10.29.26 \|\|

asvargyam ayaśasyaṁ ca phalgu kṛcchraṁ bhayāvaham \|

jugupsitaṁ ca[^199] sarvatra aupapatyaṁ kula-striyāḥ \|\|

**śrīdhara-svāmī (bhāvārtha-dīpikā) : phalgu** tuccham \| **kṛcchraṁ**
duḥsaṁpādyam \| **aupapattyaṁ** jāra-saukhyam \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmasya puruṣārthatvena
pati-doṣeṇa tad-aprāptyā janmano naiṣphalyāpanuttaye prakārāntareṇa kiṁ
janma-sāphalyaṁ na kāryam ? iti cet, tatra bādhakam āha \|
**co**'vadhāraṇe\| **upapatiḥ** patyuḥ pratinidhir upapatir **jāraḥ**,
jāras tūpapatiḥ samau ity amaraḥ \| tat-sambandhi karma grāmya-lakṣaṇam
\| tat **kula-striyāḥ** sarvatra patyur uttamādhama-madhyameṣu puruṣeṣu
**jugupsitaṁ** garhitam evety anvayaḥ \|

katham ? tad ucyate---**asvargyaṁ** svarga-virodhy eva, pratyuta
sapta-sūrmy-ādi-yātanā-pradam \| kiṁ ca, **ayaśasyam** ihāmutra
duṣkīrti-karam \| tathāpi na bahulaṁ, **phalgu** tuccha-phalam \|
alpa-kāla-viṣayatvāt kādācitkatvenety arthaḥ \| ***kṛcchram*** iti
vyākhyātaṁ svāmi-pādaiḥ---*duḥsampādyam* iti kartur atiśrama-sādhyatvāt
\| **bhayāvahaṁ** maraṇādi-bhaya-karam \| nidhuvane
tat-paty-ādi-samāgamādinety arthaḥ \|

pakṣe, upa samīpe patir yasyāḥ sā upapatiḥ, tasyā bhavas tattvam \|
aṣṭa-yāmaṁ pati-sāmīpyam \| ku kutsitaṁ lāty ādadātīti **kulā** sā cāsau
**strī** ca, tasyā eva, na tu man-niṣṭhānāṁ yuṣmākam \| tārāhalyādīnāṁ
tu vyabhicārād apy **aupapatyaṁ jugupsitaṁ** na jātaṁ, punaḥ patibhir
aṅgīkaraṇād iti \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** pati-tyāgas tu mahad
dūṣaṇam ity āśaṅkyāha---**asvargyam** ity-ādi \| **sarvatra** prapañce,
sarva-śabdo\'tra viśva-paraḥ \| **sarvatra** brahmādi-paryante\'pi
**aupapatyam asvargyam ayaśasyādi**, sarvātīte mayi tu na tatheti \|
dvitīyo\'rthaḥ---mama **aupapatyaṁ** nāsti, patir evāham iti bhāvaḥ \|
tathā ca lakṣmīḥ---striyo vratais tvā hṛṣīkeśvaraṁ svato hy ārādhya
\[bhā.pu. 5.18.19\], sa vai patiḥ syād akutobhayaḥ svayaṁ \[bhā.pu.
5.18.20\] ity-ādi \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu śrī-vraja-yuvarāja !
bhavad-ājñayā naiva patayas tyājyāḥ, kiṁ tu nāmnaiva khalu teṣāṁ
patitvam \| patitva-vyavahāras tu tvayā sahaivāstām ity āśaṅkya tāsāṁ
dīrghābhīṣṭa-nindanena paramāpriyam avahitthayā sābhyasūyam
ivāha---**asvargyam** iti svargāptau pratikūlam, kiṁ vā
pūrva-puṇyārjita-svarga-nāśakam ity arthaḥ \| ayi kāminyaḥ ! adṛṣṭatvān
māstu svargāpekṣā \| loke yaśo'pekṣā tv asty eva \| tad-bādhakaṁ cety
āha---**ayaśasyam** iti \| pūrva-sañcita-yaśaso'pi lopakam ity arthaḥ \|

nanu lokātīta ! suguptam etat ko nāma jānātu ? tatrāha---**phalgu**
tuccham asthiratvāt \|

nanu bho acyuta ! tvayā sahāsmākaṁ tat susthiram eva,
tatrāha---**kṛcchraṁ** duḥsādhyam ity arthaḥ\|

nanu svaira-siṁha ! vraje śrī-vṛndāvane ca svacchanda-viharaṇāt
sukha-sādhyam eva ? tatrāha---**bhayaṁ** svāmy-ādibhyo narakādibhyaś ca,
tad **ā** samyag **vahati** prāpayatīti tat \|

yad vā, loke paramārthe'pi **jugupsitaṁ** ninditam, lajjā-karatvād
ghṛṇāvahatvād vā \| **hi** niścitam\|

nanu tattvajñendra ! nijābhīṣṭa-siddhyā jugupsāpi susahyaiva,
tatrāha---**kula-striyā** iti \| jātāv ekatvam \| kula-kalaṅkatas
tat-strīṇāṁ paramānucitam iti sarvathā parihāryam eveti bhāvaḥ \|
vastutas tu pūrvavad sva-viṣayaka-bhāva-dārḍhyārtham eva \|

śleṣārthaś cāyam---apy-arthe **ca**-kāraḥ \| **asvargyādi**-rūpam apy
**aupapatyaṁ kula-striyā** api bhavaty eva \| tārāhalyādīnām api
tac-chravaṇāt \| ataḥ sādhāraṇyāpattyā doṣa-viśeṣo nāstīti bhāvaḥ \|

kiṁ ca, \[**kula-striyāḥ**\] kutsitaṁ lāti ādadātīti kulā yā strī, tasyā
eva **asvargyādikam** \| yuṣmākaṁ tu nikhila-sarvasva-sāraṁ mad-bhāvam
ādadānānāṁ tan neti tātparyaṁ narma ca jñeyam \| yad vā, narma āha---upa
samīpe patir yasyāḥ, sā upapatiḥ \| tasyā bhāva **aupapatyaṁ,** patyuḥ
sāmīpyam ity arthaḥ \| tat sarvathā **asvargyādi**-doṣa-yuktam \|
**kula-striyā** iti rādhām uddiśyoktam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu śrī-vraja-yuvarāja !
bhavad-ājñayā naiva patayas tyājyāḥ, kiṁ tu sadā nāmnaiva teṣāṁ
patitvaṁ, patitva-vyavahāras tu tvayā sahaivāstām ity āśaṅkya tāsāṁ
dīrghābhīṣṭa-nindanena paramāpriyam avahitthayā sābhyasūyam
ivāha---**asvargyam** iti \|

**asvargyaṁ** sarga-prāptau pratikūlam \| ayi kāminyaḥ ! dṛṣṭatvābhāvān
māstu svargāpekṣā, iha-loke yaśo'pekṣā tv asty eva tad-bādhakaṁ cety
āha---**ayaśasyam** iti, pūrva-sañcita-yaśaso'pi lopakam \|

nanu suguptam evaitat ko nāma jānātu ? tatrāha---tathāpi **phalgu**
tuccham asthiratvāt \|

nanu bho acyuta ! tvayā sahāsmākaṁ tat susthiram eva, tatrāha---tathāpi
**kṛcchraṁ** duḥsādhyam\|

nanu svaira-siṁha ! vraje śrī-vṛndāvane ca svacchanda-viharaṇāt
sukha-sādhyam eva, tatrāha---tathāpi **bhayāvahaṁ,** bhayaṁ para-lokāt
kadācit svāmy-ādibhyaś ca tat ā samyag vahati prāpayatīti tat \|

nanu amṛta-nirmañchanīya-madhurādhara ! tvad-apekṣayāsmābhiḥ sarvam
upekṣitam eveti \| kuto'pi na bhayaṁ, tatrāha---tathāpi sarvatra
sva-deśa-para-deśayor vyavahāra-paramārthayoś ca **jugupsitaṁ** ninditam
\| hi niścitam \|

nanu tattva-jñendra ! nijābhīṣṭa-siddhyā jugupsāpi susahaiva,
tatrāha---**kula-striyā** iti \| jātāv ekatvam \| kula-kalaṅkato'pi
kula-strīṇāṁ paramānucitam iti sarvathā parihāryam eveti bhāvaḥ \|
vastutas tu pūrvavad utkaṇṭhā-vardhanārtham eveti \|

śleṣārthaś cāyam---pūrvavad eva dharmopāttaḥ patis tad-viparītas
tūpapatir iti \| atha ca loke'py anyathā-prasiddham ālakṣya smṛti-vākyam
idaṁ chalārthatayā narma vyañjayati \| upa samīpe patir yasyāḥ sā
upapatiḥ, tasyā bhāva **aupapatyam,** patyuḥ sāmīpyam ity arthaḥ \| tat
sarvathāsvargyādi-doṣa-yuktam iti \| evaṁ bhartuḥ śuśrūṣaṇam ity atra
paraḥ sarvādhika evādharma iti vyākhyeyam \|\|26\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** apātakitvāṅgīkāram āśaṅkya
chalena smṛti-vākyāntaram anyārthatayā vyañjayann api tat-sevāṁ
pratyācaṣṭe---**asvargyam** iti \| upa samīpe patir yasyāḥ sā upapatiḥ,
tasyā bhāva **aupapatyaṁ** pati-sāmīpyam ity arthaḥ \| tat khalv
**asvargyād** iti \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punas tenaiva
krameṇāha---**asvargyam** ity-ādi \| **kula-striyā aupapatyam**
upapati-karaṇaṁ **sarvatra** **asvargyam** ity-ādi \| tasmād ghoṣaṁ
gatvā patīn bhajatety arthaḥ \|

pakṣāntare---**kula-striyā aupapatyaṁ** **sarvatrāsvargyam** ity-ādi, na
tu sarvātīte mayi, aupapatyābhāvāt \| vāstavaḥ patir aham eva \| tasmād
avicāram eveha sthitvā māṁ bhajatety arthaḥ \|\|26\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā yūtha-mukhyā devīḥ
praty āha--- **asvargyam** iti\| **aupapatyaṁ** upapati-janitaṁ sukhaṁ
\| kula-striyā iti jātāv ekavacanaṁ kula-strīṇāṁ anyāsām api sarvatra
jugupsitaṁ ninditam iti \| nindā-bhayam avagaṇayyāgatānāṁ nindā na
kiñcit karoti cet, tatrāha---**asvargyam** svarga-prāpti-pratibandhakaṁ
yāgādi-janya-puṇya-vināśakatvāt \|

nanu svargāpekṣā-rahitānāṁ kiṁ svarga-sādhanena iti cet
tatrāha---**ayaśasyaṁ** duḥkīrti-sampādakaṁ vigītācaraṇāt, saṁbhāvitasya
cākīrtir maraṇād atiricyate \[gītā 2.34\] iti gītokteḥ \|

nanu kenāpy alakṣitāgamanam atra ko vā jñāsyati ? iti cet
tatrāha---**phalgu** tucchaṁ analpa-kāla-bhogyatvāt \|

nanu bhavato yāvad-ākāṅka sthāsyāma iti cet, tatrāha---kṛcchraṁ
duḥkha-sādhyaṁ laṇṭaka-hiṁsrādi-vally-āvṛta-pradeśāt \|

nanu vṛndāvanasya sukha-rūpatvāt tvayā saha svecchā-ramaṇāt sukham eva
prāpsyāma iti cet, tatrāha---**bhayāvaham** \| iha loke paty-ādi-bhayaṁ
tasmin bhaye pratikārye\'pi rāja-bhayaṁ duḥpariharam iti \| amutra bhyam
apratīkāryam eva bhaya-saṁvalita-sukhena raty-ādikaṁ bhayānakasya
balavattvāt bhayam agaṇayantīḥ praty āha---**sarvatra** sva-deśe
para-deśe ca **jugupsitaṁ** ninditaṁ ca kula-kalaṅkāvahatvāt \| tasmāt
kula-strīṇāṁ sādhvīnāṁ tat parihāryam eveti \| tad uktaṁ---asvargye
loka-vidviṣṭaṁ dharmam athācaren na tu \|

ayaṁ bhāvaḥ---nirapekṣasyodāsīnasya mamāvigīte\'pi vṛttir nāsti \|
vigīte rāga-bhāvasya nitya-siddhatvād iti \| idānīṁ vāstavam artham
āha---**aupapatyaṁ** **sarvatra** sarva-deśeṣu sarveṣu puruṣeṣv eva
kula-strīṇāṁ **jugupsitaṁ** ninditaṁ mama tu sarvāntaratvān
mukhya-patyuḥ sambandhenāvigītam eva, vikrīḍitaṁ vraja-vadhūbhir idaṁ
\[bhā.pu. 10.33.40\] ity agre vakṣyamāṇatvāt \| kīdṛśam ? **asvargyam,**
anyeṣām api mad-bhaktānāṁ svarge icchānudayāt kiṁ punar mat-priyāṇām iti
\| tad uktaṁ---svargāpavarga-narakeṣv api tulyārtha-darśinaḥ \[bhā.pu.
6.17.28\] iti bhavatyas tu pūrvaṁ devyaḥ mat-sambaddhaṁ **aupapatyaṁ**
svarga-gati-pratibandhakaṁ jātam ity arthaḥ \| etāḥ paraṁ tanu-bhṛtaḥ
\[bhā.pu. 10.47.58\] iti \| vande nanda-vraja-strīṇāṁ pāda-reṇum
\[bhā.pu. 10.47.63\] ity-ādibhis tūbhayamānatvāt \| ata eva bhavatīnāṁ
uttamādhikāra-sampādakam iti \| phalgu alpaṁ kṛcchraṁ yatra
kaṇṭakita-pradeśollaṅghanāt pariṇāme bahu-sukha-pradatvāt \| kiṁ ca,
**bhayāvahaṁ** bhayaṁ na vahati prāpayatīti \| veṇu-nādena sarveṣāṁ
mohitatvāt \| atra kasyāpi bhayam ākuruta niḥśaṅkaṁ ramatety arthaḥ \|
yad vā, kula-strīṇāṁ bhavatīnāṁ **aupapatyaṁ** patyur mama samīpe yat
sukhaṁ, tad **asvargyaṁ**, svargaṁ na bhavatīti \| atraiva sukhaṁ nāsty
anyatreti \| punaḥ kīdṛk ? **ayaśasyaṁ** ayena śubha-dṛṣṭena śasyaty
uta, ayaḥ śubhāvaho vidhiḥ iti koṣaḥ \|

kiṁ ca, **phalgu** atyalpaṁ **kṛcchraṁ** duḥkhaṁ yatra
vyabhicāri-bhāvānāṁ duḥkhavat pratīyamānatvāt \| **bhayāvahaṁ** bhayaṁ
kāla-bhayaṁ na vahati prāpayatīti \| sarvadā nikaṭa-sthiteḥ **sarvatra**
mad-vyatirikteṣu puruṣeṣu yuṣmad-vyatiriktānām anyāsāṁ strīṇāṁ
**aupapatyaṁ jugupsitaṁ, aupapatyaṁ** rasa-vṛddhi-hetutvān mayā
svīkṛtaṁ, anyatra naraka-hetutvāt \| vakṣyati ca na,

> naitat samācarej jātu manasāpi hy anīśvaraḥ \|
>
> vinaśyaty ācaran mauḍhyād yathārudro\'bdhi-jaṁ viṣam \|\| \[bhā.pu.
> 10.33.31\] iti \|

**aupapatyaṁ** rasa-vṛddhi-hetutvān mayā svīkṛtam ity abhiprāyaḥ
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayi sneha-sāmānyavatyo
bhavatyaḥ svabhāvād bhavanty eva, kintu dharma-pratikūla-sneha-viśeṣas
tu sarvathaiva tyājya ity āha---**asvargyam** iti\| māstu svarga iti
cet, **ayaśasyaṁ** \| yaśo'pi māstv iti cet, **phalgu** mithyaiva brūṣe
\| nedaṁ **phalgu** \| sarvotkṛṣṭatvenānubhūtatvād iti cet, **kṛcchraṁ**
paty-ādi-vāraṇa-kaṣṭa-mayam \|

nanu,

> vāmatā durlabhatvaṁ ca strīṇāṁ yā ca nivāraṇā \|
>
> tad eva pañca-bāṇasya manye paramam āyudham \|\| \[u.nī. 3.20\] iti \|

duḥkham apy adhikaṁ citte sukhatvenaiva rajyate \[u.nī. 14.126\] iti
rasa-śāstrokeḥ \| pratyuta tat **kṛcchraṁ** rāgavatīnām asmākaṁ
sukhātiśaya-hetur eveti cet, **bhayāvahaṁ** loka-śāstra-niṣiddhatvād
aihika-pāratrika-bhaya-pradam \| nanu,

> yatra niṣedha-viśeṣaḥ sudurlabhatvaṁ ca yan mṛgākṣīṇām \|
>
> tatraiva nāgarāṇāṁ nirbharam āsajjate hṛdayam \|\| \[u.nī. 3.21\] iti
> rasa-śāstrokteḥ \|

pratyuta rasādhāyakam evaitat ? iti \| tatrāha---**jugupsitam** iti \|
sarva-deśe sarva-kāle aupapatyam upapati-kartṛkaṁ karma **kula-striyāḥ
jugupsitam** iti **sarvatra** tadvatī kula-strī nindyata ity arthaḥ \|
tatra yadyapi yuṣmābhiḥ svābhīṣṭa-siddhyā sva-nindāpi susahaiva, tathāpi
mat-praṇayāspadānāṁ yuṣmākaṁ nindā mayā katham utpādaniyeti, ato goṣṭham
eva yāteti bhāvaḥ \|

pakṣe, **sarvatra** iti **jugupsitam** idaṁ sārvatrikam eva \| prastute
tu mama nārāyaṇa-samatvaṁ garga-mukha-paramparayā yuṣmābhiḥ śrutam evety
ato mama **aupapatye**'pi naiva nindā, parameśvaratvena
śubhāśubha-karmātītatvād iti bhāvaḥ \|\|26\|\|

**\...**

\|\| 10.29.27 \|\|

śravaṇād darśanād dhyānān mayi bhāvo'nukīrtanāt \|

na tathā sannikarṣeṇa pratiyāta tato gṛhān[^200] \|\|

**śrīdhara-svāmī (bhāvārtha-dīpikā) :** kiṁ ca, **śravaṇād** iti
\|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-prīti-sādhanam
āha---*kiṁ ca* iti \| anyad āhuḥ \| tava mukhya-bhartṛtvāt tvat-sevanaṁ
jāra-sevanavad asvargyādi na, kintu pati-sevanato'pi mukhyaṁ
svargyādi-sādhanam eveti cet, tathāpi mac-**chravaṇādinā** **mayi
bhāvo** bhaktiḥ syān na tathā sannikarṣaṇātyanta-samīpyena tejasvinām
atyanta-sāmīpyaṁ vahnivad bhayaṅkaram iti tātparyam \| ato gṛhān avāpya
mad-bhaktir vidheyety āha---**pratiyāta** iti \| pakṣe, śravaṇādinā
**tathā na**, yathā **saṁnikarṣeṇa** tato'gṛhān akṛta-dāra-gamanān
**prati yāta** bhajata \| kiṁ vā, gṛhān madīya-kuñja-bhavanāni viśatety
arthaḥ \|

nanu katham anyathā sambhāvayasi ? na vayaṁ tvad-aṅga-saṅgārtham āgatāḥ,
kintu gargokti-prāmāṇyān nārāyaṇasya samo nānyaḥ \[bhā.pu. 10.8.19\] ity
atas tvām eva nārāyaṇaṁ jñātvā tvad-bhakti-kāmā vayam āgatās tad
adyatanīṁ rātriṁ sva-samīpa evāsmān sthāpayitvā kṛpayā
sva-caraṇa-sarojaṁ paricārayeti cet, tatrāha---**śravaṇād** iti \|
śuddha-bhaktāḥ khalu sāmīpya-sālokyādikam api na kāmayante, yathā
śravaṇa-kīrtanādikam iti prasiddhir bhavatībhir vaiṣṇavībhiḥ śrutaiveti
bhāvaḥ \|

pakṣe---śravaṇādibhyo **bhāvaḥ** kandarpas **tathā na** bhavati,
**yathā** **sannikarṣeṇa** ty ato gṛhān prati na yāteti tatra
āvṛttyānvayaḥ \| yad vā, nañ-paryāyasyākārasya praśleṣeṇāgṛhān, **na
gṛhān prati yāta** ity arthaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : śravaṇād** ity-ādi ced
anuraktāḥ stha, tadā śravaṇādibhir eva sthīyatām iti bāhyo'rthaḥ \|
āntaraṁ tu **śravaṇādinā** **mayi** **bhāvo na tathā** yathā
**sannikarṣeṇa** saṁyogena, tataḥ **pratiyāta gṛhān** iti bāhyo'rthaḥ \|
āntaras tu agṛhān akṛta-dārān asmān iti boddhavyam \| **pratiyāta** iti
pūrvavad bahu-vacanam \| **agṛhān** tyakta-gṛhān bhavad-vidhānāṁ
saṅgārtham eva vanaṁ gatān iti vā \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, premaika-labhya !
sarva-sādhya-premṇā bāhyāntaraṅgaṁ kila sva-dharma iti cet, tarhi
mac-chravaṇādikam evānuṣṭhīyatām iti \| yad vā, śrī-puruṣottama !
tvat-prasāda evāpekṣyate, nānyat kiñcit kulādikam eveti cet, tarhi
mat-prasādo mad-viṣayaka-premṇaiva sidhyati \| sa ca śravaṇādinaiva
sampadyate \| na tv aṅga-saṅgenety āha \|

yad vā, nanu sarvārtha-sādhya-sauhṛda ! tvat-premṇi sampanne'pi na
kiñcit jugupsādikaṁ parama-puruṣārtha-siddher iti cet tarhi tad-upāya
evānuṣṭhīyatām iti śāstra-rītim abhinayan duḥsahaudāsya viśeṣeṇa
parama-priyaṁ sa-vivekam āha---**śravaṇād** iti \|

śravaṇādīnāṁ samuccayo vikalpo vā \| teṣām ekatareṇāpi bhāva-siddhaḥ \|
tac ca śrī-bhāgavatāmṛtottara-khaṇḍādau vivṛtam eva \| tatra
**śravaṇaṁ** bhagavat-kathādeḥ \| **darśanaṁ** śrī-mūrty-ādeḥ, dūrato
mamaiva vā **\| anukīrtanaṁ** nirantaraṁ man-nāma-pradhāna-kīrtanam \|
evaṁ-vrataḥ sva-priya-nāma-kīrtyā jātānurāgo \[bhā.pu. 11.2.40\]
ity-ādinā, tasyaiva bhāvodaye'ntaraṅgatvokteḥ \| darśanārthaṁ
sannikarṣo'pekṣyata eveti \| tat-parihārārthaṁ tad-darśanasya gauṇatā
vivakṣayā ādau nirdeśaḥ \|

eṣāṁ ca hetu-hetumattā yathottarm ūhyā \| tatrādau śravaṇam \[27\] eva
\| tena vinā sarvājñānāt \| ata eva---śrotavyaḥ kīrtitavyaś ca \[bhā.pu.
1.2.14\] ity-ādau \| tasyaivādau vidheyatādy-abhidhānam \| śravaṇāntaraṁ
śrī-bhagavad-didṛkṣayā śrī-mūrty-ādi-darśanaṁ, tasmāc ca dhyānaṁ sukham
eva sampadyatetarām \| tasmāc ca anukīrtanaṁ svata evodeti
mano\'bhiniveśa-sampatteḥ \| tasmād dhetor yathā mayi bhāvo bhavati,
tathā sannikarṣeṇa sānnidhyenāṅga-saṅgena vā na bhavati \| sannikarṣo hi
martyānām anādaraṇa-kāraṇam \[bhā.pu. 10.84.31\][^201] ity-ādi nyāyāt,
śāstrāviruddhatvena manaḥ-saṅkocād vā \| tathā ity anena tādṛśo na
bhavati, kintu tato nyūna eveti\|

kiṁ vā, tena prakāreṇa na bhavati, kintu loka-dharmātikrameṇa
sarvopekṣayā parama-prayatnādinaiva bhavati \| ataḥ sannikarṣa-tyāgena
śravaṇādikam eva kāryam iti bhāvaḥ \| atas tad-arthaṁ gṛhān eva yāta
\[27\], sarva-saṅkocādy-abhāvena tatraiva tat-sukha-siddheḥ \| vastutas
tu sarvam etat parama-kautukitvāt \| kiṁ vā,
nirantara-prema-bhara-sukomalita-sarala-svabhāvānāṁ tāsāṁ
prema-vaiyagrya-darśanārtham eveti dik \|

śleṣārthaś cāyam---ukta-nyāyena sarvathā mayi bhāvaḥ \[27\] asaṅkocena
yuṣmābhiḥ sadā kārya eva, na ca vaktavyaṁ śravaṇādināpi premākhyo bhāvaḥ
sampadyate iti \| yato'ṅga-saṅgenaiva nitarāṁ sidhyati, na ca
śravaṇādinety āha---śravaṇāder hetor na tathā yathā sannikarṣeṇa
bhavatīti yojyam \| tatas tasmāt dhetoḥ, a-kāra-praśleṣeṇa agṛheṇa
agṛhasthān akṛta-dārān asmān prati yāta bhajatety arthaḥ \| tāsāṁ
vaśīkaraṇārtham ātma-māhātmya-vivakṣayā bahutvaṁ sākṣād-ātmānuktir
vaidagdhyādinā \|

yad vā, agṛhān gṛha-vyatirikta-pradeśān yamunā-pulinādīn \| yad vā,
gṛhān madīyān nikuñja-rūpān praviśatety arthaḥ \| gṛhān ity anena
nikuñjādīnām eva krīḍā-gṛhatvena nija-gṛhatvena vā sadaiteṣv eva
vastavyam ity abhipraiti \|

daśa-ślokendhanais tāsāṁ prema-komalitātmanām \|

āśāsu sarvāsv audāsya-vahniṁ kautuky ajṛmbhayat \|\|

tatrotkrameṇaite ślokā draṣṭavyāḥ \| adho diśi śravaṇād iti ślokaḥ, tena
santāpa-viśeṣād ūrdhva-śikhādhaḥ prajvālitāgnir eva \| asvargyam
\[18ab\] ity ūrdhva-diśi tad-abhīṣṭa-nindanena śiro-jvaravad
duḥkha-bharāt \| evaṁ pūrvādy-aṣṭa-dikṣu duḥśīla ity-ādayo yathā-yatham
utkrameṇaiva vivecanīyāḥ \| anyathā dāhana-tyāgādy-ekādaśadhā yūthaśa
āgatānām ekādaśa-vidhānāṁ tāsāṁ madhye kāścit prati kaścanety evaṁ
daśa-ślokās tatra prāg utkrameṇaiva katicit paścāt krameṇāpīty evaṁ
yathāyathaṁ vivektavyāḥ \| tatrādau vyatyasta-vastrābharaṇāḥ \[10.29.7\]
prati tāsāṁ tathā-bhūtatvena parama-sambhrama-dṛṣṭyā vrajasya \[18cd\]
iti pūrvārdhaṁ cāsya prāk sarvāḥ praty eva \| tathānye asvargyam ity-ādi
dvayaṁ ca \| tatrādyaḥ sarvāsām eva tad-ekābhimatatvāt, paraś ca
sāmānyato bhāvodaya-prakāropadeśāt \| añjantīḥ \[10.29.7\] prati rajany
eṣā \[10.29.19\] iti locanāñjanena ghora-sattvādi-dṛṣṭyābhiprāyeṇa,
pramṛjantīḥ \[10.29.7\] prati mātaraḥ \[10.29.20\] iti dehāpekṣayā
deha-sambandhinām api bandhūnām apekṣopapatteḥ \| limpantīḥ \[10.29.7\]
prati dṛṣṭam \[10.29.21\] iti gandhāpekṣayā puṣpāpekṣāyā api yogyatvāt
\| aśnantīḥ \[10.29.7\] prati tad yāta \[10.29.22a\] iti pādaḥ,
strī-bhojanasya saṅkṣepe iṅgitābhyām eva kathyatvāt \| patiṁ śuśrūṣantīḥ
\[10.29.6\] prati śuśrūṣadhvam \[10.29.22\] iti nityatva-vivakṣayā
vidheya-mātratvenādau saṅkṣepoktiḥ \| agre'sya vistāro bhāvī \| śiśūn
pāyayantīḥ \[10.29.6\] prati pāyayata \[10.29.22\] iti tatra
śaighryārtham \| krandanti \[10.29.22\] ity-ādi bhartṛ-śuśrūṣāyām
apekṣitāyām eva tad-eka-hetuka-dohanādi-geha-deha-karmasv apekṣā syād
ity ataḥ sarva-mūla-bhūtāyās tasyā vistareṇāgre guṇādeḥ kathyatvād ādau
sūcī-kaṭāha-nyāyena \| duhantīḥ \[10.29.5\] prati duhyata \[10.29.22\]
iti \| adhunā bhartuḥ śuśrūṣa-dārḍhyārthaṁ sāmānyataḥ sarvā eva prati
athavā \[10.29.23-25\] iti trayam \| tatra athavā iti
sva-viṣayaka-prīty-apekṣayā bhartṛ-śuśrūṣaṁ tyājyam ity
āśaṅkā-nirāsārthaṁ kaṇṭakoddhāra-nyāyena nija-prīty-utthāpanaṁ
payo'dhiśrayaṇaṁ saṁyāva-pāka-pariveṣaṇa-kartrīs trividhāḥ \[10.29.5-6\]
prati tat-tat-karmaṇāṁ bhartuḥ tad-bandhv-ādi-śuśrūṣādy-arthakatvena
bhartṛ-śuśrūṣādikam api tad-bandhūnāṁ cety ādiṣṭam \| anyonyam abhedāt
\| anyathā kautuka-bhareṇa narmādy-artham eva tat-tad-ukteḥ \| tathā
tāsām anyonyam aikamatyena ekāṁ praty uktam anyām api vyāpnotīti
sarveṣām eva vacanānāṁ parasparaṁ sarvāsv eva paryavasānāt \| sarvāṇy
api vacanāni sāmānyataḥ sarvāḥ praty eva draṣṭavyāni \| tat-prakāraḥ
prāg-likhita eveti dik \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ bahudhā pratyākhyāne'py
anivṛttim āśaṅkya bhāvāpalāpenāpy audāsyaṁ vidhatte---**śravaṇād** iti
\| **śravaṇādinā yathā bhāvo** bhavati, **tathā saṁnikarṣeṇa**
aṅga-saṅgena na syāt \| virahe samutkaṇṭhayā jhaṭiti tad-vṛddhiḥ,
saṁyoge tūtkaṇṭhā-śaithilyād iti bhāvaḥ \| evaṁ parāṁ kāṣṭhām āpanno'pi
tāsāṁ bhāvo'siddhatā-nirdeśa-bhaṅgyāpalapita eva \| tatra pūrva-rāge
prāyaḥ pūrvaṁ **śravaṇaṁ**, tato **darśanaṁ**, tataḥ saṁyoga-prāptyā
nirantara-tat-sphūrtiḥ, tataś ca tat-kathaiveti krameṇaiva nirdiṣṭam \|
vastutas tu parama-kautukitvān
nirantara-prema-bhara-sukomalita-dakṣiṇa-svabhāvānāṁ tāsāṁ
prema-vaiyagrya-darśanārtham eveti \|

śleṣārthaś cāyam---nanu, yena sad-bhāvena svasya bhartṛtvaṁ
tad-vaiparītyena teṣām abhartṛtvaṁ sthāpitaṁ, sa eva na sambhavati tava
viprakṛṣṭatvāt, teṣāṁ tu sannikṛṣṭatvād ity atrāha---**śravaṇād** iti \|
yathā yena rasa-viśeṣa-prakāreṇa **mayi** **śravaṇādito'pi bhāvo**
bhavati, **tathā sannikarṣeṇāpi na** \| ye'nye saṁnikṛṣṭāḥ patiṁ-manyās
teṣv api na syād ity arthaḥ \| mithaḥ prema-yogyayor yathā saṁnikarṣeṇa
praṇaya-bandho bhavati, tathā na śravaṇādineti loka-prasiddhatvād
anya-padam arthāyattam \| prathamata eva tathopakrāntatvāt
prakaraṇa-prāptaṁ ca\| tasmād **gṛhān prati** na **yāta** ity
ubhayatrāpi naño'nvayaḥ \|\
\
yad vā, pratiṣedha-pratyākhyāna-pratipakṣādiṣu prakṛtārtha-virodhe'pi
**prati**-śabdo dṛṣṭaḥ \| tataś ca **pratiyāta** gamana-virodha-viṣayān
kurutety arthaḥ \| evaṁ tāsāṁ pūrvavat saṁlāpo dvidhā \| kāsucid
yathārtham eva, kāsucic cānurāga-vivartena navībhāvād iti jñeyam
\|\|27\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha **mayy** api jāto
**bhāvaḥ** kleśāyaiva bhavatīty āśaṅkyāpi mā parāṅmukhībhavatety
āha---**śravaṇād** iti \| yathā **śravaṇādinā mad-bhāvo** mad-aprāptyā
duḥkha-mayaḥ, **tathā sannikarṣeṇa** mat-prāptyā **na** bhavati \|
**tatas** tasmād **gṛhān** gṛha-sadṛśān kuñjān **prati yāta** praviśata
\| paryudāso'tra nañ iti \| tad evaṁ śrī-kṛṣṇa-vākyasya
prārthanā-rūpo'rtho vyākhyātaḥ \| arthāntaraṁ tu prasiddham \| tatra
putrā iti sa-parihāsa-doṣodgāreṇāpi pratyākhyānam \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** punas tenaiva
krameṇārtha-dvayenopasaṁharati---**śravaṇād** ity-ādinā \| eṣa
**mad-bhāvaḥ** suraso bhavati, **na** tu **sannikarṣeṇa** \| yathety
anena **tathā**-śabdo gamyate \| śravaṇādinā yathā surasaḥ, **tathā na
sannikarṣeṇa** \| tasmād **gṛhān pratiyāta** \| pakṣe---yathā
**sannikarṣeṇa mayi bhāvaḥ,** **tathā na śravaṇādinā** \| yataḥ
śravaṇāder api sākṣātkāraṁ phalam, tato gṛhān apratiyāti, abhāve nahya
no nā iti kevalasyākārasya niṣedha-vācitvāt \|\|27\|\|

---------------------------------------------------------------------------------------------------------------------

śravaṇād darśanād dhyānān mayi bhāvo'nukīrtanāt \|

na tathā sannikarṣeṇa pratiyāta tato gṛham \|\|

**nārāyaṇa-bhaṭṭaḥ (śrī-rasikāhlādinī) :** idānīṁ pūrvānubhūtaṁ
ramaṇa-sukhaṁ smārayitum audāsīnya-sthityā saṁśleṣa-sukhāc
chravaṇādi-sukhasyotkarṣam āha---**śravaṇād** iti \| śravaṇaṁ
nāyaka-śiromaṇeḥ sad-guṇānām \| **darśanaṁ** lāvaṇya-sārasya
śrī-vigrahasya, yathā barhāpīḍam \[bhā.pu. 10.21.5\] ity-ādinoktam \|
**dhyānaṁ** tat-tad-aṅga-vibhāvanam \| **kīrtanaṁ** mama
janma-karma-guṇānāṁ kathanaṁ, etat samastaṁ vyastaṁ vā bhāvotpattau
prayojakam \| kutracic **chravaṇād** eva bhāvodayaḥ, yathā rukmiṇy-ādeḥ,
yaḥ śrutvā guṇān \[bhā.pu. 10.52.37\] iti \| kutracid **darśanāt**,
yathā bhauma-gṛhe,

> taṁ praviṣṭaṁ striyo vīkṣya nara-varyaṁ vimohitāḥ \|
>
> manasā vavrire'bhīṣṭaṁ patiṁ daivopasāditam \|\| \[bhā.pu. 10.59.34\]
> iti \|

kutracid **dhyānāt**, yathā devahūteḥ---

> tam eva dhyāyatī devam apatyaṁ kapilaṁ harim \|
>
> babhūvācirato vatsa niḥspṛhā tādṛśe gṛhe \|\| \[bhā.pu. 3.33.22\] iti
> \|

kutracid **anukīrtanāt**, yathā nāradasya---

> pragāyataḥ sva-vīryāṇi tīrtha-pādaḥ priya-śravāḥ \|
>
> āhūta iva me śīghraṁ darśanaṁ yāti cetasi \|\| \[bhā.pu. 1.6.34\] iti
> \|

eṣāṁ samuccayo vā vikalpo vā bhāvodaya-hetuḥ \| anyatara-sad-bhāvo'pi
bhāvodaya-darśanam iti cen [mayi]{.mark} teṣāṁ sama-phalatve'pi
śravaṇasya sarvatrānustyūtatvenaitad eva mukhyatvam \| yadyapi
sannikarṣasyāpi hetutvam śrūyate, tathāpi śravaṇādīnāṁ yathānanyathā
siddhatvaṁ tathaitasya na tad uktam \| **saṁnikarṣo**'tra
martyānādara-kāraṇam iti \| dṛḍhatara-bhāvotpattau hetutvābhāvāt \| atra
tu sannikṣaro'ṅga-saṅgaḥ \| tasmiṁś ca sati bhāva-śaithilya-darśanāc ca
\| tato hetur gṛhān pratiyāteti śabdotthārthena svasyaudāsīnyam
akāmatvaṁ ca vyañjitam \|

idānīm arthotthārtham āha---nanv atra vidheyaṁ, kiṁ bhāvo vā vidheyaḥ
saṁnikarṣo vā vidheyaḥ tatrocyate \| bhāvasyaiva vidheyatvam \| tatraiva
śravaṇādi---catuṣṭayasyaivānanyathā-siddhatvaṁ, na tathā saṁnikarṣeṇety
ukteḥ \| madhura-rasasya vipralambha-sambhogātmakatvāt \| vipralambhe
śravaṇādīnāṁ bhāva-sādhakatvaṁ nirṇītam eva \| yatra tu saṁnikarṣasyāpi
bhāvodayaṁ prati hetutvaṁ śrūyate, yathā kurari vilapasi tvam \[bhā.pu.
10.90.15\] \| tan na kadācitkatva-vivakṣayoktam iti \| tasmāt
bhāvasyaiva vidheyatvaṁ saṁnikarṣasya bhāvaṁ prati na hetutvaṁ, na ca
pṛthag-vidheyatvam iti \|

nanv evaṁ cet, tadā sarvathā sarvadāṅga-saṅgābhāve madhura-rasasya
vikalāṅgatvaṁ bhavet \| tasya cobhayātmakatvāt tasmāt saṁnikārṣe'pi
vidheyaḥ \| tathā sati vākya-bhedaḥ syāt, tasmāt saṁnikārṣyoddeśyatvaṁ
bhāvasya vidheyatvam \| saṁnikārṣo'tra phalaṁ na hi kutrāpi phalasya
vidheyatvaṁ śrūyate \| yathā yāgena svargaṁ bhāvayet ity atra svargam
uddiśya yāgasya vidheyatvaṁ yāgam uddiśya mākapuroḍaśādi-nirvapaṇasya
vidheyatvaṁ tathātrāpi saṁnikārṣam uddiśya bhāvasya vidheyatvaṁ bhāvam
uddiṣya śravaṇādi-catuṣṭayasya vidheyatvam \| ataḥ samyag uktaṁ na tathā
saṁnikarṣeṇeti, na hi kutrāppi kenāpy uddiśya vidheyatvam abhyupagamyata
iti pūrvaṁ śravaṇādi-janya-bhāvodayena saṁnikarṣa-phala-rūpo jāta eva \|
ataḥ phalaṁ tyaktvā gṛhān na pratiyāta na-kārasyobhayatrāpy anvayaḥ \|

yad vā, śravaṇādi-hetu-catuṣṭayād api saṁnikarṣābhāve jāte sati, tathāpi
bhāvo na bhavati \| śravaṇādīnām anaikāntikatvena bhāvāsiddhas tasminn
asiddhe sukham \| kutaḥ ? yad vā, śravaṇāder hetor mayi jāta eva
tathānena prakāreṇa saṁnikarṣe mat-samīpa-gṛhān vilāsa-sthānāni
vana-pulina-yamunā-jalādīni, na pratiyāteti, kintu sātatyena pratiyāta
\| tathā bhavatīnāṁ manoratha-pūrtir bhaved iti tātparyaṁārthaḥ \| evaṁ
svasyaudāsīnyaṁ parihṛtya vyañjanāvṛttyā gṛha-gamana-niṣedha-pūrvakaṁ
ramaṇārthaṁ vai madhye sthitiṁ dṛḍhīkṛtvā ayam arthottha iti \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, katham anyathā
sambhāvayasi ? na vayaṁ tvad-aṅga-saṅgārtham āgatāḥ, kintu
gargokti-prāmāṇyān nārāyaṇasya samo nānya \[10.8.19\] ity atas tvām eva
nārāyaṇaṁ jñātvā tvad-bhakti-kāmā vayam āgatāḥ, tad adyatanīṁ rātriṁ
sva-samīpa evāsmān sthāpayitvā kṛpayā sva-caraṇa-sarojaṁ paricārayeti
cety ata āha---**śravāṇād** iti \| śuddha-bhaktāḥ khalu
sāmīpya-sālokyādikam api na kāmayante, yathā śravaṇa-kīrtanādikam iti
prasiddhir bhavatībhiḥ vaiṣṇavībhiḥ śrutaiveti bhāvaḥ \| pakṣe,
śravaṇādibhyo **bhāvaḥ** kandarpas **tathā na** bhavati yathā
**sannikarṣeṇa** iti, ato **gṛhān prati** **na yāta** iti \| nañ
āvṛtyānvayaḥ \| yad vā, nañ-paryāyasyākārasya praśleṣeṇa **agṛhān** na
gṛhān **prati** **yāta** ity arthaḥ \|\|27\|\|

**\...**

\|\| 10.29.28 \|\|

śrī-śuka uvāca---

iti vipriyam ākarṇya gopyo govinda-bhāṣitam \|

viṣaṇṇā bhagna-saṅkalpāś cintām āpur duratyayām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti śrutvā bhagavān punaḥ
kim uktaṁ tābhir iti pṛcchantaṁ parīkṣitaṁ **śrī-śuka uvāca** iti \|
**iti** ittham \| pratiyāta, neha stheyaṁ sumadhyamāḥ \[10.29.19\] iti
prakāram \| **vipriyaṁ** cittautsukya-nivartakam \| **viṣaṇṇāḥ** sthātuṁ
gantuṁ vāśaktāḥ\| **bhagnaḥ saṅkalpo** nandanandanena raṁsyāmaha ity
evaṁ-rūpo manoratho yāsāṁ, tāḥ \| **cintāṁ** duḥkhena manaso'svāsthyam
\| **duratyayāṁ** vinā bhagavat-prasādam anivāryām \|

pakṣe, **vi**śeṣeṇa **priyam** \| vigataṁ sannam avasādo yāsāṁ, tā
viṣaṇṇāḥ, tāś ca tā **abhagna-saṅkalpāḥ** sañjāta-manorathāḥ, tās
tathety ekaṁ padam \| **duratyayāṁ** manobhava-kṛta-duḥkha-harāṁ
**cintāṁ** carcāṁ vicāraṁ vā \| cintā carvā-vicārayoḥ iti yādavaḥ
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : iti vipriyam** ity-ādi
\| iti gūḍhārthaṁ tato **vipriyam** iva **ākarṇya cintām āpuḥ** \|
abhiprāyam abuddhvā cintitā babhūvur iti bhāvaḥ \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ity** etat \|
**govindasya** gokulendratvena nija-sahaja-prema-bhara-viṣayasya
**bhāṣitaṁ**, tenoktaṁ vā **vipriyaṁ** parama-prema-vegataḥ sadyas
tātparyānavadhāraṇena apriyārthasya darśanena vā aniṣṭaṁ \| kiṁ vā,
priya-viparītaṁ vidviṣṭam **ākarṇya** \| yad vā,
artha-dvaya-sparśitvenāniścitāśayatvād utkaṇṭhā-bhareṇa tāsāṁ
vipriyatvenaiva jñātam ity arthaḥ \|

**viṣaṇṇā** atas taptāḥ satyaḥ \| yato **bhagnaḥ saṅkalpās**
tad-bhajana-viśeṣa-viṣayaka-manoratho yāsāṁ tāḥ \| ato **duratyayām**
anantām anatikramyāṁ vā **cintām** iṣṭānavāpti-janyaṁ dhyānam āpuḥ \|
ayaṁ premārdra-komala-svabhāvo'pi parama-kāṭhinyam asmad-daurbhāgyena
gataḥ \| tad adhunā kiṁ sa-pāda-grahaṇa-kākubhir ayam anunayema ? kiṁ
vā, prativacanena prayatnataḥ kṣaṇaṁ dhairyāvalambanena vā śāṭhyato
vrajaṁ pratinivṛttyā vā duravagāha-gāmbhīryasyāsyāśayaṁ nirdhārayema ?
kiṁ vā, sadya eva prāṇān parityajema \| atra cāsya sākṣād eva parokṣaṁ
vā \| yamunā-praveśādinety-ādi cintayāmāsur ity arthaḥ \|

yad vā, \"aho bata kiṁ karavāma ? kutra yāma ?\" ity-ādya-viśeṣāṁ
**cintāṁ** vaikalya-lakṣaṇām \| yad vā, **viṣaṇṇāḥ** satyaś **cintām
āpuḥ** \| viṣaṇṇatve hetu-dvayam \| **vipriyam ākarṇya** ity ekaḥ \|
priyatama-janasya vipriyokti-śravaṇa-mātreṇa svayam eva
parama-duḥkhotpatteḥ \| kiṁ ca, **bhagna-** ity anyaḥ \|
viṣayato'śeṣopekṣayā nija-cirābhīṣṭārthasya bhaṅgād ity arthaḥ
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : iti** etad **govindasya**
gokulendratvena gokula-mātre hi tasyāpi kim uta sveṣu **bhāṣitaṁ**
sphuṭam eva vacanaṁ **vipriyam** iti \| artha-dvayasya
sparśitatvenāniścitāśayatvāt \| utkaṇṭhā-svabhāvena tāsām upekṣaiva
sphuriteti **viṣaṇṇāḥ** \| atas taptāḥ satyaḥ \| yato **bhagnaḥ
saṅkalpas** tad-aṅga-saṅga-viṣayaś cirantana-manoratho yāsāṁ tāḥ \| ato
**duratyayām** anatikramyāṁ **cintām** iṣṭānavāpti-janyaṁ dhyānam
**āpuḥ** \| ayaṁ premārdra-komala-svabhāvo'pi parama-kāṭhinyam
asmad-daurbhāgyena gataḥ \| tad adhunā kiṁ sa-pāda-grahaṇa-kākubhir amum
anunayema ? uta prativacanena vā, prayatnataḥ kṣaṇaṁ dhairyāvalambanena
vā, śāṭhyato vrajaṁ prati nivṛttyā vā, duravagāha-gāmbhīryasyāsyāśayaṁ
nirdhārayema \| kiṁ vā, sadya eva prāṇāṁs tyajema ? atra cāsya sākṣād
eva parokṣaṁ vā \| yamunā-praveśādinety-ādi cintayāmāsur ity arthaḥ
\|\|28\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha
tādṛśa-kṛṣṇa-vākya-śravaṇānantaraṁ tāsām avasthā-varṇanam iti **vipriyam
ākarṇya** ity-ādibhis tribhiḥ \| artha-dvitayasyaiva tarkeṇa
tad-abhiprāya-niścayābhāvād utkaṇṭhā-svābhāvyena pratyākhyānasyaiva
suṣṭhu sphuritatvāt tad-vākyasya vipriyatvaṁ, tāsāṁ viṣādādikaṁ ca \|
tatrobhayatrāpi cintāyā yuktatvāt mukha-namanādi-ceṣṭāsv api na
rasa-bhaṅgaḥ \| padā bhrū-lekhanaṁ cātra nāyikayā svayam abhiyoge'py
uktam asti \|\|28-30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavad-vacasāṁ
gāmbhīryāt svakīyautkaṇṭhya-gāḍhatvāc ca viśeṣa-vidagdhā api
yathā-śrutam evārthaṁ viditvā aniṣṭā-śaṅkīni bandhu-hṛdayāṇi iti nyāyena
tad-vacasaḥ kāṭhinyam eva jānantyo yām avasthām āpus tām āha---**iti**
ity-ādi \| **gopyo govinda-bhāṣitam ākarṇya cintām āpuḥ** \| kīdṛśam ?
iti **vipriyam** evaṁ prakāraṁ vipriyam \| pakṣe---evaṁ prakārakaṁ
**vi**śiṣṭaṁ **vi**vidhaṁ vā **priyam** api \| ity api-śabdo'dhyāhāryaḥ
\|\|28\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ śrī-kṛṣṇābhiprāyam
ajānatīnāṁ gopīnāṁ viraha-tāpa-taptānāṁ hṛd-vṛttim ākalayya sarvān
śrāvayitvā **śuko** vadati pūrvokta-prakāraṁ kathayati \| pratiyāta ity
āgraheṇokte\'smat-parityāgaṁ karotīty arthe nirdhārite sati, punar
gṛha-gamanaṁ vāntatvam iva manyamānāḥ, vrajeśvara-putratvāt tad-vākyam
anullaṅghyam ity api manyamānāḥ, priya-kalaṅka-bhītyā
śarīra-tyāga-cikīrṣā-rahitāḥ,
sva-sva-nāmāṅkita-veṇu-nādāmṛtāhvāna-smṛtyā kiñcid āśvastāḥ, mayemā
raṁsyatha kṣapāḥ \[10.22.27\] pratiśrutārtha-smaraṇena tad-aprāptāḥ,
priyā-viṣaye vyākulāḥ, vana-madhye prasahya asmat-sthityā
śrī-kṛṣṇasyānyatra gamanam āśaṅkamānāḥ, atrāhūya viḍambayasīti
prativacanam anucitam iti manyamānāḥ, abhraṁlihe jvalane patitam ātmānam
īkṣamāṇā iti kartavyatā-śūnyāḥ, **gopyaś** cāturya-viśeṣānabhijñāḥ \|
yad vā, svānurāgaṁ parasparam akathayantyaḥ \| yad vā, rukṣa-vākye
rasa-bhaṅgaṁ gopayantyaḥ \| yad vā, tena saha rasaṁ kṣapayantyaḥ \|

**duratyayāṁ** paryavasāna-rahitāṁ **cintām āpuḥ** \| cintā-prāptau
hetum āha---**govinda-bhāṣitaṁ** gokula-rakṣā-baddha-vrato
govindaḥ---gopāye svātma-yogena so\'yaṁ me vrata āhitaḥ \[bhā.pu.
10.25.18\] ity uktāt \| yad vā, gā indriyāṇi bhogyatvena vindatīti
**govindaḥ** \| yad vā, gāḥ śrutir upaniṣad-rūpā sva-parigrahatvena
vindatīti **govindaḥ** \| tasya **bhāṣitaṁ** vacanaṁ **vipriyaṁ**
vigataṁ priyaṁ yasmāt rukṣoktyā vastutas tu **vipriyaṁ** viśiṣṭaṁ priyaṁ
yasmin tātparya-vṛttyā sthāpanasyādṛḍhīkṛtatvāt \| idānīṁ
tātparyāvalokanāt \| apriyam eva jñānaṁ balavad aniṣṭānubandhitvāt \|
priyasyāsmat-prema-viṣayasyāpriyam āścaryam ivākarṇya **viṣaṇṇaṁ**
viṣādaṁ prāptās tad-anurūpottaraṁ dātum apārayantyaḥ vā
vāg-ādīndriya-vṛttīnāṁ tenaiva viruddhatvāt manasi jāḍyaṁ prāpte sati
kartavyatā-śūnyatvāt maraṇa-niścayām āvād api kuḍyādi sādṛśyaṁ prāptāḥ
\| tad uktaṁ rasārṇave---

> prārabdha-kāryānirvāhād iṣṭānavāpter vipattitaḥ \|
>
> aparādha-parijñānād anutāpas tu yo bhavet \|\|
>
> viṣādaḥ sa tridhā jyeṣṭha-madhyamādhama-saṁśrayāt \|
>
> sahāyānveṣaṇopāya-cintādyā uttame matāḥ \|\|
>
> anutsāhaś ca vaicittyam ity ādyā madhyame matāḥ \|
>
> adhamasyānubhāvāḥ syur vaicitryam avalokanam \|
>
> rodana-śvāsita-dhyāna-mukha-śoṣādayo'pi ca \|\| \[ra.su. 2.10-13\]

tatra hetumad-viśeṣaṇam āha---**bhagna-saṅkalpāḥ** \| bhagnaḥ saṅkalpo
manoratho yāsāṁ tāḥ \| manoratham evāha---

> gatvā vṛndāvanaṁ deśaṁ kṛṣṇaṁ drakṣyāmahe kila \|
>
> priyeṇa saha saṁlāpas tv apāṅgena samīkṣaṇam \|\|
>
> āliṅganaṁ nakhollekha-sparaśvāpi tathā vidhaḥ \|
>
> adharāmṛta-pānaṁ ca bhogo romodgamas tathā \|\|
>
> svābhīṣṭa-kathanaṁ tatrāghrāṇaṁ cāpi sarvataḥ \|
>
> tad-antika-gati-nityam evaṁ tad-bhāvanaṁ sadā \|\|

etādṛśasya manorathasya bhagnatvāt **cintāṁ prāpuḥ** \| vara-dānāvasare
naivaṁ-vidho jñātaḥ, adhunā asmad-daiva-vaimukhyād apriyokti-caturo
jātaḥ \| idānīṁ vrajaṁ pratigamane kṛte sati ko veda kiṁ syāt ? iti \|
atra kṣaṇam api sthātuṁ na śakyate \| niṣedha-vākya-prābalyāt kutra
yāmaḥ ? kiṁ vā karavāma ? iti durantāṁ **cintāṁ prāpur** iti \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāḥ nānā-vidhān
vāg-vilāsān prayoktuṁ vindate labhante iti **govindaḥ**, tasya
**bhāṣitaṁ**, bhāṣa vyaktāyāṁ vāci ity ato vyakta-vākyaṁ **vipriyam
ākarṇya,** tad eva dhvani-śleṣa-yuktam avyaktaṁ tasya priyatve buddhyā
samyag-avagate\'pīty arthaḥ \| vyakta-vākyasya vipriyatve kāraṇam
adṛṣṭvā avyakta-vākyasyāpi priyatve sandihānās tā
anurāga-sthāyi-bhāvottha-dainyodayāt satyam ayogyā asmān ayam upekṣate
smaiveti niścitya **viṣaṇṇāḥ** \| \"yad-artham aho
pati-kula-pitṛ-kula-dharma-dhairya-bhaya-lajjādikam upekṣyāgatāḥ, sa
khalv asmān upekṣate\" iti **bhagna-saṅkalpāś cintām āpuḥ**---\"kiṁ
sa-kāku-pāda-grahaṇam imam anunayema ? kiṁ vā prayatnato dhairyam
avalambya kṛtrima-śāṭhyena vrajaṁ prati nivṛttyā
duravagāha-gāmbhīryasyāsyāśayaṁ nirdhārayema ? kiṁ vā prāṇān parityajema
? tatra cāsya sākṣād eva parokṣaṁ vā yamunā-praveśādinā vā ? hanta
prāṇāṁs tyaktvāsya śrī-mukhaṁ kathaṁ paśyema ? atas tyaktvā vā katham
atra sthātuṁ prāpsyāma etad-ādiṣṭaṁ patyādi-bhajana-rūpaṁ
vānta-bhakṣaṇaṁ kartuṁ vā kathaṁ prabhavāma ? kva yāma kiṁ karavāma ?\"
ity ādīti kartavya-vimūḍhā babhūvur ity arthaḥ \|

> āhūya gopī-tati-cātakāvalīḥ
>
> sva-veṇu-nādena vavarṣa yad viṣam \|
>
> kṛṣṇas tad evāśu papuḥ suvismitāḥ
>
> viśvasya tāḥ kā jahati vrataṁ nijam \|\|28\|\|

**\...**

\|\| 10.29.29 \|\|

kṛtvā mukhāny ava śucaḥ śvasanena śuṣyad

bimbādharāṇi caraṇena likhantyaḥ \|

asrair upātta-masibhiḥ kuca-kuṅkumāni

tasthur mṛjantya uru-duḥkha-bharāḥ sma tūṣṇīm \|\|

**śrīdhara-svāmī (bhāvārtha-dīpikā) :** cintāṁ prāptānāṁ sthitim
āha---**kṛtvā** iti \| **śucaḥ** śokād udgatena **śvasanena śuṣyanto
bimba**-phala-sadṛśā **adharā** yeṣu mukheṣu, tāni **ava** avāñci
**kṛtvā** tathā'ṅguṣṭhena mahīṁ **likhantyaḥ** \| tathā gṛhīta-kajjalair
aśrubhiḥ **kuca-kuṅkumāni** kṣalayantyas **tūṣṇīṁ sthitāḥ** \| yata
**uru-duḥkhasya bharo** bhāro yāsāṁ tāḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cintā-yutāḥ kīdṛśyo
babhūvuḥ ? iti ced āha---**kṛtvā** iti \| udgatena niḥsṛtena
**śvasanena** prāṇa-vāyunā \| **bimba**-phalam atimṛdula-raktam \|
**adharā** oṣṭhāḥ---adharas tu pumān oṣṭha hīne'nūrdhve ca vācyavat iti
medinī \| antargata-śokāgni-tāpena **śuṣyad**-oṣṭhā jātā iti bhāvaḥ \|
atra---

> kāma-bāṇa-praviddhāṅgī svinna-yonir varāṅganā \|
>
> pādāṅguṣṭha-nakhenādho-vadanā likhatī bhuvam \|\|

iti kāma-śāstra-prasiddhaṁ bhāvaṁ darśitavatya iti jñeyam \| **asrair**
iti netra-dvārāntasthāṁ kāma-pīḍāṁ bahir āvirbhāvayāmāsur iti sūcitam \|
komale mukhe karkaśa-vacanasya anaucityādarśo dhvanitaḥ---**mukhāny**
adhaḥ **kṛtvā** iti \| **tūṣṇīṁ** sthitā vitarkayanti \| ayaṁ
premārdra-komala-svabhāvo'pi parama-kāṭhinyam asmad-daurbhāgyena gataḥ
sapāda-grahaṇa-cibuka-sparśādibhir anunīyate \|

kiṁ vā, prativacanena prayatnataḥ kṣaṇaṁ dhairyāvalambanena vā, śāṭhyato
vrajaṁ prati nivṛttyā duranta-gāha-gāmbhīryasyāsyāśayaṁ nirdhārayema \|
kiṁ vā, sadyaḥ prāṇān parityajema, tatra cāsya pratyakṣaṁ parokṣaṁ vā
yamunā-praveśādinā veti tarkāḥ \| kiṁ ca, kiṁ vāsmad-bhrāntyānyā
evāgatās tāsv evāyam evaṁ vadatīti maugdhyenātmano'valokanāya \| kiṁ
vedānīṁ kiṁ vidheyam iti nijasya pṛcchāyai \| kiṁ vā, atiniṣṭhuram
īdrśaṁ vākya-jātaṁ niśamyādhunāpi jīvāma iti sva-vīkṣāya \| kiṁ
mukha-darśanena duḥkhāgni-śvāsa-dhūmenādhara-bimba-mukha-padmānāṁ śoṣaḥ
mukulita-prāyatvaṁ tiraścīnatvāt \| kiṁ vā, nijānāṁ candratvānubhavāt
tad-darśanena netra-kamala-saṅkocāt svādarśanaṁ bhrama-nivāraṇāyety evaṁ
bahudhānye'pi santīty alaṁ prapañcena \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** cintām
evāhuḥ---**kṛtvā** ity-ādi \| etās tu sarvā ukta-prakāreṇa
dhīrādhīrādi-bhedena tridhā \| tathā ca---

> priyaṁ sotprāsa-vakroktyā madhyā dhīrā dahed ruṣā \|
>
> dhīrādhīrā tu ruditair adhīrā paruṣoktibhiḥ \|\| \[sā.da. 3.72\]

sambhūya yugapad bhāṣaṇe sarvāsāṁ trividhānām eva trividhaṁ bhāṣaṇam \|
**asrair upātta-masibhiḥ** iti \| netre pramṛjya \[bhā.pu. 10.29.30\]
ity-ādau dhīrādhīrāḥ, saṁrambha-gadgada-giraḥ \[bhā.pu. 10.29.30\] ity
adhīrāḥ, pādau padaṁ na calataḥ \[bhā.pu. 10.29.34\] iti vakṣyamāṇe
madhyā dhīrāḥ\|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva **tūṣṇīṁ
tasthuḥ** \| kṣaṇaṁ parama-cintāveśena vāg-ādīndriya-vṛtty-asphūrteḥ \|
**śuca** ity anena **śuṣyad** ity anena ca śvāsasya uṣṇatā dīrghatā ca
dhvanitā \| **bimba-** iti pakva-bimba-phala-sādṛśyena aruṇatā komalatā
ca \| ato'**dharāṇām** atiśoṣo mlānatā ca sūcitā \| **caraṇena**
vāma-pādena bhūmi-**likhanaṁ** cintā-viśeṣa-kāryam \| \"he bhūme !
vidīrṇā bhava, praviśāmo vayam\" ity asya bhāvaḥ \| evam ūrdhvāvasthitir
eva gamyate \| **upātta-masibhir** iti **kuca-kuṅkumāni mṛjantya** iti
cāsrāṇāṁ dhārā sūcyate \| tasyā api bāhulya-vivakṣayā bahutvam \| tatra
sarvatra hetuḥ---**uru-duḥkhasya** viṣādasya **bharo** bhāro yāsu, tāḥ
\| anena anuktam api santāpa-kleśādikaṁ gṛhyate \| tena
vaivarṇya-stambhādayo'pi jātā ity arthaḥ \| **sma** iti prasiddhau \|
narmoktyāpi tāsāṁ tādṛśa-śoke tvayā sambhāvanā kāryā iti bhāvaḥ \| yad
vā, vismaye tayāpi tādṛśa-duḥkham abhūt, aho prema-mahimā ! iti \| ete
ca cintānubhāvā na tāsāṁ
vakṣyamāṇa-niṣedha-rūpa-prativacanārtha-viśeṣa-bhañjakāḥ,
kāmi-kṛta-prārthanāyāṁ kulavatīnāṁ tat-sambhavāt, tāsāṁ
rasāvirodha-bhāvodaya-svabhāvāc ca \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva **tūṣṇīṁ tasthuḥ** \|
kṣaṇaṁ parama-cintāveśena vāg-indriya-vṛtty-asphūrteḥ \| **śuca** ity
anena **śuṣyad** ity anena ca śvāsasya uṣṇatā dīrghatā ca dhvanitā \|
śatṛ-pratyayena śoṣāvicchedaḥ \| **bimba-** ity aruṇatā komalatā ca \|
ato'**dharāṇām** atiśoṣo mlānatā ca sūcitaiva \| **caraṇena**
vāma-pādāṅguṣṭhena bhū-likhanaṁ cintānubhāvaḥ \| \"he bhūme ! vidīrṇā
bhava, praviśāmo vayam\" ity asya bhāvaḥ \| evam ūrdhvāvasthitir eva
gamyate \| **upātta-masibhir** iti **kuca-kuṅkumāni mṛjantya** iti
cāsrāṇāṁ dhārā sūcyate \| tasyā api bāhulya-vivakṣayā bahutvam \| tatra
sarvatra hetuḥ---**uru-duḥkhasya** viṣādasya **bharo** bhāro yāsu,
mahā-duḥkha-vyāptā ity arthaḥ \| yad vā, bāhya-sthiti-prakāram uktvā
āntaram apy āha---**urv** iti \| anena mūrcchā-tulyāvasthā bodhyate \|
tasyāś ca duḥśravatvāt sākṣād anuktiḥ \| **sma** iti prasiddhau \|
narmoktyāpi tāsāṁ tādṛśa-śoke'sambhāvanā na kāryeti bhāvaḥ \| yad vā,
vismaye tayāpi tādṛśa-duḥkham abhūd aho prema-mahimeti \| yad vā,
avyayānām anekārthatvāt kheda eva \|\|29\|\|

---------------------------------------------------------------------------------------------------------------------

**jīva-gosvāmī (prīti-sandarbha 355\] :** dhyānaṁ cinteti
bhaṇyate---**kṛtvā mukhāny ava śuca** ity-ādi \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** cintā-prakāram
āha---**kṛtvā** ity-ādi \| **mukhāni ava** adhaḥ **kṛtvā** \| kīdṛśāni ?
**śucaḥ** śokād dhetor yaḥ **śvasanaḥ** śvāsaḥ, tena śuṣyanto'dharā
yeṣu, etena śvāsasya dīrghoṣṇatvaṁ vyaṅgyam \| **caraṇena** bhuvam, na
tu bhuvi kim api buddhi-pūrvaṁ **likhantyaḥ \|** **upātta-masibhir**
gṛhītāñjanair **asrair** locana-jalaiḥ **kuca-kuṅkumāni mṛjantyas tūṣṇīṁ
tasthuḥ,** na kiñcid ūcire \| kathaṁ nocuḥ ? tatrāha---**urūṇāṁ
duḥkhānāṁ bharo** yāsu duḥkha-bhara-bhāvitatvena kaṇṭha-rodhād
rāga-pravṛtteḥ \| **sma** iti niścayaḥ \|\|29\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yathā-śrutārtha-grahaṇena
cittābhibhūtānāṁ bāhyābhyantara-sthitim āha---**kṛtvā** iti \|
kṣaṇa-mātraṁ **tūṣṇīṁ tasthuḥ**, cintā-janya-jāḍye sati
prativacanāsphūrteḥ \| kiṁ kṛtvā ? **mukhāni avāñci kṛtvā**
śrī-kṛṣṇa-mukhe rūkṣatāṁ dṛṣṭam asahamānatvāt \| tatra hetu-garbhaṁ
viśeṣaṇam āha---**urur** mahān **duḥkhasya bharo** bhāro yāsāṁ tāḥ,
anyo'pi bhārākrānto mukham avāg eva karoti, tadvad iti **śucaḥ** śokād
udbhūtena śvasanenātīvoṣṇena śuṣyanti---**bimba-phala**-sadṛśāny
**adharāṇi,** yeṣu manasi **duḥkha-bhareṇa** taptena sati śvāsa-vāyor
api taptatvaṁ jātaṁ tenādharāṇām āruṇya-komalatve śoṣite
vyabhicāri-bhāvānām ayam eva svabhāva iti dainyaṁ sūcitam iti \|
**caraṇena** lakṣaṇena pādāṅguṣṭha-nakhena bhuvaṁ **likhantyaḥ,**
vivara-praveśam ivābhikāṅkṣyantyaḥ \| yad vā, \"bhūr api
varāha-bhogyatāṁ pratyupālambhasi, patyur audāsīnyena yad duḥkhaṁ
bhavati, tat tvam api na jānāsi kim ? ity asmat-praveśāya sthānaṁ na
dadāsi ?\" ity abhiprāyeṇa bhūmeḥ ullikhanam \| yad vā, \"bhartur
audāsīnyena duḥkha-bharākrāntāyā sītā-devyāḥ yathā sthānaṁ dattavatī,
tathaivāsmabhyaṁ sthānaṁ dātum arhasi\" iti \| kīdṛśyaḥ ?
**upātta-maṣibhiḥ**, upāttā gṛhītā maṣi kajjalaṁ yaiḥ, tai rasaiḥ
**kuca-kuṅkumāni mṛjantyaḥ** kṣalayantyaḥ śrī-kṛṣṇopekṣitānāṁ kajjalena
kuca-kuṅkumenālam iti bhāvaḥ \| anena vaivarṇya-stambhādayo vyabhicāriṇo
bhāvā jñeyā iti \| kiṁ ca, **uru-duḥkha-bharā** ity āntara-mūrcchādayo
jñeyā iti \| **tūṣṇīṁ tasthur** ity anenānutsāha-vaicittye darśite
\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cintāyā anubhāvān
āha---**kṛtvā** iti \| **mukhāni ava** adhaḥ **kṛtvet**i lajjā dhvanitā
\| premṇo'nurodhād asmākaṁ[^202] svābhāvika-lajjā-tyāga eva samprati
lajjāṁ prāpa, yataḥ kulavatīnāṁ puñjī-bhūta-lajjānām apy asmākaṁ
lajjā-tyāgaḥ khalu prema-hetuka eva \| sa ca prema-rasa-vidāṁ mate
saṅgīta eva, na tu vigītaḥ \| premṇas tu lakṣaṇam etad eva \| yat
sva-viṣayaṁ parameśvaram apy atiśayena vaśīkaroti, tat premeti \| tataś
ca, yady asmākaṁ prema-viṣayo'yaṁ kṛṣṇo na vaśo'bhūt, tadāsmākaṁ
premaiva nāstīty avagatam \| lajjā-tyāgo'yaṁ kiṁ hetuko'bhūt ?
iti---anutāpo lajjā cintā ca \|

tatrānutāpaṁ vivṛṇvan **mukhāni** viśinaṣṭi \| **mukhāni** kīdṛśāni ?
**śucaḥ** śokād udbhūtena **śvasanen**a uṣṇa-śvāsena **śuṣyanto
bimbādharā** yeṣu tāni, sūryātapena pakva-bimba-phalānāṁ śoṣe sati
sthaulyasyāpagamaḥ spaṣṭa-malinatvaṁ ca yathā bhavet, tathā adharānām
apy abhūd iti bhāvaḥ \|

lajjā-cinte vivṛṇoti---**caraṇena** vāma-pādāṅguṣṭhena **bhuvaṁ
likhantya** iti, "he dhāritri ! vidīrṇā bhava, tvayi vayaṁ praviśāma"
iti bhāvaḥ \|

śoka-santāpau vivṛṇoti---**upātta-masibhiḥ** kajjalāktair
**asraiḥkucayoḥ kuṅkumāni mṛjantyaḥ**, tena viccheda-vardhakinā
mahānutāpa-krakacena dvidhā vidārayituṁ śyāma-sūtra-rekhe datte iti
sambhāvanā dhvanitā \| **asrair** iti bahu-vacanena mṛjantya iti
vartamāna-kālena cāsrāṇāṁ pravāhavatī dhārā sūcitā \| tāvadbhir apy
asrair antarīya-vastrāṇy ārdrayanti ity anuktyā evaṁ sambhāvyate \|
nayanottha-yamunā-dvaya-hṛdayottha-santāpānalayor
nirvāpaṇa-śoṣaṇa-kāmayor vivāde na kasyāpi jayaḥ parājayo vā dṛṣṭa iti
**uru-duḥkhasya bharo** bhāro yāsāṁ **tās tūṣṇīm** iti
bhārāsahiṣṇutayeva cetanāyā apagamād iti bhāvaḥ \| tataś ca **tasthur**
iti tāsāṁ gata-cetanānāṁ pāñcālikānām ivordhvāvasthitir eva gamyate
\|\|29\|\|

**\...**

\|\| 10.29.30 \|\|

preṣṭhaṁ priyetaram iva pratibhāṣamāṇaṁ

kṛṣṇaṁ tad-artha-vinivartita-sarva-kāmāḥ \|

netre vimṛjya ruditopahate sma kiñcit

saṁrambha-gadgada-giro'bruvatānuraktāḥ \|\|

**śrīdhara-svāmī (bhāvārtha-dīpikā) :** kiṁ ca, **preṣṭham** iti \|
**kiñcit saṁrambhena** kopāveśena **gadgadā giro** yāsāṁ, tā
**abruvata** sma \| saṁrambhe kāraṇaṁ---**preṣṭham** ity-ādi \|
**priyetaram** **iva pratibhāṣamāṇaṁ** pratyācakṣāṇam \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ tūṣṇīṁ-bhāvam
āśritya sthitā eva, api tu kiñcid bruvatety āha---*kiṁ ca* iti \|
duḥkha-kathanaṁ tv atipriyāyocitam ity āha---**preṣṭham** iti \|
**gadgadāḥ** skhalitākṣarāḥ \| **saṁrambha**-padenādhara-daśanaṁ sūcitam
\| **priyetaraṁ** śatrum \| *pratyācakṣāṇaṁ* khaṇḍayantam \| \"cintāṁ
tyajata, mā rudata, svasthā bhavata, gṛhān yāta\" ity-ādi tadānīm api
vadantam ity arthaḥ \| **tad-arthaṁ** kṛṣṇa-kṛte **vinivartitās**
tyaktāḥ **sarve kāmā** yasmāt sa sarva-kāmaḥ patiḥ vāñchita-viṣayo vā
yābhiḥ, tās tathā \| **ruditena** rodanena **upahate** kliṣṭe \|
**anuraktāḥ** tat-parityāgaṁ kartum aśaktāḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : preṣṭhaṁ** priyatamam api
**priyetaram** iva, apriya-janavat pratyākhyānaṁ kurvantam \| nanu tarhi
tasmān mano nivartyatām ? tatrāha---**tad-arthaṁ** śrī-kṛṣṇa-prāptaye,
kiṁ vā, tasmai anirvācyāya sugopyāya vā arthāya, tena saha
krīḍā-viśeṣāya **vi**śeṣeṇa **nivartitāḥ**, svabhāvato'nulagnā api balān
nirastāḥ **sarve kāmā** viṣaya-bhogāḥ, tad-atiriktāśeṣābhilāṣā vā
yābhiḥ, tāḥ \| atas taṁ vinā kathañcid apy anyat kiñcin na rocata iti
bhāvaḥ \| kutaḥ ? **kṛṣṇaṁ** paramānanda-ghana-mūrtiṁ cittākarṣakaṁ
śrī-yaśodānandanam \| ata evānubruveṇa svety atrāpy ayi
prasiddhy-ādy-apekṣayoktam \| yad vā, paścād-arthe, uru-duḥkha-bhareṇa
sadyaḥ pratyukty-anudayāt paścād abruvan \|

nanu atinirbandhena kadācit tasyāvajñāpi śaṅkyate,
tatrāha---**anuraktā** anurāgeṇa tac-chaṅkā-nirasanāt \| yad vā,
avajñāyām api satyāṁ tat-tyāgāśakteḥ \| vicārāpagamād vety arthaḥ \|

nanu uru-duḥkhākrāntāḥ kathaṁ vaktum api śaktāḥ ? tatrāha---**ruditair**
mahā-duḥkhena svayam eva galad-asrair **upahate** vyāpte **netre**
**vi**śeṣeṇa **mṛṣṭvā** śodhayitvā aśrūṇy apasārya \| pāṭhāntare,
\"pramṛjya\" iti pāṭhe'py arthaḥ, sa eva \| parama-prayatnena kṣaṇaṁ
dhairyam ālambyety arthaḥ \| yad vā, uru-duḥkhe'py ukti-śaktāv anurāga
eva hetur bhāti \| premṇo vicitra-vilāsatvāt \| tataś ca netre vimṛyeti
sneha-jananāya premodreka-svabhāvataḥ eva vā kiñcic
chrī-mukhāvalokana-pūrvakokty-artham iti paramārtyā lajjāpagamam api
gamyate \| kiñcid iti saṁrambhasyālpatvaṁ svataḥ preṣṭhatvāt \|
nija-prema-komala-śīlatvād vā \| yad vā, anirvacanīyā mahā-saṁrambheṇa
gadgada-giraḥ, yato'nuraktāḥ \| anyat tair vyañjitam \|

yad vā, kiñcit saṁkṣiptam evam evam ity-ādikam abruvan \| kutaḥ ?
**saṁrambha-gadgada-giraḥ**\| praṇaya-kopāveśena
bāṣpa-ruddha-kaṇṭhatvād ity arthaḥ \| tat kutaḥ ? **anuraktāḥ** \|
pūrvam api svabhāvata eva raktāḥ \| adhunā ca tādṛśokti-śravaṇād
adhikotkaṇṭhayā viśeṣato jātādhika-rāgā ity arthaḥ \| yad vā,
kṛta-rāga-viśeṣā na tūpekṣayāpi nirviṇṇā ity arthaḥ \|

yad vā, kiñcid anirvacanīyam anurāgeṇa tat-tad-uktyā tasyāpi
manoharatvāt, tādṛg-uktau hetuḥ---**preṣṭham** ity-ādi \| apriyaṁ
pratipadaṁ bhāṣamāṇam iti pūrvam eva \| kiṁ vā, vartamāna-nirdeśena
tadānīm api \"cintāṁ tyajata \| mā rudita \| svasthā bhavata \| gṛhān
yāta\" ity-ādikam aniṣṭaṁ pratikṣaṇaṁ vadantam ity arthaḥ \| iveti
tattvatas tātparya-vicāreṇa narmādau paryavasānāt \| tac ca pūrvaṁ
likhitam eva---

> yāsām eva prasādena yā sāt śrī-nāgareśvare \|
>
> ukter vijñāyate'rthas tā vande śrī-nāgareśvarīh \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : preṣṭhaṁ** priyatamam api
**priyetaram** iva priya-mātrād itaram iva pratyākhyānaṁ kurvantam \|
nanu tarhi tasmāt manaḥ kathaṁ na nyavartayan ? tatrāha---**tad-arthaṁ**
śrī-kṛṣṇāptaye viṣayeṇa **nivartitāḥ** \| punar yathā
sambandha-gandho'pi teṣāṁ na syāt, tathā nirastās tad-vyatiriktā
śeṣābhilāṣā yābhis tāḥ \| atas tan nivartayituṁ nāśaknuvann iti bhāvaḥ
\| kutaḥ ? **kṛṣṇaṁ** paramānanda-ghanatayā sarva-cittākarṣakatayā ca
tan-nāmnā prasiddhaṁ śrī-vrajendra-nandanam \|

nanu uru-duḥkhākrāntāḥ kathaṁ vaktum api śaktāḥ ?
tatrāha---**saṁrambha-** iti \| amarṣeṇa viṣāda-kāryeṇaiva viṣādāvaraṇād
iti bhāvaḥ \| tatra **netra-mārjanaṁ** bhāva-dvaya-sandhijaṁ tac ca
praṇaya-kopa-svabhāvataḥ **kiñcit**
śrī-mukhāvalokana-pūrvaka-vacanārtham iti paramārtyā lajjā-śaithilyam
api gamyate **kiñcid** iti viṣādāṁśasyāntarbhūtatvāt tad-dvaya-kāryaṁ
gadgadatvam anuraktā iti viṣaṇṇatādau sarvatraiva hetuḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
bhagavad-vacaso'rtha-dvayavattāyāṁ tat-tat-smaraṇa-saṁskārataḥ \| idaṁ
vā idaṁ vā iti parāmarśo nottarasyāpi ghaṭamānatvam āśaṅkya kiñcic
chithila-duḥkha-bharatayā vaktuṁ śaktir jāteti tāsāṁ vivakṣāṁ
prakaṭayati---**preṣṭham** ity-ādi\| **preṣṭhaḥ** preyān ayaṁ kadācid
api naivam apriyaṁ vakṣyati \| tadā katham avādīti
vimṛśya---**priyetaram** **iva** iti \| **iva**-śabdaḥ **kṛṣṇam
abruvata** ity anvayaḥ \| kīdṛśyaḥ ? **tad-arthaṁ vinivartitā** viśeṣeṇa
nivṛttiṁ prāpitāḥ **sarve kāmā** yābhiḥ \| kiṁ kṛtvā ? **netre
vimṛjya**, tan-mukha-darśanārtham arthāntaram atrāsīd iti nirṇīya
**saṁrambho** jātaḥ, tena **gadgadā** ardha-sphuṭā **giro** yāsām \|
**netre** kīdṛśe ? **ruditenopahate** ucchūnārakte **anuraktā** iti
svarūpa-kathanam \| **sma** iti vaicitrye \| bahu-vacanam atra kramaśaḥ
sarvā evocuḥ, naikadeti mantavyam \|\|30\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vyabhicāri-bhāvodaye
vipriya-varṇanam eva hetur uktaḥ \| idānīṁ sthāyi-bhāvasya dṛḍhatvāt
kiñcil labdha-śvāsāḥ kopāveśa-sphurad-adharāḥ satyo vāg-ārambhaṁ
kṛtavatyaḥ ity āha---**preṣṭham** iti \| **preṣṭha** atipriyam api
**priyetaram** iva apriyam iva na tv apriyaṁ tāsāṁ bhāva-parīkṣayā, na
tu hṛd-vṛttyā \| sthūṇa-nikhanana-nyāyena tam eva bhāvaṁ draḍhīkartuṁ
**pratibhāṣamānaṁ** pratīcaksāṇam api prīti-viṣaya-sthāyi-bhāvasya
dṛḍhatvāt vyābudhya gṛhaṁ gantuṁ pāratantryaḥ **kṛṣṇaṁ** yaśodānandanaṁ
sadānandaṁ, na tu kṛṣir bhū-vācaka ity artha-gocaraṁ, rūḍhir yogam
apaharati iti nyāyāt kṛṣṇa-śabdasya yaśodā-nandane rūḍhatvāt \|
vrajeśvarī-proṣitatvāt sarvāsāṁ manoratha-pūrtau samarthaṁ
ghora-lālitya-guṇair yuktam \| lakṣaṇaṁ rasārṇave---

> pitṛbhyāṁ grāmato'tyantaṁ naiścintyaḥ preyasī-priyaḥ \|
>
> vidagdho nava-tāruṇyo dhīra-lālitya-dharma-bhāk \|\|
>
> svarūpam etad ākhyātaṁ guṇāḥ sarve guṇā matāḥ \|\|[^203]

nanu pratyākhyāne lāte kathaṁ gṛhaṁ na gatāḥ ?
tatrāha---**tad-artha-vinivartitāḥ sarve kāmāḥ**, sa evārthaḥ \|
puruṣārthas tat-prāptaye vinivartitās tyaktāḥ sarve kāmā aihikāmuṣmikā
viṣayā yābhis tāḥ \| pūrvānubhūta-ramaṇānanda-sphūrtyā teṣām
ācchāditānnavad bhāsamānatvāt \| etasyaivānandasyānyāni bhūtāni mātrām
upajīvanti \[bṛ.ā.u. 4.3.32\] iti śrute ananya-gatitvāt \| tatraiva
sthitāḥ kathañcid dhairyam avalambya pūrvaṁ duḥkha-bharākrāntatvād
vāk-stambho jātaḥ \| idānīm apīṣat kāruṇyena saṅkucitāṁ dṛṣṭim ālakṣya
**abruvan** pratyuttaraṁ dattavatyaḥ \| yato'**nuraktāḥ,**
dṛḍhatarānurāgeṇa nāyaka-doṣāsphūrter iti bhāvaḥ \| kiṁ kṛtvā ?
**ruditopahate netre vimṛjya,** autsukyena
samagra-lāvaṇya-darśana-pratibandhakatvād aśru-mārjanaṁ kṛtvā ity arthaḥ
\| tatra cānurāga-bhara-garvitatvāt pratyākhyāna-smṛtyā kiñcit
**saṁrambhe gadgada-gira** īṣat-praṇaya-kopena gadgadā asphuṭā \[gīḥ\]
yāsāṁ tāḥ \| na tu nirviṇṇā jātā iti bhāvaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca kim
araṇya-rodanaṁ kurudhve ? prasanna-mukhyaḥ satyaḥ sva-sva-gṛhaṁ kiṁ
tūrṇaṁ na gacchata ity uccair uccāritena bhagavad-vākyena
karṇādhvanāntaḥ-praviṣṭavatā mūrcchātas tāḥ prabodhitāḥ kiñcid
vijñāpayāmāsuḥ ity āha---**preṣṭhaṁ** pūrvaṁ bahuśaḥ kṛtāṅga-saṅgatvāt
priyatamam \|

preṣṭhaṁ priyetaram iva pratibhāṣamāṇaṁ

kṛṣṇaṁ tad-artha-vinivartita-sarva-kāmāḥ \|

netre vimṛjya ruditopahate sma kiñcit

saṁrambha-gadgada-giro'bruvatānuraktāḥ \|\|

atha ca kāraṇaṁ vinaiva **priyetaram iva** pratikūlaṁ sva-sva-patiṁ
bhajadhvam ity atikaṭhoraṁ **bhāṣamāṇam** \| etac ca naiva sambhavet,
yatas **tad-arthaṁ** **viśeṣeṇa** punar yathā sambandha-gandho\'pi teṣāṁ
na syāt, tathā **nivartitāḥ** **sarve** **kāmā** yābhis tāḥ \|
atrānya-śabdasyāprayogāt **sarva**-śabda-prayogāc ca
bhagavat-sukhārthakaḥ kāma-śabdena nocyate iti śrī-śukābhiprāyaḥ \|
**ruditena** **upahate** andhībhūte **netre vimṛjyeti** ayam
anta-kālo\'smākam āgatas tat sakṛd apy etasya mukha-kamalaṁ dṛṣṭvā
mriyāmahe ity ākāṅkṣayeti bhāvaḥ \| \"hanta hanta ! preyasāpi bhūtvā
vinaivāparādhaṁ katham etāvān prāṇānto daṇḍaḥ kriyate ?\" iti
**saṁrambhas** tathā \"vayam etad anurūpa-rūpa-guṇādy-abhāvād
aṅga-saṅgāyogya eva bhavāmaḥ, atas tyajāmahe\" iti mananāt
saṁrambhābhāvaś ceti \| ataḥ kiñcit saṁrambheṇa **gadgadā giro** yāsāṁ
tāḥ \| nanu, ubhayathāpi prema-śūnyās tasmān nivṛttir evocitā ? ity ata
āha---**anuraktā** iti anurāgāndhā hi vicāraṁ na sahanta iti bhāvaḥ
\|\|30\|\|

**\...**

\|\| 10.29.31 \|\|

gopya ūcuḥ---

maivaṁ vibho'rhati bhavān gadituṁ nṛśaṁsam

santyajya sarva-viṣayāṁs tava pāda-mūlam \|

bhaktā bhajasva duravagraha mā tyajāsmān

devo yathādi-puruṣo bhajate mumukṣūn \|\|

**śrīdhara-svāmī (bhāvārtha-dīpikā) : nṛśaṁsaṁ** krūram \| he
**duravagraha** svacchanda \| tava **pāda-mūlaṁbhaktāḥ** sevitavatīr
**asmān bhajasva** mā tyajeti \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vibho** prāṇa-nātha !
**nṛśaṁsaṁ** vajra-sāravat kāṭhinyena hṛdaya-vidārakam \| **mā** iti
prayogo duḥkha-vaiṣamyena strī-svabhāvād vā \| **bhaktā asmān mā
bhajasva**, anyathā ye yathā māṁ prapadyante tāṁs tathaiva bhajāmy aham
\[gītā 4.11\] ity uktir vyarthā syāt \| he sveṣu **duravagraha**
durāgrahaḥ \| yad vā, he **sva** ! he **bandho** ! **duravagrahaṁ**
haṭham **ā** samantāt **tyaja** iti \| dṛṣṭāntaḥ---**ādi-puruṣo**
mahā-viṣṇuḥ **yathā mumukṣūn** mukti-kāmanayā bhajato na tyajati, ye
yathā māṁ prapadyante \[gītā 4.11\] ity-ādy-ukteḥ \| vastutas tu
avagraho vṛṣṭi-vighātas tad-rahito **duravagrahaḥ** \|
bhaktābhīṣṭa-varṣaṇa-śīlety arthaḥ \|

yad vā, bhāni nakṣatrāṇi gabhastayo vā vidyante'syeti **bhavāṁś**
candraḥ \| bhā bhayadā dūtāḥ santy asyeti **bhavān** yamarājaḥ \|
candreṇāpi rohiṇī prītyānyā bhāryās tyaktāḥ \| yamaś ca lokānāṁ
duḥkha-prado'sty eva \| sa ca sa ca **nṛśaṁsaṁ gaditum arhati**, yatas
tvaṁ tābhyām anyo'to **maivam** \| **evaṁ mā vada** ity arthaḥ
\|\|31\|\|

---------------------------------------------------------------------------------------------------------------------

**kaivalya-dīpikā :** sañjalpa-sambhogam āha---**gopya** iti \| he
**vibho** ! svāmin ! **evaṁ** tad yāta mā ciraṁ ghoṣam \[bhā.pu.
10.29.22\] ity evaṁ-rūpaṁ **nṛśaṁsaṁ** kaṭhinaṁ \| **bhaktā** bhajanaṁ
kartum ārabdhāḥ, ādi-karmaṇi ktaḥ kartari ca \[pā. 3.4.71\] \|
**duravagrahaḥ** durārādhyaḥ \| yadyapi vayaṁ tavānanurūpāḥ, tathāpi
sarvasva-tyāgena bhajataḥ sarvasyāpi svīkāra eva sat-puruṣa-dharma iti
dṛṣṭānte vyaṅgyam \|\|31\|\| \[mu.pha. 11.25\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** maivam ity-ādi \| āsāṁ
hi duḥkhānubhava-daśāyāḥ śrī-kṛṣṇo samagraiśvarya-bahu-pratītiḥ
kevala-sukhānubhava-daśāyāḥ parama-priyatva-sphūrtiḥ \| na hi premṇā
īśvara-sphūrtir bādhyate, īśvaratvājñānaṁ hi bhrama-janyam \| premā tu
bhrama-jñāna-nāśakaḥ \| pramāyā hi karaṇaṁ premā śrī-kṛṣṇe tu
duḥkhānubhūter abādheśvaratva-sphūrtau yathārtham evāhuḥ---he **vibho**
!

na vayaṁ kutrāpi sāpekṣāḥ, kevalaṁ tvad-eka-parāyaṇā eva ity
āha---**santyajya sarva-viṣayān** sarva-tyāgena **tvat-pāda-mūlaṁ bhaktā
asmān mā tyaja** \| na vayaṁ kāmukyaḥ **\|** tyāge liṅgam
āha---**nṛśaṁsaṁ** krūraṁ yato gadasi, ato **maivaṁ nṛśaṁsaṁ gaditum
arhati bhavān** iti dharmajñatvenākṣepaḥ \| etāvantaṁ kālaṁ dharmam
evopadiṣṭavān asi, adhunā vayaṁ te dharmam upadiśāmaḥ \| **bhaktā
bhajasva** \| bhakta-tyāgo hy adharma eva \|

svatantrasya mama kiṁ dharmādharmābhyām ? tatrāha---**duravagraha**
svacchanda ! **yathā ādi-puruṣo mumukṣūn bhajate**, tathā tvam api
no'smān bhaja\| ādi-puruṣo nārāyaṇaḥ \| sa tu mumukṣūn na tyajati \|
pakṣe, svatantro na bhavati, tathā kathaṁ bhajati ? ity arthaḥ \| tarhi
bhakta-svīkāro'yaṁ dharma eva \| sa tu mumukṣūn api na tyajati, tvaṁ
bhaktān api tyajasīty aho te kāṭhinyam ity ākṣepaḥ \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavatā
yajñapatnī-yuktādya-padyādya-pādasyātra samyag-uktatvād iva bhagavatyaḥ
śrī-gopyo'pi tathaiva yajñapatny-ukta-padyādya-pādam āhuḥ
\[10.23.29[^204]\] \| vastutas tu tasya vañcanoktes tāsāṁ cārty-ukteḥ
sāmyena saṁvādāpatteḥ---**maivam** iti \|

**mā** iti niṣedhasyādau prayogaḥ \| paramārti-vaiyagryeṇaivam īdṛśaṁ
kathañcid etad-vacana-sadṛśam api \| kim u vaktavyam etad ity arthaḥ \|
kutaḥ ? **nṛśaṁsaṁ** vajra-sāravat kāṭhinyena hṛdaya-vidārakam ity
arthaḥ \|

yad vā, sākṣān-mārakam \| nṛśaṁso ghātukaḥ krūraḥ ity amaraḥ \|
**gadituṁ** vyaktaṁ vaktuṁ, kiṁ vā, gaditum api, kim uta vyavahartum
**arhati** \| tatra ca **bhavān** premārdra-svabhāvaḥ \| ato'nyo vadatu
nāmety arthaḥ \| **bhavān** iti prāg anunayārtha-stutyā gauravāt \|
śleṣeṇa bhāni nakṣatrāṇi tad-īśatayā tadvān candraḥ,
kāmābdhi-vardhanatvāc candro yaḥ, sa **nārhati** evety arthaḥ \|
tatrāpi---he **vibho** ! asmat-prāṇa-prabho ! kiṁ vā,
bahir-antar-vyāpaketi tvam asmākaṁ sarva-bhāvaṁ jānāsy eva \| ato'smān
prati **nārhati** eveti bhāvaḥ \|

evaṁ svāgataṁ vo mahābhāgāḥ \[bhā.pu. 10.29.18\] ity-ādikaṁ bhavatā
sādaraṁ sa-nyāyaṁ mṛdūktam api prema-rasa-vighātakatvāt vivartanārtham
evoktatvāc cārthato viparītam eveti bhāvaḥ \| anena svāgatam \[18a\] ity
ādya-pādasyottaram ūhyam \|

nanu bho priya-vādinyaḥ ! tarhi kiṁ kartum arhāmi ? ity apekṣāyām
āhuḥ---**asmān bhajasva**, manoratha-pūraṇenānuvartasva \| yad vā,
sevasva nityaṁ prītyopabhuṅkṣvety arthaḥ \| kutaḥ? **tava pādayor
mūlaṁ** talaṁ rajaḥ pādukā vety arthaḥ \| abjādi-rūpakānuktir
**nṛśaṁso**ktyā kāṭhinyādy-abhiprāyeṇa \|

yad vā, **pāda** eva **mūlaṁ** sarvārthasya kāraṇam āśrayo vā \|
tad-**bhaktāḥ,** ādi-karmaṇi ktaḥ kartari ca \[pā. 3.4.71\] tad-bhajanaṁ
kartum ārabdhāḥ \| adyāpi samagra-bhajanāsampatteḥ \| eṣā
dainya-vinayoktir dāsītvecchayā \| yad vā, sevitavatī āśritā ity arthaḥ
\| anyathā, ye yathā māṁ prapadyante tāṁs tathaiva bhajāmy aham \[gītā
4.11\] ity-ādi vacanānāṁ vaiyarthāpattiḥ \| anena priyaṁ kim \[18b\] iti
pādasyottaram \|

nanu, śrī-gopa-gṛhiṇyaḥ ! sadā viṣayāsaṅgena gṛhābhiratatvāt
durlabha-saṅgā yūyaṁ kim iti mayā bhajanīyāḥ ? aviraktānāṁ yuṣmākaṁ kuto
mad-bhaktatvaṁ nāma ? tatrāhuḥ---**santyajya** iti \| **sarvān viṣayān**
indriyārthān paty-ādi-dvārā sādhyān **samyak** sa-mūlatayā
apunar-aṅgīkāra-dārḍhyena ca **tyaktvā**
sarvārtha-mūla-tvat-pādābja-prāptyaiva sarvārtha-siddheḥ,
tvad-bhajana-prātikūlyād vā \| viṣaya-tyāgena padyādi-tyāgo'pi jñāpita
eva, paty-ādīnāṁ tan-mūlakatvāt \|

yad vā, nanu tattvajña-pūjya-pādāḥ ! kathaṁ viṣaya-sukham icchatha ?
tatrāhuḥ---**santyajya** iti\| ato vayaṁ paramārtha-sukham evecchāma
iti bhāvaḥ \| tvayā saha krīḍā-viśeṣasya
prema-paripāka-vilāsa-rūpatvenāśeṣa-puruṣārtha-sāra-sarvasvātmakatvād
iti \| ye yathā māṁ prapadyante \[gītā 4.11\] ity etan nija-vacanasya
satyatāpekṣayā tvam apy asmad-vadanyāśeṣa-tyāgenāsmān bhaktum arhasīti
gūḍho'bhiprāyaḥ \| anena vrajasyānāmayam \[18c\] ity asyottaram ūhyam \|
sarva-viṣaya-tyāgena tasyāpy upekṣāpattyā tan-maṅgala-kathanenālam iti
tātparyāt \|

nanu capalāḥ ! adharmād bibhemi \| tatra sevyam āhuḥ---**duravagraha** !
he svaira-śiromaṇe ! durāgraha ! iti vā \| **asmān** prapannā
ananya-gatīr **mā tyaja** \| duravagrahatvena prapanna-parityāgād
adharmasyaivotpatteḥ, viśeṣataś ca suvratatvādi-pratijñā-hāny-āpatteḥ,
parameśvaratvāt tvām adharmo na spṛśaty eva \| pratijñā-hānis tu
paramānucitaiveti bhāvaḥ \| yad vā, duravagrahaṁ durāgraham \| **ā**
samyak **tyaja** \|

nanu, vācālāḥ ! yūyaṁ kāminyo mad-yogyā na bhavatheti cet, satyam \|
tathāpi sarva-tyāgena bhajatāṁ janānāṁ sarveṣām api svīkāro
mahā-puruṣa-dharma iti dṛṣṭāntenāhuḥ---**deva** iti \| devatvenāvaśyaṁ
sva-bhakteṣṭa-pūraṇaṁ kāryam ity abhipretaṁ, tatrāpi **ādi-puruṣaḥ**
puruṣottamaḥ \| tena bhakta-manoratha-pūraṇāvaśya-kṛtyatvāt \| tatrāpi
**mumukṣūn** api, kim uta tad-ekepsūn \|

kiṁ vā, a-kāra-praśleṣeṇa **amumukṣūn** bhakty-eka-niṣṭhān ity arthaḥ \|
yathāsau **bhajate** svīkaroti, **tathā bhajasva** ity anvayaḥ \|
yathāvad iti vā, tathāpy arthāpattyā dṛṣṭānta eva paryavasyati \|
yathāsau tān bhajana-mātrāpekṣayā sarvān eva bhajate svīkaroti,
**tathā** tvam apy **asmān bhaja** iti bhāvaḥ \|

yad vā, nanu sādhvyaḥ ! tat karma mamānucitam iti cet,
tatrāhuḥ---**devo** bhajato'rcāpekṣako 'pi **ādi-puruṣo**'pi
**mumukṣūn** api **bhajate**, mukti-dānenāpi tan-manorathaṁ pūrayatīty
arthaḥ\| ato bhaktecchānusāra-vyavahāreṇa na doṣo ghaṭata iti bhāvaḥ \|
anyat tair vyākhyātam\|

yad vā, śrī-gopendra-nandanatvenaiva kṛṣṇe labdha-niṣṭhānāṁ
vraja-sundarīṇām āntarīṇaṁ mahā-bhāva-vaicitrī sahacarī-paramaiśvaryaṁ
sva-prayojanānupayuktam api varṇayati, anyathā vraja-sundaryo
bhagavat-svarūpānabhijñā iti te manyeran \| tac caiśvarya-varṇanaṁ
paramārti-samaya eva, na tv ānanda-samaye, tad-aiśvarya-jñānasyāpi tāsām
asukhānubhava eva paryavasānāt, tatrāpi nija-bhāva-mādhuryasyānyathātvaṁ
nāsty eva \| yadaiśvarya-varṇane'pi sakha udeyivān \[bhā.pu. 10.31.4\]
ity-ādau sakhyasyāvyabhicāraḥ \| tathā hi---**vibho,** he
bahir-antar-vyāpaka ! iti **bhavān** asmākaṁ sarvaṁ bhāvaṁ jānāty eva \|
atas tava **pāda-mūlaṁ bhaktā** āśritā **asmān bhajasva** \| anyathā, ye
yathā māṁ prapadyante tāṁs tathaiva bhajāmy aham \[gītā 4.11\]
ity-ādi-vacanānāṁ vaiyarthāpatiḥ \|

yad vā, sa-praṇaya-śeṣam[^205] āhuḥ---he **bhaktābhaja** ! bhajatīti
bhajaḥ, na bhajaḥ abhajaḥ \| he bhaktānām apy abhaja, **bhaktābhaja** !
bhaktān api na bhajatīti tathābhūta ! he sveṣv api **duravagraha** ! iti
**sarvān viṣayān** bhogān \| yad vā,
sāmrājya-prabhṛti-vaikuṇṭha-vidhi-padāni **santyajyāpi tava pāda-mūlam
amumukṣūn** bhoktum anicchūn aśakunvato janān tvat-pāda-mūlasya sarvato
mādhurya-viśeṣād **bhaja** svīkuru \| yato **devo** jagat-pūjyatvam
anyathā devatvāsiddhiḥ, tatrāpi yathāvat sampūrṇatayā **ādi-puruṣo**
bhagavān \| anyathā nija-bhagavattā-prakaṭanāsampattiḥ \| sāmānyenoktir
yukti-pradarśanena nija-svīkāra-dārḍhyārtham \| atas te tvadīyā
**asmān** **mā tyaja** \| anyat samānam \|

ārty-ukter api gopīnāṁ śleṣārthaṁ bhāratī sakhī \|

rakṣantī gauravat tāsāṁ kṛṣṇa-bhakteṣu gāyantī \|\|

tathā hi, īdṛśam apriyaṁ **nṛśaṁsaṁ** karavāṇi, mayā saha kiñcid brūta
ity-ādikaṁ vaktuṁ **nārhati** \| tatra hetuḥ---**santyajya** ity-ādi
viṣaya-parityāgena prapannānāṁ naḥ punas tad-bhoge pravartanasya
doṣatvād ity arthaḥ \| kiṁ ca, **duravagrahaṁ** durāgraham \| **ā
tyaja** \| ato **yathā mumukṣūn ādi-puruṣo bhajate**, tathaiva **asmān
bhajasva**, paramaṁ padaṁ dehi, na ca viṣaya-sukham ity arthaḥ \|
tadaivāsmākaṁ svāgatatvaṁ mahā-bhāgatvaṁ ca vrajasyānāmayam \[bhā.pu.
10.29.18\] iti \| yad vā, yāḥ **sarva-viṣayān santyajya tava pāda-mūlaṁ
bhaktāḥ**, tā eva **duravagrahaṁ** svacchandaṁ yathā syāt, tathā
**bhajasva** \| **asmān ā tyaja** samyak tyaja, prabhavas tu
bhakta-janān eva bhajante, na tv abhakta-janān ity atra dṛṣṭāntam
āhuḥ---**deva** iti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śrī-gopya ūcur** iti \|
atraivaṁ vivecanīyaṁ---yadyapi samāna-bhāvāpannatvena yugapat
samāna-vacana-sphūrtir api sambhavati, tathāpy ekadoktāvati-kolāhalatayā
nātirasādhāyakatvāt kāsāñcit mukhyānām eva vacanaṁ jñeyam \| tac ca
yugapad vā tat-tan-mahā-vākyopasaṁhāre, tan naḥ prasīda varada \[bhā.pu.
10.29.33\], siñcāṅga \[bhā.pu. 10.29.35\] iti, prasīda vṛjinārdana
\[bhā.pu. 10.29.38\] iti, tan no nidhehi \[bhā.pu. 10.29.41\] iti
sva-sva-vivakṣitaṁ vacana-catuṣṭayāntaṁ kramaśo vā pūrva-pūrvāsāṁ
vākya-sthāpana-pūrvakam evopanyastam asti \| catuṣṭayatvaṁ ca yūthaśo
dik-catuṣṭaya-sthitatvāt \| tāsāṁ tathāpi sarvāsāṁ tat-sammukhatvaṁ ca,
kṛṣṇasya viṣvak puru-rāji-maṇḍalair abhyānanā \[bhā.pu. 10.13.8\] itivat
\|

yāsām eva prasādena yāsāṁ śrī-nāgareśvare \|

jalpa-tattvaṁ jñāyate tā vande śrī-nāgarīśvarīḥ \|\|

\|\| śrī-gopī-gaṇa-prāṇa-vallabhāya bhagavate namaḥ \|\|

atha paty-ādi-parityāgena tvad-bhajane'smākaṁ dharmo'dharmo veti paścād
vicārayiṣyate \| **aho** tavaiva tāvad asmat-parityāge dharma-doṣo
duṣparihara ity āhuḥ---**maivam** iti \| **mā** iti niṣedhasyādau
prayogaḥ paramārti-vaiyagryeṇa \| **evam** īdṛśaṁ kathañcid
etad-vacana-sadṛśam api kim u vaktavyam etad ? ity arthaḥ \| kutaḥ ?
**nṛśaṁsaṁ** vajra-sāravat kāṭhinyena hṛdaya-vidārakam ity arthaḥ \| yad
vā, sākṣān-mārakaṁ, nṛśaṁso ghātukaḥ krūraḥ ity amaraḥ \| **gadituṁ**
vyaktaṁ vaktuṁ \| kiṁ vā, **gaditum** api kim uta vyavahartum **arhati**
\| tatra ca **bhavān** premārdra-svabhāvatayā prasiddha ity arthaḥ \|
tatrāpi, **vibho** ! he asmat-prāṇa-nātha ! ato'**smān** prati
**nārhaty** eveti bhāvaḥ \| atra saṁrambha-gadgada- \[29\] ity uktatvāt
\| sarvatra śabdena svareṇa vā dainyādāv api praṇaya-kopo vyañjanīyaḥ \|

evaṁ svāgataṁ vo mahābhāgāḥ \[bhā.pu. 10.29.18\] ity-ādikaṁ bhavatā
sādaraṁ sa-nyāyaṁ mṛdūktam api nivartanārtham eveti rasa-vighātakatvād
arthato viparītam eveti bhāvaḥ \| anena svāgatam \[18a\]
ity-ādya-pādasyottaram ūhyam \|

nanu, bho priya-vādinyaḥ ! tarhi kiṁ kartum arhāmi ? ity apekṣāyām
āhuḥ---**asmān bhajasva** manoratha-pūraṇenānuvartasva \| kutaḥ ? **tava
pādayor mūlaṁ** talaṁ **bhaktā** iti dainyoktiḥ \| abjādi-rūpakānuktir
nṛśaṁsatoktyā kāṭhinyādy-abhiprāyeṇa \| anena priyaṁ kim \[18b\] iti
pādasyottaram \|

nanu, śrī-gopa-gṛhiṇyaḥ satyam eva bhajāmi, kintu
bhavat-paty-ādi-hitācaraṇa-rūpam eva yuktaṁ, na tv īdṛśam, iti
tatrāhuḥ---**santyajya** iti \| **sarvān viṣayān** indriyārthān
paty-ādi-rūpān **samyak** apunar-aṅgīkāra-dārḍhyena **tyaktvā**, teṣāṁ
tvad-bhajane prātikūlyāt \| anena vrajasyānāmayam \[18c\] ity-ādikasya,
duhyata \[22d\] ity-antasya sarvasyāpy uttaram, teṣāṁ sarveṣām api
viṣayāntaḥ-pātāt, tat-tyāgena dehe'pi galita-prematvāt \| tat-prema vinā
rajany eṣā \[19a\] ity-ādi vākyasyāpy anupādeyatvāt \|

vyatirekeṇāhuḥ---he **duravagraha** durāgraha ! **asmān** ananya-gatīr
**mā tyaja** ity arthaḥ, anyathaiva doṣaḥ syād iti bhāvaḥ \| katham ?
ity āśaṅkya dharmādharmātītasya īśvarasyāpi
tad-dharma-pālanāvaśyakatā-darśanāt, ity āhuḥ---**deva** iti \| tatrāpi
**mumukṣūn** api kim uta tad-ekepsūn \| kiṁ vā **amumukṣūn** mokṣam apy
anicchūn bhakty-eka-niṣṭhān ity arthaḥ \|

yad vā, **mumukṣūn** tasmād anyat sarvaṁ tyaktum anicchūn, **yathā**
asau bhajana-mātrāpeksayā sarvān eva **bhajate** svīkaroti, tathā tvam
**asmān bhajasva** iti \| \"bhajataḥ\" iti dvitīyāntaḥ kvacit pāṭhaḥ \|
tatra tu **mumukṣūn** iti viśeṣaṇaṁ sādhana-sādhyayor dvayor apy
avasthayos teṣām ātma-sāt-karaṇāt sa-kāmān vyāvartayati---**yathā** tān
**bhajate** na tyajatīty artha-vaśād **bhajasva** ity asya vibhaktiṁ
vipariṇamayya vyākhyeyam \| atra śrī-gopendra-nandanatvenaiva kṛṣṇe
labdha-niṣṭhānām api, yasyāsti bhaktir bhagavaty akiñcanā sarvair guṇais
tatra samāsate surāḥ \[bhā.pu. 5.18.12\] ity uktatvāt \|

> hari-bhakti-mahā-devyāḥ sarvā mukty-ādi-siddhayaḥ \|
>
> bhuktayaś cādbhutās tasyāś ceṭikāvad anuvratāḥ \|\|

iti śrī-nārada-pañcarātroktānusārāc ca nādṛtam api sarvaṁ jñānādikaṁ,
tāḥ paricarati \| tasmāt kevala-prema-mayo'pi vacasi
pāramaiśvarya-jñāna-mayo'py ayam arthaḥ \| tāsām eva mahima-sūcanārthaṁ
jñānādi-śakti-preritayā bhakta-viśeṣāṇāṁ camatkārāya sphurati \|

athavā, dainyena mahima-sphūrter īśvaratvaṁ sambhāvyedṛśaṁ vacanam \|
tathā hi---**vibho** ! he bahir-antar-vyāpaka ! iti bhavān asmākaṁ
sarvaṁ bhāvaṁ jānāty eva \| atas **tava pāda-mūlaṁ bhaktā** āśritā
**asmān bhajasva** \| anyathā, ye yathā māṁ prapadyante tāṁs tathaiva
bhajāmy aham \[gītā 4.11\] ity-ādi-vacanānāṁ vaiyarthyāpattiḥ \|

nanu, tattvajña-pūjya-pādāḥ ! kathaṁ viṣaya-sukham icchatha ?
tatrāhuḥ---**santyajya** iti \| ato vayaṁ paramārtha-sukham evecchāma
iti bhāvaḥ \| tvayā saha krīḍā-viśeṣasya tasya
prema-paripāka-vilāsa-rūpatvena aśeṣa-puruṣārtha-sāra-sarvasvātmakatvād
iti \| ye yathā māṁ prapadyante \[gītā 4.11\] ity etan nija-vacanasya
satyatāpekṣayā tvam apy asmadvad anyāśeṣa-tyāgenāsmān bhaktum arhasīti
gūḍhābhiprāyaḥ \|

he **duravagraha** ! svacchanda ! **asmān** prapannān **mā tyaja**
parameśvaratvāt tvām adharmo na spṛśaty eva
satya-saṅkalpatva-śruti-virodhāt \[chā.u. 8.7.1, 3.14.2 ity-ādi\]
pratijñā-hānis tu paramānucitaiveti bhāvaḥ \| **sarvān viṣayān**
sāmrājya-prabhṛti-vaikuṇṭhāvadhi-padāni **santyajya** api te tvām
**amumukṣūn** moktum anicchūn aśaknuvato janān anyān api bhaja svīkuru
\| dvitīyāyāṁ ṣaṣṭhī te tubhyaṁ tvāṁ prāptuṁ, mumukṣūn iti ca caturthī
vā, yato **devo** jagat-pūjyas tvam, anyathā devatvāsiddhiḥ \| tatrāpi
**yathā** yathāvat sampūrṇatayā **ādi-puruṣo** bhagavān iti \|

atra cābhir api yajñapatny-uktādya-padyādya-pādānuvāda \[bhā.pu.
10.23.29\] ārti-sāmyāṁśena jñeyaḥ \|

ārtāv api svabhāvena vaidagdhī-valitātmanām \|

prārthane gopa-rāmāṇāṁ niṣedhārtho'pi vīkṣyate \|\|

tathā hi---evam īdṛśaṁ kiñcit priyaṁ karavāṇi \[bhā.pu. 10.29.18\] mayā
saha kiñcid brūta \[tatra\] ity-ādikaṁ **nṛśaṁsaṁ** vaktuṁ **nārhati**
\| tatra hetuḥ---**santyajya** iti yāḥ **sarva-viṣayān** **santyajya**
**tava pāda-mūlaṁ bhaktās** tā eva **duravagrahaṁ** svacchandaṁ yathā
bhavati, tathā **bhajasva**, **asmān** **ā** sarvāṁśenaiva **tyaja** \|
prabhavo bhakta-janān eva bhajante, na tv abhaktān ity atra dṛṣṭāntam
āhuḥ---**deva** iti \| asminn arthe vastutas tu sarvam etan narmaiveti
bhāva eva vyañjita iti \|\|31\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha tāsām api tad-anurūpaṁ
vākyaṁ---**maivam** ity-ādi \| **mā** iti tat-prārthanā-nirākaraṇe
**sarva-viṣayān** pati-putrādīn **santyajya** yās **tava pāda-mūlaṁ
bhaktāḥ**, tā eva **duravagrahaṁ** nirargalaṁ yathā syāt, tathā
**bhajasva** \| **pāda-mūlam** iti tāsu nijotkarṣa-khyāpanam \|
**asmān** punar atathā-bhūtān **ā** samyag darśana-prasaṅgādiṣv api
**tyaja** \| tatrānyāsāṁ bhajane sveṣāṁ tyāge ca sad-ācāraṁ
dṛṣṭāntayati---**deva** iti \| sa hi tyakta-viṣaya-karmāditayā svaṁ
bhajato **mumukṣūn** eva **bhajati**, nānyān iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat kim ? ity āha---maivam
ity-ādi \| etā madhyā dhīrāḥ \| tena **vibho** iti vakroktyā sambodhanam
\| **bhavān**---ye yathā māṁ prapadyante tāṁs tathaiva bhajāmy aham
\[gītā 4.11\] iti satya-pratijñaḥ \| evaṁ **nṛśaṁsaṁ** krūraṁ **gadituṁ
nārhati** \| tarhi kiṁ kartavyam ? ity āhuḥ---**asmān bhajasva** \| **mā
tyajasvety** ātmane-padaṁ kartry-abhiprāye kriyā-phale \| asmad-bhajane
sva-pratijñā-rakṣaṇam eva phalam \| kena prakāreṇa bhajiṣye ?
tatrāhuḥ---**ādi-puruṣo** nārāyaṇo devo **yathā mumukṣūn bhajate**,
tathety arthaḥ \| sa tu tebhya ātmānam eva dadāti \|

nanu, sa tāvat tebhyo mokṣam eva dadāti \| bhavatyaś cet tad-ākāṅkṣiṇyas
tadā dāsyāmy eva \| gṛhaṁ yāta, nety āhuḥ---**tava pāda-mūlam bhaktāḥ**
śritā vayam \| bhaktās tu mokṣaṁ kadāpi nādriyante \| tena
dṛṣṭānta-gamyaṁ tāvad idam eva mokṣe yathā na punar-āvṛttis tathāsmākam
api gṛhe na punar-āvṛttir bhavatu \| sahaiva sthātavyam iti yat, tad eva
kiṁ kṛtvā bhajanīyā bhavatyaḥ ? tatrāhuḥ---**sarva-viṣayān santyajya**
tāṁs tathaivety-ādy ukteḥ \| yato vayam api tathā\| he **duravagraha**
! duṣprāpa ! \|\|31\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ śrī-kṛṣṇasya
rūkṣa-mudrā-sthityā saṁśleṣa-sukham alabhamānāḥ kṣaṇam api netum
apārayantya upālambha-rītyā vadantyo mānam api kartum ajānantyo
ativārtāḥ satyaḥ pratyuttaram ūcuḥ---**maivam** iti \| he **vibho** !
vrajendra-sutatvād asmad-upekṣānucitety arthaḥ \| **bhavān**
bhavac-chabdaḥ pūjyārthaḥ, evaṁ svāgataṁ vaḥ \[18a\] iti gauraveṇa
**gadituṁ nārhati** yat iyam uktaḥ, svāgataṁ keṣv atithiṣv evocitā
nāsmāsu \|

nanu mayā svāgata-praśnenādara eva kṛta iti cet, tatrāha---**nṛśaṁsaṁ**
krūraṁ pariṇāma-duḥkha-janakatvāt madhu-viṣaya-saṁyuktānnavat \| gaditam
ity asyāyam abhiprāyaḥ \| gada vyaktāyāṁ \| vāci dhātuḥ manasāpi
vicārayituṁ kiṁ punar **gadituṁ** rasa-pākānabhijñā evānarhā **bhavān**
parama-rasajñaḥ \| he **vibho** ! madhura-rasa-paripāṭīm **asmān**
viśeṣeṇa śikṣayituṁ samarthaḥ \| na tu yena rasena bhavatā ākṛṣṭā vayam
āgatāḥ, taṁ rasaṁ vighaṭayitum āha \| madhura-rasālambaneṣu sādaraṁ
vākyaṁ sthāyi-bhāva-vighaṭakam iti bhāvaḥ \|

nanu svāgata-praśne mayā kim aparādhaṁ ? tad api kim ity ākrośaḥ kriyata
iti cet, tatrāhuḥ---bhavatā pratiśrutaṁ priyaṁ kiṁ karavāni vaḥ \[18b\]
iti smṛti-patham avatīrṇaṁ cet, tadā **asmān** **bhajasva** iti
sundara-pātrāṇi ced viṣaṁ tadā kiṁ ? bhajanam eva tu cittānuvṛttir ity
arthaḥ \| asmac-cittānuvṛttyā ramasveti, anyathā pratijñā-bhaṅgaḥ syād
iti bhāvaḥ \|

kiṁ ca, vrajasyānāmayaṁ kaccid iti vacanaṁ tava nocitam ity
āhuḥ---**sarvān** **viṣayān santyajya tava pāda-mūlaṁ bhaktāḥ**
sarvendriyārthān apratyāpatti-rūpatayā tyaktvā tava pāda-mūlaṁ sevitum
āgatāḥ dāsībhavitum ity arthaḥ \| viṣaya-bhogas tu paty-ādi-mūlakaḥ sa
tu sakāraṇas tyakta eva \|

nanu gṛha-svāmino vihāya kim iti dāsyaṁ svīkriyate ? iti cet,
tatrāhuḥ---yat sukhaṁ tvad-bhajane gṛha-svāminā, tat-sukhasya gandho'pi
na iti pūrvam eva tāratamyaṁ jñātvā paty-ādayas tyaktāḥ \| tvad-bhajanaṁ
sukhāvadhi-rūpaṁ, viṣaya-sevanaṁ duḥkhāvadhi-rūpam \| ata eva
tvad-bhajana-prātikūlyāt sa-kāraṇa-viṣayāṁs tyaktvā
duḥkha-rūpatvānusandhānena tad-upekṣayāgatānāṁ punar api duḥkha-rūpasya
anāmaya-praśnena duḥkhasyānusmaraṇa-kāryaṁ tu sukha-rūpāt tvad-bhajanāc
ca yāvayituṁ tava nocitam iti bhāvaḥ \| yad uktaṁ---brūtāgamana-kāraṇam
\[18d\] iti tad uttarayanti **asmān mā tyaja** asmat-svīkāraṁ kurv ity
arthaḥ\| svīkāraṁ kārayitum āgatā viddhi \| kīdṛśas tv adevo'si
sevanārtho'si vayaṁ dāsyārhāḥ \| idaṁ tv atidainyaṁ niveditam \|

yad vā, **devaḥ** krīḍāsvabhāvaḥ \| krīḍā tu svakīya-sāpekṣato'smattaḥ
ko vā tava svakīyo'sti ? priya-vargaiḥ sahāvirbhāvitā kriyā krīḍeti
priya-vargo duḥkhe nimajjanīya iti kasyāpi manasy udeti ? iti kākvā
praśnaḥ \| he **duravagraha** ! vāraṁ vāraṁ geyasi gṛhān pratiyāteti \|

yad vā, duṣṭeṣv api pūtanādiṣu **ava** avanaṁ pacādyaṁ ca iti
**graho**\'bhiniveśo yasya. jighāṁsayāpi haraye stanaṁ dattvāpa
tad-gatim \[bhā.pu. 10.6.35\] ity uktatvāt \|

yad vā, duḥkhasya **ava** avarakṣaṇam iti yāvat \| tad-rūpo **graha**
āgraho yasya anāmaya-praśnena sva-rahasyoccāṭitatvāt \| eke duṣṭāḥ
māraṇīyāḥ, eke duṣṭā rakṣaṇīyā iti vaiṣamyaṁ tava nocitam iti bhāvaḥ \|

nanu, nirapekṣasyaudāsīnasya mama kiṁ phalaṁ bhaviṣyati yuṣmad-bhajane ?
iti cet, tatrāhuḥ---**ādi-puruṣaḥ** puruṣottamo'pi nirlipto'pi yathā
bhajato bhajamānān bhakti-pūrṇān svīya-pāda-padma-makaranda-dānena
**bhajate** \| atha ca, **mumukṣūn** mukti-dānena bhajate \| tvaṁ tu
devaḥ krīḍā-pradhāno'si, krīḍā tu
svakīya-sāpekṣāto'sman-manoratha-pūraṇe tava doṣo na ghaṭatīty arthaḥ \|

yad vā, he **vibho** ! sarvāntaryāmin ! asmākam antaḥ-karaṇa-vṛttiṁ
jānāty evāto bhaktānām abhajane bhajanasya lopa-prasaṅgaḥ syāt, tasmān
mac-charaṇaṁ goṣṭham \[bhā.pu. 10.25.18\] iti vrata-lopenādharmotpatteḥ
\|

nanv īśvarasya mama ko'yam adharma iti cet, tatrāhuḥ---he
**duravagraha** ! duṣṭa āgraho yasya\| tathā hi bhakta-bhajana-rūpasya
dharmasya tyāgaḥ sva-pratijñā-hāni-rūpasya
sva-vraja-jana-tyāga-rūpasyādharmasya svīkāra iti \| tad durāgrahaṁ
tyaktvā, na me bhaktaḥ praṇaśyati \[gītā 9.31\] ity āgraheṇa **asmān
bhajasva**, asman-manorathaṁ pūrayety arthaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmān dharmam upadiśasy
atha ca svayaṁ pāpa-rāśiṁ cikīrṣasīty anucitam ity āhuḥ---**maivam** iti
\| **nṛśaṁsaṁ** ghātukaṁ sākṣān-mārakaṁ yathā syāt, tathā **gadituṁ
bhavān** pratipuruṣaṁ dhārmikatva-khyātimato nandasya putraḥ san
**nārhati**\| anyas tu pratipuruṣaṁ mānuṣa-māraṇa-vṛttiko varam arhatu
nāmeti bhāvaḥ \| nṛśaṁso ghātukaḥ krūraḥ ity amaraḥ \| tvayā
koṭi-saṅkhyā apy asmān prati vāk-śarāṁs tathā ekadaiva niḥkṣiptā yathā
adhunaiva śarīrāṇi parityajya yama-puraṁ sarvā eva vayaṁ yāmo, na tu
tvad-upadiṣṭaṁ goṣṭha-puram \| tvaṁ tu śata-koṭi-strī-vadha-pātakāni
gṛhītvā svayam eva goṣṭhaṁ yāhi\| strī-vadhān no cet jighṛkṣasi, tarhi
**sarva-viṣayāṁs** tyaktvā **tvat-pāda-mūlaṁ bhaktāḥ** sevitavatīr
**asmān bhajasva** \| atrānya-viṣayān ity uktvā bhagavad-aṅga-saṅgo hi
viṣayo na bhavatīti dhvanitam \|

bhoḥ kāminyaḥ ! kiṁ sva-sva-patibhyo bhavatīnāṁ kāmo nopaśāmyati ? yatas
tān parityajya mām eva bhajadhve ? tatrāhuḥ---he **duravagraha** ! ave
graho varṣa-pratibandhe \[pā. 3.3.52\] iti pāṇini-smaraṇāt \| duṣṭo
avagraho vṛṣṭi-pratibandho'nāvṛṣṭīr yasyety atrānya-padārthasya
meghasyaivopayuktatvāt, duḥkha-prayogāc ca \| he
viṣa-mātra-varṣaka-megha ! ity arthaḥ \| tena cātakīnām asmākaṁ
dūrastho'pi tvam eva kṛṣṇa-megho bandhus tvaṁ daiva-doṣād adya viṣaṁ
varṣasi avagrahatvāt \| salilaṁ na ced varṣasi, tarhi mā varṣa \| tad
vṛṣṭaṁ viṣam eva pītvā vayaṁ mriyāmahe, na tu nikaṭa-sthānāṁ hradādīnām
api jalaṁ pibāma ity asmākaṁ bhāvaṁ jānīhi iti bhāvaḥ \|

ato'**smān mā tyaja** \| yady ātmanaḥ kṛtadyatvaṁ dadhāsīti bhāvaḥ \|
nanu ca satyaṁ cātakyo megham apekṣantāṁ nāma, meghas tu cātakīr
nāpekṣate \| cātakyo mriyantāṁ jīvantu vā, meghasya na kāpi hānir iti
cet, satyaṁ, na tvaṁ jaḍātmako megha eva, kintu vidagdha-cūḍāmaṇir
nārāyaṇa-samo nārāyaṇa-deva vartasvety āha---**deva** iti \|
**mumukṣūn** tvad-upāsanārthaṁ sarva-viṣayāṁs tyaktum icchūn api
tvad-abhīṣṭopapādanayā bhakta-vaśyatvāt **bhajate** \| asmāṁs tu
tvad-arthaṁ santyakta-sarva-viṣaya-śreṇīkā api tvaṁ kathaṁ na bhajasi ?
ity arthaḥ \|\|31\|\|

**\...**

\|\| 10.29.32 \|\|

yat paty-apatya-suhṛdām anuvṛttir aṅga

strīṇāṁ sva-dharma iti dharma-vidā tvayoktam \|

astv evam etad upadeśa-pade tvayīśe

preṣṭho bhavāṁs tanu-bhṛtāṁ kila bandhur ātmā \|\|

**śrīdhara-svāmī (bhāvārtha-dīpikā) :** api ca **yad uktampaty-apatya**
ity-ādi **tvayā dharma-vidā** iti sopahāsam eva \| **etad upadeśānāṁ
pade** viṣaye **tvayy evāstu** \| upadeśa-padatve hetuḥ---**īśa** iti \|
vividiṣā-vākyena sarvopadeśānām īśa-paratvāvagamād iti bhāvaḥ \| īśatve
hetuḥ---**ātmā kila bhavān** iti \| bhogyasya hi sarvasya bhoktā
ātmaiveśa ity ataḥ **preṣṭho bandhuś** ca bhavān eveti sarva-bandhuṣu
karaṇīyaṁ tvayy evāstv ity arthaḥ \|

atha vā, **dharmopadeśānāṁ** **pade** sthāne dharmopadeṣṭari **tvayi**
sati, asmāsu ca dharmaṁ jijñāsamānāsu satīṣu **tvayā** **dharma-vidā**
**yad uktam** evam etad **astu** \| na tu tvaṁ dharmopadeṣṭā, kintu
**bhavān ātmā** iti \|

atha vā, **yad uktam etad upadeśa-pade** tad-gocare puruṣe'**stu** nāma,
**tvayi** tu **īśe** svāmini saty evam \| kākvā naivam ity arthaḥ \|
yatas **tanu-bhṛtāṁ** tvam **ātmā** phala-rūpa iti \|

yad vā, **yad uktaṁ** "paty-ādi-śuśrūṣaṇaṁ dharma" iti **evam etat tvayy
evāstu** \| kutaḥ ? **upadeśa-pade** śuśrūṣaṇīyatvena upadiśyamānānāṁ
paty-ādīnāṁ pade'dhiṣṭhāne \| kutaḥ ? īśe, na hīśvaram adhiṣṭhānaṁ vinā
ko'pi pati-putrādir nāmeti \| anyat samānam \| alam
ativistareṇa\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śuśrūṣadhvaṁ patīn satīḥ
\[bhā.pu. 10.29.22\] iti yad uktaṁ, tatrāhuḥ---*api ca* iti \|
**dharma-vidā** strī-dharma-śāstra-vidā iti \| *sopahāsam*
iti---ārta-trāṇaṁ paro dharmaḥ iti smṛter asmān ārtās tyajatas tena
dharmopadeśo hāsyāspadam evety arthaḥ \| evam etad yathoktam idam \|
upadeśa-padatve upadeśa-viṣaye iti bhāva iti \| tam etaṁ vedānuvacanena
yajñena dānena tapasā nāśakena brāhmaṇā vividiṣanti \[bṛ.ā.u. 4.4.22\]
śrutyā sarve vedābhyāsa-yajña-dānādy-upadeśāḥ parameśāv āptaya eveti
tātparyam \|

*bhoktaiveśa* iti \| bhoktāraṁ vinā bhogyānāṁ vaiyārthyāt, anīśa-gṛhavat
\| yata ātmā, ata eva preṣṭho bandhuḥ, niratiśaya-premāspadatvāt \|
tathā ca śrutiḥ---tad etat preyaḥ putrāt preyo vittāt preyo'nyasmāt
sarvasmād āntarataraṁ yad ayam ātmā \[bṛ.ā.u. 1.4.8\] iti \|
sarvātmatvād iti bhāvaḥ\|

kiṁ ca, saty upadeṣṭṛ-pārthakye upadeśo'nyāyyo na tv aikye ity
āhuḥ---*atha vā* iti \| **yad uktaṁ** dharma-śāstreṇa **etad** vacas
tasya **upadeśasya** gocare puruṣe prākṛta-jane'**stu** nāma bhavatu,
**tvayi** svāmini parameśāne evam upadeśa-gocaratvam asti kim ? nāstīty
arthaḥ \| pūrvokter anyathā-karaṇaṁ, *kākuḥ* striyāṁ vikāro hi
śoka-bhīty-ādibhir dhvanaiḥ ity amaraḥ \|

īśasyopadeśa-viṣayatvaṁ kuto na tatrāha---*yata* iti \|
sādhakasyaivopadeśa-viṣayatvena sādhyasyopadeśa-prāpyatvam astīty uktam
\| *phala-rūpa* iti \| yadyapi tvayāpatyādi-sevā dharmatvenoktā sāpi,
yathā taror mūla-niṣecanena \[bhā.pu. 4.31.13\] ity-ādy
ukta-rītyādhiṣṭhāne 'rcite 'dhiṣṭheyāḥ svayam evārcitāḥ syur ity
āhuḥ---*yad vā* iti \| hetum āśaṅkate---*kuta* iti \| *adhiṣṭhāne*
adhikaraṇe \| tatrāpi hetum āśaṅkate---*kuta* iti \| adhiṣṭhānābhāve
\'dhiṣṭheyānām abhāvāt \| anyad avaśiṣṭam \|

yad vā, **paty-ādīnām anuvṛttau raṅgo** rāgo yāsāṁ **strīṇāṁ,** tāsām
eva **sva-dharma** iti, na tv asmākaṁ tvad-bhaktānām iti bhāvaḥ \| teṣām
avidhi-gocaratvād iti bhāvaḥ \| **īśe** vṛndāvane brahmendrādibhir api
stūyamāne \| yad vā, **bandhurāḥ** prema-śṛṅkhalā-bandha-yuktā **ātmāno
jīvā** yasmin sa tathā \|

yad vā, **tanu-bhṛtām ātmā** paramātmaiva **bandhur** na tv
anye'patyādayaḥ, bandhur gurur ahaṁ sakhā \[bhā.pu. 11.19.43\] ity
uddhavaṁ prati vakṣyamāṇatvāt \| ātmaiva hy ātmano bandhuḥ \[gītā 6.7\]
ity-ādy ukteś ca \|\|32\|\|

---------------------------------------------------------------------------------------------------------------------

**kaivalya-dīpikā :** nanu kiṁ mad-bhajanena ? bhartuḥ śuśrūṣaṇam ity
uktam \| **svadharma** evādriyatām iti cet, tatrāhuḥ---**yat
paty-apatya-** iti \| he **aṅga** ! yat paty-ādy-**anuvṛttiḥ strīṇāṁ
nija-dharma** iti **yat tvayoktam**, tat **tvayy evāstu**, na tu prākṛte
paty-ādau \| **kila** yasmāt tvaṁ **preṣṭhaḥ**, nānyavat priya-mātratvam
\| **tanu-bhṛtāṁ preṣṭho** nānyavad dvitrāṇām \| **bandhuḥ** suhṛt \|
**ātmā** iti tvad-bhajanād apatyaṁ bhajanam eva bhaviṣyati \| ātmaiva hy
apatya-rūpaḥ \| tvaṁ ca sarvātmā \| na caivaṁ viśeṣāt paty-ādi-bhajanam
eva kāryam iti vācyam \| tvaṁ hi **dharma-vit** yathā-sthitaṁ dharmaṁ
vetsi \| **upadeśa-padaṁ** guruḥ, yathā-jñānaṁ kathayasīty arthaḥ \|
īśaḥ kathituṁ kartum akartuṁ ca yogya-phala-dāne kṣama ity arthaḥ \|
paty-ādayas tvam evaṁ-rūpāḥ \| tasmāl lāghavenaiva phala-siddhau kiṁ
gauraveṇa ity arthaḥ \|\|32\|\| \[mu.pha. 11.26\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ ca, tvaṁ
dharma-vit \| vayaṁ striyaḥ, tatrāpi gopyaḥ \| tathāpi yat kramas tat
kiṁ dharmam adharmaṁ vā jānīhīti kāścit prauḍhā ūcuḥ---yat
paty-apatyety-ādi \| **strīṇām** iti sāmānya-paraṁ na tv ātma-param \|
svāsām evāpatyāsambhāvanayā \| he **aṅga** ! **dharma-vidā tvayety**
ākṣepaḥ \| uktam ity asyāyaṁ bhāvaḥ---vacasi ko daridraḥ? iti nyāyād
uktena kim anubhāvayituṁ yadi śakyate, tadaivopadeśatvaṁ bhajati \|
ato'yam upadeśo 'nubhavāya na bhavati \| kathaṁ bhavati ? ity
āha---**astv evam** ity-ādi \| **etad upadeśa**-vacanaṁ **tvayi**
īśe'**stu** \| tadaivopadeśaḥ sārthako bhavatīti bhāvaḥ\|

athavā, me iti pratyekoktiḥ, **me** mahyaṁ tat tavopadeśa-vacanaṁ
**tvayy** eva **astu** \| eva-kāraḥ sarvatra yojyaḥ \| **tvayy** eva
**īśa** eva **astv** eva mā skhalatv ity arthaḥ \| gauravāl lāghavam
evābhīṣṭaṁ pratyekaṁ paty-ādīnām anuvṛtti-gauravam āpādayati,
tvayānuvṛttis tu sarvatraiva vyāpinīḥ \| ato lāghavāt saiva kāryeti
bhāvaḥ \| yatas tvaṁ **tanu-bhṛtām** **ātmā bandhuḥ preṣṭhaḥ**\|
**kila** niścitam \| tvat-sambandhenaiva sarve priyā bāndhavā ātmāno
bhavanti \| apatyānuvṛttir api tvayy eveti rasābhāsatā nāśaṅkanīyā,
sāmānya-strī-paratvokteḥ \| tena sakhi-mātṝṇāṁ tathātvaṁ tvayi
jāta-premṇām \| kim anyeṣu pati-putrādiṣv apekṣayety evam eva tātparyam
\|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu,
sad-ācāra-vargārcyāḥ ! yuṣmābhis tyajyatāṁ nāma viṣayāḥ \| svadharmas tv
avaśyam apekṣya eva \| tatra sopahāsam āhuḥ---**yad** iti \| **aṅga**
iti sa-prema-sambodhane \| **īśe** parameśvare, vṛndāvane
parameṣṭi-purandarādibhir api stūyamānasya dṛṣṭa-śrutatvāt \| yad vā,
sarva-vrajasya nāthe **tvayi**, **īśe** ity-ādy-uktiḥ \|
tad-ukta-parihārāyaiva, na tu nija-bhāvānusārataḥ \|
saccidānanda-ghana-madhura-mūrti-śrī-nanda-nandanatvenaiva tasya tāsu
sadā parisphūrteḥ \| **preṣṭhaḥ** priyatamaḥ, na tv anyavat
priya-mātram\| tatra ca **tanubhṛtāṁ** sarveṣām api jīvānāṁ, na cānya
iva dvitrāṇām \| **bandhuś** ca hita-kārī suhṛd vā, yata **ātmā**
paramātmā \| **kila** niścitam \| tvat-sevaiva paramo dharmas
tad-apekṣayānyat sarvaṁ tyājyam eveti bhāvaḥ \| tathā coktaṁ---tāvat
karmāṇi kurvīta \[bhā.pu. 11.20.9\] ity-ādi tat prāg likhitam eva \|
anyat tair vyañjitam \|

yad vā, **dharma-vidā** dharma-tattvābhijñenāpi **tvayā svadharma** iti
**yad uktaṁ**, tat **paty-ādīnām anuvṛttau** sevāyām anukūle'pi vā
**raṅgo** rāgo yāsāṁ strīṇāṁ, tāsām eva, na tv anyāsām asmākaṁ
tvad-eka-priyāṇām ity arthaḥ \| atas tad-apekṣayā sarvam evānyad
upekṣyam eveti bhāvaḥ \| tatra hetuṁ darśayantyaḥ sarvato'dhikataraṁ
tasya priyatvaṁ vadantyaḥ sa-nyāyaṁ prārthayante---**astv** iti \|
**tanu-bhṛtāṁ** sarveṣām api prāṇināṁ **preṣṭhaḥ**, kim uta asmākam !
preṣṭhatve hetuḥ---**bandhur** hita-kārī, **ātmā** ca svataḥ
prīti-viṣaya ity arthaḥ \| cetayiteti vā, iti bahir-antar-upakāritvam
uktam \|

yad vā, **bandhurāḥ** prema-śṛṅkhala-bandha-yuktā bhaktyā sundarā vā
**ātmāno** jīvā yasmin saḥ \| ata **etad** asmākaṁ sarva-**tanu-bhṛtāṁ**
vā **sva-dharma** iti **yat tvayy** **evāstu**, tatra ca evam
asmad-abhimata-prakāreṇety arthaḥ \| sugopyatvāt sākṣāt-tad-anuktiḥ \|
tatra hetuḥ---upadiśyete sarvaiḥ śāstrair gurubhir vā sarva-tyāgena
bhajanīyatayā kathyate ity upadeśyopadeśau **padau** śrī-caraṇau[^206]
yasya, tasminn iti \| iti tvat-pādābjāpekṣayā svadharmo'pi parityājya
iti yuktam eveti bhāvaḥ \|

anyathā, nanu sārajñās tarhy apekṣitam abhivyajyatām ity atra
sa-vaiyagryaṁ prārthayante \| **evam** ukta-prakāreṇa, ata iti vā,
**tanu-bhṛtāṁ** sarveṣām api jīvānām anucarādīnāṁ ca, kim utāsmākaṁ
**bhavān** **ātmā** svayam eva, na tv avatārādi-dvārā **preṣṭhaḥ**
priyatamo **bandhuś** ca hita-kārī **astu** \| pada-dvayenānyonyaṁ
prītir abhipretā \| kim-artham ? **tvayi** nimitte \| katham-bhūte ?
etasyāsmad-abhipreta-bhajana-viśeṣasya yo gurv-ādibhiḥ sakhyādibhir vā
**upadeśaḥ,** tasya **pade** viṣaye, dhārṣṭya-parihārāya
sākṣāt-tad-anuktis tat-siddhaya ity arthaḥ \| tatra **strīṇāṁ** svata
eva tat-siddhiḥ, puṁsāṁ tu bhāva-mātreṇa \| kiṁ vā,
tatraivotkaṭa-rāgāṇāṁ daṇḍakāraṇya-vāsi-munīnām iva janmāntare jñeyā \|
eṣā sāmānyenoktir atyanta-premotkaṇṭhayā \|

yad vā, **etad upadeśa-pade tvayi īśe** asmad-vidhānāṁ nāthe **astu** \|
yato **bhavān bandhurātmā** sundara-svabhāvaḥ \| ata eva **tanu-bhṛtāṁ**
sarveṣāṁ **preṣṭhaḥ** \| yad vā, **astv evam** iti sābhyasūyābhyupagamaḥ
\| **upadeśānāṁ** tvad-bhajana-para-gurv-ādi-vākyānāṁ sarveṣām eva
**pade**, yata **īśe** parameśvare parama-svatantre vā \| yad vā,
tatrāpy asmat-prāṇeśvare **tvayy** api **etad** etādṛśaṁ **nṛśaṁsatvaṁ
tanu-bhṛtāṁ** deha-dhāriṇīnāṁ satīnām asmākaṁ kila kim **ātmā** dehī
deho vā, **bandhuḥ** priyaḥ ? api tu naiva, kintu **bhavān** eva
**preṣṭhaḥ** \| yad vā, deha-dhāraṇād**ātmā** eva **bandhuḥ** \|

a-kāra-praśleṣeṇa **bhavāṁs** tu **apreṣṭhaḥ** kiṁ ? **kila** iti
vitarke vā \| tathāpi kākvā sa evārthaḥ \| vayaṁ dehaṁ tyaktuṁ na
śaknuma iti kiṁ bhavatā vitarkyate ? ity arthaḥ \| mukta-dehā iva vayam
api tvad-arthe'dhunaiva dehaṁ tyakṣyāma iti bhāvaḥ \| anena rajany eṣā
\[19\] ity asyottaram \| dehānapekṣayā ghorādibhyo bhayābhāvāt tavaiva
bhajanīyatvena vrajaṁ prati gamana-prayojanābhāvāc ca \| tad-aiśvaryaṁ
vinedam artha-trayam \|

atra narmedam---**tat tvayy evāstu**, tvam eva strī bhūtvā
paty-ādi-sevā-dharmam ācarety arthaḥ \| kutaḥ ? **upadeśa-pade** gurāv
ity arthaḥ \| anyathā gurv-ananuṣṭhite karmaṇi śiṣyāṇām apravṛttiḥ syāt
\| tatra ca tvam eva samarthaḥ, ity āhuḥ---**īśe** parama-samarthe, na
ca kṛtrima-strītve na ko'pi tvayi prītiṁ kuryād iti mantavyam \|
svabhāva eva sarva-śreṣṭhatvād ity āhuḥ---**preṣṭha** iti \|

śleṣārthaś cāyam---\"**pati-putra-suhṛdām anuvṛttiḥ strīṇāṁ
sva-dharmaḥ** \| tatra suhṛd ahaṁ tad-bandhūnāṁ ca kalyāṇyaḥ \[24\] ity
uktatvāt \| ato me kāmaḥ pūryatām\" iti **dharmavidā tvayā** **yad
uktam**, api kṛṣṇa **astv evam etat**, astu-evam-etat-iti catvāri padāni
\| **tad eva me** mama **īśe** patyāv **evāstu**, yata **upadeśa-pade**
sarveṣāṁ patir eva guruḥ strīṇām ity-ādīnāṁ śāstra-sādh**ūpadeśānāṁ
pade** \|

bhoḥ sādhvyaḥ ! bhavatu, patir evānuvartyatām, kiṁ tv adya
śaraj-jyotsnikāyāṁ sundare vṛndāvane suhṛttvena sarvair vraja-vāsibhiḥ
premāspadatvena svīkṛtasya me pārśve niḥśaṅkaṁ vanādi-darśana-sukham
anubhavantu, tatrāhuḥ---**preṣṭha** iti \| **bhavān tanu-bhṛtāṁ**
vraja-sambandhināṁ **preṣṭho**'pi **bandhurātmā**, viṣama-svabhāvaḥ,
viṣama-svabhāvatvāt tvayi na viśvāsa ity arthaḥ \|

yad vā, **paty-ādīnām anuvṛttiḥ strīṇāṁ svadharmaḥ** suṣṭhu adharma iti
**yat dharmavidā tvayoktam**, **evam etat tvayy evāstu**, yata
upadeṣṭari \| katham-bhūte ? **īśe** sarvaṁ vaktuṁ kartuṁ ca samarthe,
na ca tathopadiśantaṁ tvāṁ janā parivadeyuḥ, **preṣṭha** iti
**tanubhṛtāṁ** preṣṭhādi-rūpatvān na ko'pi tvāṁ parivadiṣyanti
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, ukto bhartuḥ śuśrūṣaṇam
\[bhā.pu. 10.29.24\] ity-ādinā **svadharmaḥ** katham atikramyate ? iti
tasya karma-mīmāṁsā-matam āśaṅkya tad-upamardi brahma-mīmāṁsām ālambya
pratibhāvatvena tasminn ātmatvam āropayantyas tan-mata-dūṣaṇena asmākam
adharma iti pratipādayanti---**yat paty-apatya-** iti \|

**dharmavidā** iti sopahāsam eva sarva-śāstr**opadeśānāṁ** **pade,**
śāstra-yonitvāt \[ve.sū. 1.1.13\], tat tu samanvayāt \[ve.sū. 1.1.14\]
iti nyāyena tat-tātparya-viṣaye \| tata eva **īśe tvayy** ekasminn eva
evaṁ śuśrūṣaṇa-prakāreṇa **etad** upadeśa-vākyam **astu** \|

nanu mayi tat-padatvam eva katham ? tatra sa-cchalam āhuḥ \| **kila**
vitarke \| **bhavān ātmā** paramātmā \| kathaṁ tādṛśatvam api ?
tatrāhuḥ---**tanu-bhṛtāṁ** sarveṣām eva **preṣṭhaḥ**
nirupādhi-premāspadatvaṁ hy **ātmatvaṁ**, **tat** tasmāt, **ātmā**
tatrāpi sarveṣāṁ **preṣṭhatvāt** param**ātmeti** \| tathā **bandhuḥ**
sarveṣāṁ nirupādhi-hitakārī paramātmā ca sarvāvabhāsakatvena tādṛśaḥ \|
tataś ca **bhavān** eva sa iti aneneśatvam api siddhaṁ, tasmāt tvam eva
śuśrūṣīya iti bhāvaḥ \|

athavā, nanu sad-ācāra-varga-pūjyāḥ ! yuṣmābhis tyajyatāṁ nāma viṣayāḥ,
svadharmas tv avaśyam apekṣyaḥ \| tatra sāsūyam āhuḥ---**yat pati**- iti
\| **evam** upadeśa-kartari **tvayy** evaitad **upadeśāspadatvam astu**,
tvam eva tad-yogyo bhavasīty arthaḥ \|

nanu, katham etat ? tatrāhuḥ---**preṣṭha** ity-ādi \| **tanu-bhṛtāṁ**
prāṇi-mātrāṇāṁ **preṣṭhaḥ**

cittākarṣakaḥ, bandhuḥ sarvābhilaṣita-hitakārī \| ata eva **ātmā,** sa
eva hṛdayādhiṣṭhātā tat-prerayitā vā, tasmād asmākaṁ vā ko doṣaḥ ? kintu
bhavata eveti \| pratyuta **bhavān** eva
tādṛśa-doṣa-parityājanāyopadeśya ity arthaḥ \|

atha pūrvavad aiśvarya-pakṣo'pi yujyate \| sa ca tair vyākhyāta eva \|
tatra vivarta-vādam avalambyārtha-dvayam aviśeṣeṇātmābhyupagamāt,
tathāpy atra bhokṭrtvam īśitṛtvam eva jñeyam \|
rāja-nirdeśa-bhoktṛtvavat \| anyathā jīvatvāpāte vivakṣitatvāsiddheḥ \|
sāmānyato nirdeśas tu jīvasya dṛṣṭāntatvāpekṣayā tasya
sarvasva-rūpatva-sthāpanāpekṣayā ca \|

dvitīyena tv ity-ādikaṁ kāku-gamyaṁ \| tathā para evopadeṣṭā bhavati, na
hy ātmana ātmaivety anupadeṣṭṛtvam \| tataś cāsmākam upadeṣṭṛtvābhāve
sākṣātkṛtātmatve ca na pati-śuśrūṣādi-vidhi-gocaratvam iti bhāvaḥ \|

śrī-vaiṣṇava-matenānyad artha-dvayam \| athavā "yad... uktam" iti tatra
prathamārthe svāmini āśrayatvena vṛta ity arthaḥ \|
devarṣi-bhūtāpta-nṝṇāṁ pitṝṇām \[bhā.pu. 11.5.41\] ity-ādeḥ \| tad evaṁ
tad-upāsanā-mahima-dvārā dharmaṁ pratyākhyāya vastu-vicāra-dvārāpi
pratyākhyāyate\|

yad veti, adhiṣṭhānatvaṁ tat-tat-sphūrtyābhayatvaṁ, yasya bhāsā sarvam
idaṁ vibhāti \[ka.u. 2.2.15\] iti śruteḥ \| atraiśvaryārtheṣu **kila**
iti niścitam \| **upadeśa-pada** iti śāstra-gurūpadeśya-caraṇāravinda
ity arthaḥ \| ity api vyākurvanti \| atra narmedaṁ "tat tvayy evāstu \|
tvam eva mohinī-rūpeṇājitavat strī bhūtvā paty-ādi-sevā-dharmam ācara"
ity arthaḥ \| kutaḥ ? **upadeśa-pade** gurāv ity arthaḥ \| anyathā
gurv-ananuniṣṭhite karmaṇi śiṣyāṇām apravṛttiḥ syāt \| tatra ca tvam eva
samartha ity āhuḥ---**preṣṭha** iti \| **bandhurātmā**
manohara-svabhāvaḥ \| niṣedhārthaś cāyam \|

**aṅga** he kṛṣṇa ! **paty-ādīnām anuvṛttiḥ** **strīṇāṁ svadharmaḥ**
suṣṭhu adharma iti **yat dharma-vidāpi tvayoktaṁ**, anyathādṛśa-yojanayā
chalena pratipāditam ity arthaḥ \| amāyayā yo bhartā ity-ādy-abhiprāyāt
\| **evam etat īśa** eva saty **upadeṣṭari** sarvaṁ vaktuṁ vyavahartuṁ
ca samartha ity arthaḥ \| tasmiṁs **tvayy** eva **astu,** tena tvam
evopadeśyo bhavety arthaḥ \|

katham ? tatrāhuḥ---**tanu-bhṛtāṁ**
śrī-vṛndāvanādi-sthita-caturvidha-prāṇinām api **preṣṭhaḥ**
prema-viṣayaḥ \| **bandhuḥ** prema-kartā \| ata eva **ātmā**, sādhavo
hṛdayaṁ mahyaṁ, sādhūnāṁ hṛdayaṁ tv aham \[bhā.pu. 9.4.64\] itivat
paraspara-hṛdayāśraya ity arthaḥ \| tasmāt yadi tvam evaiteṣv ananteṣu
viraktaḥ syāḥ, tadā vayam api sveṣu svalpa-pramāṇeṣu
yathā-sthita-yojanayā dharma-prāpteṣu ca syāmaivety arthaḥ \| tatra
cāsmāsv eva tāvad virakto bhaveti narma-tātparyam\|

yad vā, yathā tathā vā yojanā bhavatu, bhartuḥ śuśrūṣaṇam \[24\]
ity-ādinā **yat paty-ādīnam anuvṛttiḥ strīṇāṁ** striyo **dharma ity
uktam**, **etad upadeśa-kartari tvayi** **īśa** **evam** **astu**,
anujñāyāṁ loṭ bhavituṁ yogyam ity arthaḥ \| yataḥ **preṣṭha** ity-ādi \|
bhartṛ-vicāras tv asmābhir eva jñāyate iti bhāva iti \|\|32\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha śāstrārtha-dvārā
tad-upadeśaṁ nirākurvanti---yat paty-apatya iti \| **svadharmaḥ** suṣṭhu
adharmaḥ \| **dharma-videti** sopahāsam \| **uktaṁ** chalena
pratipāditam \| bhartuḥ śuśrūṣaṇam \[24\] ity-ādāv
anyathā-yojanābhiprāyāt \| etad adharma-nirākaraṇopadeśa-vākyam \|
tat-**pade** upadeṣṭari **īśe** svatantrācāre **tvayy evāstu,** tvam
evādharmān nivartasva ity arthaḥ \| tato yuṣmākaṁ kim ? ity ata
āhuḥ---**preṣṭha** iti \| **bandhurātmā** sundara-svabhāvo **bhavān**
prāṇi-mātrāṇāṁ **kila preṣṭhaḥ** \| tatas tenaiva sarve vayaṁ maṅgalinaḥ
syāmety arthaḥ \|\|32\|\| *svayaṁ-dūtya-viśeṣeṇa prārthanā-rūpo
vyaṅgyo'rthaḥ 41-padya-ṭīkāyāṁ draṣṭavyaḥ* \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anantaraṁ juhur guṇa-mayaṁ
deham \[bhā.pu. 10.29.11\] iti prākṛta-deha-tyāgena tat-kāla-siddhā api
adhīrābhāvenaivāhuḥ---**yat paty-apatya**- ity-ādi \| he **aṅga** !
**strīṇāṁ paty-apatya-suhṛdām anuvṛttir dharma** iti **yad uktaṁ
dharma-vidā tvayā**, **etad-upadeśa-pade** upadeśa-kartari **tvayy
evāstu**, nāsmāsu \| sa punar asmābhiḥ śarīraiḥ sārdhaṁ tyaktaḥ \|
**tvayy astv** iti paruṣoktiḥ, \"tvaṁ tathā-vidha-duḥkha-bhāg bhava\"
ity arthaḥ \| tad duḥkhaṁ tavaiva samucitam, īśatvāt sarvam eva soḍhuṁ
samartho'sīty āha---**īśa** iti \| atha \"krodha-vaśād anucitam
evoktam\" iti parāmṛśya, \"śāntaṁ śāntam \| tat kadāpi tava na bhūyāt,
yat tvaṁ **tanu-bhṛtāṁ** prāṇi-mātrasyaiva **preṣṭho bandhur ātmā** ca\"
\| **kila** niścitam iti krodha-bhāva-śāntiḥ \| etena **tvayy**
anuraktānāṁ **strīṇāṁ** **paty-apatyādy-anuvṛttir** mahatī yātanaiva \|
sā kadāpi kasyāpi mā bhavatv ity arthaḥ \|\|32\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu pariṇāma-virasatvād
viṣayāḥ \| tyaktās tat-sādhu-kṛtaṁ paty-apatyādi-śuśrūṣaṇa-lakṣaṇo
dharmas tyaktas tad asādhu-kṛtaṁ dharmasya pariṇāme sukha-janakatvāt
aupapatyasya svīkāro na sādhu pariṇāme duḥkha-janakatvāt iti cet, tatra
śrī-kṛṣṇokti-kramam ullaṅghya dharmopadeśaṁ soḍhum apārayantyas tāvat
bhartuḥ śuśrūṣaṇaṁ strīṇām \[24\] ity asyottaraṁ sopahāsam āhuḥ---**yat
pati**- iti \|

**aṅga** he sakhe ! iti sambodhanena dharmopadeśena tvayā mahān upakāraḥ
kṛta iti jñāyate \| yataḥ yasmāt **paty-apatya-suhṛdām anuvṛttiḥ strīṇāṁ
sva-dharma** iti \| evaṁ-vidha-**dharma-vidā tvayoktaṁ** **tat** sarvaṁ
**tvayy** eva **astu** \| kutaḥ ? **īśe** brahmādīnāṁ niyantari tān api
niyantuṁ samarthe, kiṁ punar asmān ? yad vā, gargoktyā, nārāyaṇa-samo
guṇair \[bhā.pu. 10.8.19\] iti govardhanoddharaṇādinā ca
prakaṭita-sāmarthye'ta eva **īśe,** sarvasya vrajasya svāmini
vrajendra-putratvāt, **upadeśa-pade** sthāne āśraya ity arthaḥ \| yas tu
prabhur bhavati, sa tu sarvebhyo dharmopadeśaṁ karoti \| ata eva
prabhutvāt paty-ādiṣu karaṇīyaṁ śuśrūṣaṇādi **tat** sarvaṁ **tvayy** eva
**astu** \| tad uktaṁ---yathā taror mūla-niṣecanena \[bhā.pu. 4.31.14\]
iti \| **tvayy** ārādhite sarvam ārādhitaṁ bhavatīti śruti-rūpāḥ kumāryo
vadanti siddhāntam iti, yataḥ sarveṣāṁ **tanu-bhṛtāṁ** sarva-prāṇināṁ
**bandhuś cātmā ca** tvam eva, tvad-ārādhanena sarvaṁ prāṇinām ārādhanaṁ
bhaviṣyaty eva, kiṁ punar asmat-paty-ādīnām ? ataḥ tvad-ārādhana-dvāreṇa
tvad-ukta-paty-ādi-śuśrūṣaṇaṁ kiyat ? evaṁ tvad-ārādhanam antareṇa
kriyamāna-paty-ādi-śuśrūṣaṇam aśuśrūṣaṇa-paryavasārthe bhavet
śākhā-secanavat \|

yad vā, asmat-sambandhināṁ **paty-apatya-suhṛdāṁ strīṇām** asmākaṁ ca
anyeṣāṁ **tanu-bhṛtām īśe'nuvṛttiḥ sva-dharma** iti **tvayā** eva
**uktam** \|

> api cet sudurācāro bhajate mām ananya-bhāk \|
>
> sādhur eva sa mantavyaḥ samyag vyavasito hi saḥ \|
>
> kaunteya pratijānīhi na me bhaktaḥ praṇaśyati \|\| \[gītā 9.30-31\]
> iti \|

anyac ca, striyo vaiśyās tathā śūdrās te'pi yānti parāṁ gatim \[gītā
9.32\] iti **tvayoktam** etat **tvayy evāstu**, yato **bhavān preṣṭhaḥ**
prīti-viṣayaḥ, prīti-viṣayeṣu yat kartavyaṁ tat **tvayy** eva
**astu**\| tattvato na ko'pi prīti-viṣayaḥ iti bhāvāt \| **bandhuś** ca
parasparaṁ premṇā badhnātīti bandhuḥ, sa evaṁ-bhūtas tu
bhavato'nya-bandhuṣu yat kartavyaṁ tat **tvayy** eva **astu** \| kiṁ ca,
**bhavān ātmā** iti yad ātmani kartavyaṁ, tat **tvayy** eva **astu** \|

yad vā, **yat paty-apatya-suhṛdām anuvṛttir aṅga strīṇāṁ sva-dharma iti
dharma-vidā tvayoktaṁ**, na tu mādṛśīnāṁ bhavat-priyāṇām etad upadeśaḥ
\| teṣām upadeśānāṁ pade sthāne evam evāstu, naitad upadeśa-sthānaṁ,
kintu ramaṇa-sthānam \|

kiṁ ca, **tvayīśe** niyantari sati prativacanasyāpi nāvakāśaḥ \| yataḥ
tvaṁ **tanu-bhṛtāṁ** tvad-arthyam eva deha-dhāriṇīnāṁ naḥ **preṣṭho
bandhuś cātmā** ca **bhavān** eva, atas **tvayy** **evaṁ**-guṇa-viśiṣṭe
ātmani sneham antareṇa kiñcit na pratibhātīti bhāvaḥ \|

yad vā, sva-mataṁ kumārya upanyasyanti \| tvad-bhajanam antareṇa
**strīṇāṁ** nānyo **dharmaḥ** \| **tvayā** tu sva-bhajanaṁ tyājayitvā
**paty-ādi-śuśrūṣaṇaṁ sva-dharma** ity uktam \| asman-mate tu
**paty-ādīnām anuvṛttis** tvad-bhajanam antareṇa sutarām adharmaḥ \|
tvad-bhajana-tyāga-lakṣaṇa eko'dharmaḥ, dvitīyas tu
tat-tyāga-pūrvaka-**paty-ādīnām anuvṛtti**-lakṣaṇo'**dharmaḥ** \|
**etad** adharma-dvayaṁ nāsmābhir abhyupagantuṁ śakyate \| ata **etad
upadeśasya pade** viṣaye **tvayy** eva **etad** adharma-dvayam **astu**
tiṣṭhatu, nāsmāsu yogyatāsti \|

kīdṛśe **tvayi** ? **īśe** īśvare dharmādharmayoḥ jñānājñānayor
avasthiti-śravaṇāt, yeṣāṁ tvayi īśvaratva-sphūrtiḥ, teṣām eva
bhavat-preritānām adharmeṣu pravṛttir astu \| asmākaṁ tu bhavān
sva-dṛṣṭāntena sarveṣām eva **tanu-bhṛtāṁ preṣṭho bandhu**r hita-kartā
pratīyate \|

yad vā, **paty-apatya-suhṛdāṁ strīṇāṁ** ca anyeṣāṁ **tanu-bhṛtāṁ** ca
**anuvṛttiḥ** śuśrūṣaṇaṁ tad-anukūlatvaṁ, tat **sva-dharmaḥ** svasya
tava iva dharmena asmākam iti **dharma-vidā tvayoktam**\| tad uktaṁ
gītāyāṁ---samo'haṁ sarva-bhūteṣu na me dveṣyo'sti na priyaḥ \[gītā
9.29\] ity **upadeśa-pade** upadeśa-viṣaye **etat**-sama-dṛṣṭitayā
sarveṣām **anuvṛttir** anurañjanaṁ, tat **tvayy** eva **astu** \|
upasādinārān apekṣepa-kārakaḥ (sic) \| ātmā antaryāmitayā prerakaś ca
īdṛśaṁ dharmaṁ tyaktvaiva vātrāgatānāṁ tvayā preritānām api punar
naitasmin dharme pravṛttir bhaviṣyatīti bhāvaḥ \|

yad vā, paty-ādi-śuśrūṣaṇena kim api na prāptam ity aśraddhayā ity uktvā
idānīm etāḥ strī-dharma-śikṣaṇīyā iti vicāryāsmāsu śiṣyatvam āropya
**strīṇām ayaṁ dharma** iti **dharma-vidā** guru-rūpeṇa **tvayoktam** \|
upadiṣṭa-**dharma-vidā** iti mohinī-rūpeṇa **strī-dharma-vidā** iti
solluṇṭhaṁ vacanaṁ tadā tvayā eke vāñcatā eke amṛtaṁ pāyitā iti vacanaṁ
kṛtavatā kim upadiṣṭa tat smartavyaṁ sva-dṛṣṭāntenedānīm api vacanam eva
śikṣaṇīyam \| na tu **paty-ādi**-śuśrūṣaṇam iti\| adhunā pa**ropadeśaṁ
pade** pāṇḍityam ity upadiśatā guru-rūpeṇa sthīyate \| tat tyaktvā
strī-dharmam āśrityāsmat-paty-ādayas tāvat śuśrūṣaṇīyā iti \| tad
uktaṁ---yad yad ācarati śreyān itaras tat tad īhate \[gītā 3.21\] iti
nyāyena **etad upadeśasya pade** viṣaya **tvayy** eva astu, yat **īśo**
sarvaṁ kartuṁ samartho, na hi tava kiñcid apy aśakyam ity arthaḥ \|
**bhavān preṣṭho**'pi etad-upadeśenāpriya iva **tanu-bhṛtāṁ bandhur**
**ātmā** eva bhāti badhnāti \| sva-sevanaṁ tyājayitvā paty-ādi-sevanaṁ
pravartayati \| **bandhur ātmā** avidyā tasyā ātmā aparaiko'sti \| ata
evaṁ-vidha-svarūpaṁ vijānatīnāṁ,ātmā vā are draṣṭavyaḥ \[bṛ.ā.u.
4.5.6\] iti dṛḍhatara-saṁskāravatīnām etad upāsanā-tyāga-pūrvakaṁ
śakṛtānāṁ śuśrūṣaṇopadeśo'kiñcid **etad upadeśasya pade** āśraye
**tvayy** eva **astu** \|

na tv asmāsu paryavasyati yato **bhavān** sarveṣāṁ **tanu-bhṛtāṁ
preṣṭhaḥ** cittākarṣakaḥ ī **bandhur** abhīṣṭa-phala-dātā **ātmā**
cetayitā \| atas tvad-eka-jīvanānāṁ tvat-preritānām eva
**paty**-ādi-sevana-lakṣaṇo **dharmaḥ** sidhyet ca, anyathā
śāstra-phalayokta-rīti-nyāyena anyathātrātvijan api tat phalaṁ syād iti
\| svasya nirdoṣatva-khyāpanāyopadiśyamānaṁ paty-ādi-śuśrūṣaṇaṁ nāsmākaṁ
dharmaḥ, kintu tavaiva dharmaḥ \| paty-ādayo'pi tyaktāḥ, dharmo'pi
tyaktaḥ \| ato'smākam upaheyatvābhāve nirṇīte tavopadeṣṭṛtvābhāvo'pi
nirṇītavān adhikārāt \| tad uktam ekādaśe---

> devarṣi-bhūtāpta-nṛṇāṁ pitṝṇāṁ
>
> na kiṅkaro nāyam ṛṇī ca rājan \|
>
> sarvātmanā yaḥ śaraṇaṁ śaraṇyaṁ
>
> gato mukundaṁ parihṛtya kartam \|\| \[bhā.pu. 11.5.41\] iti \|

nāsmāsu vidhi-kiṅkaratvam \| ata evopadeśyābhāve upadeṣṭṛtvam
araṇya-rodanavad anartham iti bhāvaḥ \| atredaṁ tattvaṁ
buddhi-vṛtti-pravartakena **tvayā** preryamāṇābhir asmābhiḥ kriyamāṇaṁ
tvac-chuśrūṣaṇam asmāsu phaliṣyati \| bāhya-vṛttyopadiśyamānaṁ
paty-ādi-sevanaṁ nāsmāsu sañcariṣyati \|

yad vā, **paty**-ādi-sevanaṁ **strīṇāṁ svadharmaḥ** ātma-dharmaḥ \|
deha-dharmam ātma-dharmatvenopadeśatā tvayā yad uktaṁ, jantur na
samañjasaṁ yata ātma-dharmaṁ vijānāti iti\| nāsmākam agre **etat**
sarvam **upadeśasya** ātma-sevana-rūpa-**pade**'dhiṣṭhāne **tvayy** eva
**astu** \| yato **bhavāṁs tanubhṛtāṁ** sarveṣām api **bandhur ātmā** \|
ato'smābhir upadiśyamāno **bhavān** paty-ādi-sevana-rūpaṁ **dharmam**
anutiṣṭhatu, dharma-pālakatvāt mukhya-kartṛtvāc ca \| tvad-upadeśam
antareṇāpi vividiṣā vākyena svayam eva vicārya tvad-ārādhanam
evācariṣyāmeti \| vāstavam asmākam upadeṣṭṛtvam iti bhāvaḥ \| kiṁ ca,
**paty**-ādīnām **anuvṛttiḥ strīṇāṁ svadharma iti dharma**-**vidā** iti
sopahāsam ity-ādi śrīdharācāryair iva vyākhyātam \| alam iti vistareṇa
\|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha kāścit
prakharās[^207] tad-vacanenaiva taṁ parājetu-kāmā āhuḥ---**yad** iti \|
**paty**-ādīnām **anuvṛttiḥ strīṇāṁ sva-dharma iti yat tvayoktam**,
**etad evam astu** anena prakāreṇa bhavatu, nātra vivadāmahe \| etad
evāsmābhiḥ pratikṣaṇaṁ kriyate iti bhāvaḥ \|

nanu, kena prakāreṇa ? tatrāhuḥ---**upadeśasya pade** āspade
dharmopadeśa-kartari **tvayi** anuvartite saty eva **paty-ādīnām
anuvṛttir** ucitety arthaḥ \| prathamaṁ dharmopadeṣṭā ācārya upasevyate,
paścāt tad-upadiṣṭa ācaraṇīyo dharma iti nyāyāt ācāryānuvṛttyaiva
niṣkapaṭayā dharmaḥ sidhyed iti ca śāstram \| atrāpi **īśe**
parameśvare, yady ācārya eva parameśvaraḥ syāt, tarhi kim uteti \|

kim ca, īśvaratvād eva **tanubhṛtāṁ tvam ātmā** \| ātmatvād eva
**preṣṭhaḥ**, preṣṭhatvād eva **bandhur** iti \| ayam
arthaḥ---**paty**-ādīnāṁ paramātma-sahitānām eva **anuvṛttiḥ** śāstroktā
\| ātma-rāhitye tu sati sadya eva gṛhān niḥsāritānāṁ teṣāṁ nady-ādes
taṭe mukhāni dahyante iti dharma-śāstram \| ato mūrtasyātmanas
tavaivānuvṛttyā paty-ādy-anuvṛtti-siddhiḥ \| kim anyais
tat-pratikūlatvād eva nirātmakair dagdha-mukhaiḥ **paty-ādibhir** iti \|

nanu, pūrṇa-premna aiśvarya-jñānāvarakatvād āsāṁ ca
sampūrṇa-premavattvāt katham etādṛśam aiśvarya-jñānaṁ sambhavet ? ucyate
nārada-pañcarātrādy-ukta-lakṣaṇo bhakti-rasāmṛtādiṣu vyākhyātaḥ premā hy
aniśa-naisargikauṣṇya-śaityavān viraha-saṁyoga-rasād anubhāvako'pi \|

> brahmānando bhaved eṣa cet parārdha-guṇīkṛtaḥ \|
>
> naiti bhakti-sukhāmbhodheḥ paramāṇu-tulām api \|\| \[bha.ra.si.
> 1.1.38\]

iti rasāmṛtokter brahmānandānubhavaḥ para-parārdhādhiko'pi virahe
tīvrāṁśu-koṭer apy adhikaṁ santāpan naiśvarya-mādhurya-sambandhinaḥ
sarvān eva bhagavato guṇān pradyotayaty eva, na tu kāṁścid āvṛṇoti,
virahasya sūrya-tulyatvena sarva-pradotakatvāt \| saṁyoge tu
śudhāṁśu-koṭer apy adhikam āhlādayan mādhurya-mayān eva bhagavato guṇān
pradyotayati \| saṁyogasya sudhāṁśu-tulyatvena sudhayā mādanāder
aiśvaryāvaraṇāt yatra saṁyoge'py aiśvaryaṁ pradyotate \| tatra premṇa
evāpūrṇatvam avagantavyam \| atra tv āsāṁ bhāvi-viraha-bhāvanāvatīnāṁ
viraha eva iyaṁ māhātmya-sphūrtir api prema-kṛtaiva premā hy asad api
māhātmyaṁ sphorayati \| kim uta sat, atas tad-atiśayas tu tad-atiśayam
eva yathādi-bharata-carite---kiṁ vā are ācaritaṁ tapas tapasvinyā, yad
iyam avani \[bhā.pu. 5.8.23\] ity-ādi \| iti śrī-jīva-gosvāmi-caraṇāḥ
\|\|32\|\|

**\...**

\|\| 10.29.33 \|\|

kurvanti hi tvayi ratiṁ kuśalāḥ sva ātman

nitya-priye pati-sutādibhir ārtidaiḥ kim? \|

tan naḥ prasīda varadeśvara[^208] mā sma chindyā

āśāṁ bhṛtāṁ[^209] tvayi cirād aravinda-netra \|\|

**śrīdhara-svāmī (bhāvārtha-dīpikā) :** etat sad-ācāreṇa draḍhayantyaḥ
prārthayante---**kurvanti** iti \| **kuśalāḥ** śāstra-nipuṇāḥ\| tathā
ca śāstram---kiṁ prajayā kariṣyāmo yeṣāṁ no'yam ātmā'yaṁ ca lokaḥ
\[bṛ.ā.u. 4.4.22\] iti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etat* pūrvoktam \|
tanu-bhṛtām ātmaiva bandhur \[32\] ity etat \| *sad-ācāreṇa* satāṁ
pravṛttyā \| *śāstra-nipuṇāḥ* sārāsāra-viveka-paṭavaḥ \| **ātmann** iti
saptamy-antam, āṛṣatvān ṅi-lopaḥ parame vyoman \[tai.u. 2.1\] itivat \|
**sve ātmani** animitta-bandhau, **paty-ādayas** tv anitya-priyā, ata
eva **ārtidā** iti \| anitya-priyāṇām ārtidatvaṁ, priyaṁ tvāṁ rotsyati
iti śrutir āha \| priyam anitya-priyam \| viyogi putra-dhanādi \|
nitya-priyasyātmano viyogābhāvād rati-viṣayatvam ucitam eva anena
krandanti vatsā bālāś ca \[22\] iti pratyuktam \|

prajādi-tyāge śrutim āha---*kiṁ prajayā* iti \| *yeṣām* asmākam *ātmā
loke* ātma-darśanam saṁsṛti-haram, na putrādir iti tad-arthaḥ \|
**aravinda**vad rātrāv aprakāśamāne **netre** yasyātaḥ parama-sundarīṣv
asmāsūpekṣā yuktaiveti sambuddhyā sūcitam \| **āśāṁ** tad-rūpāṁ latāṁ
prema-jala-secanārhāṁ vacana-kuṭhāreṇa **mā chindyā** iti bhāvaḥ \|

**parameśvara** iti---īśvaro'py āśāṁ pūrayati rājādiḥ, kim uta
**parameśvaras** tvam \| tato nāyaṁ parameśa-dharmo yad āśa-ccheda iti
sambuddhyāhuḥ \| \"varadeśvara\" iti pāṭhe mayemā raṁsyatha kṣapāḥ
\[bhā.pu. 10.22.27\] iti varaṁ dattvādhunā vara-khaṇḍako jāta iti
pūrvavad abhiprāyaḥ sambuddheḥ \| bhuṅkte paratra duḥkhāni kalpa
āśāpahārataḥ ity-ādi-vākyāt samarthānām āśā-pūraṇam eva dharma iti
bodhyam \|\|33\|\|

---------------------------------------------------------------------------------------------------------------------

**kaivalya-dīpikā :** kiṁ ca, ato'pi tvad-bhajanam eva śreya ity
āhuḥ---**kurvanti** iti \| **kuśalā** dīrgha-darśinaḥ \| **sve** bandhau
svādibhiḥ saptamy-antaiḥ **paty**-ādayaḥ traya uktāḥ \| he **nitya** !
tvaṁ nityaḥ, paty-ādayas tu anityatvād **ārtidāḥ** \| tatas taiḥ **kim**
? no kim api ity arthaḥ \| **tat** tasmād anya-bhajanasya sa-doṣatvāt,
tvad-bhajanasya sugamatvāc ca \| **āśām** aṅga-saṅga-spṛhām \| **cirāt**
ā-śarīra-grahaṇāt \| **aravinda-netratvāt** āśā varadeśvaratve'py
asmad-āśā-cchedanam akīrtikaram iti bhāvaḥ \|\|33\|\| \[mu.pha. 11.27\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idaṁ tu sa-pramāṇam
evety āha---**kurvanti hi** ity-ādi \| **kuśalāḥ**
sārāsāra-viveka-caturās **tvayihi** tvayy eva **ratiṁ kurvanti** \|
**kuśalā** iti kumārīr uddiśya vadanti \| etās **tvayy** eva **ratiṁ**
kurvāṇāḥ paty-ādiṣu niḥspṛhā babhūvuḥ \| anya-paty-ākāṅkṣāyāḥ
sutākāṅkṣāyāś cāsambhavaḥ, prākṛtatvāt \| tvat-patitve tu na tathā, taiḥ
kim aparāddham ? ity āhuḥ---**pati-sutādibhir ārtidaiḥ kim** ? te
kevalam ārtidāḥ, na tu tvam \| tvaṁ kevalaṁ priya evety
āhuḥ---**nitya-priyo** nityaś ca priyaś ceti tathā \| ato'smābhir
viveka-kauśalād eva paty-ādīn hitvā **tvayy** eva **ratiḥ** kṛtā \|
tato'smabhyaṁ kiṁ-rūpaḥ prasāda ity apekṣāyām āhuḥ---**mā sma chindyā
āśām** ity-ādi \| he **aravinda-netra** ! prasannayā dṛṣṭyā no
vilokayeti bhāvaḥ \| netra-saṅkocanena katham īkṣase ? rātrau
aravindasya saṅkocād aravinda-netreti saṅkoca-param, sa ca darśane
tātparyam ity ūḍha-mātrāṇām uktiḥ \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kāmābdhi-candra ! na
kevalam asmābhiḥ kāmenaivedam ucyate, kintu sad-ācārādi-vicārād apīti
rudatyaḥ sa-kāku prārthayante---**kurvanti** **hi** iti \| **hi** eva \|
**tvayy eva**, na tv anyatra, **ratiṁ** prema, na tu śraddhā-mātram \|
tatra hetuḥ---**sve** bandhau, **ātman** ātmani cetayitari ca, ato
**nitya-priye** bahir-antar-upakāritvāt sukha-pradatvāc ca\|

yad vā, he **ātman** ! he **nitya** ! iti sambodhanam \| tena ca
paty-ādīnāṁ jaḍatvam anityatvaṁ ca \| tathā sā iti **priya** iti ca
krameṇa hita-kāritayā svābhāvikatayā ca priyatvoktyā vaiparītyam api
teṣāṁ dhvanitam \| ato'smākaṁ **pati-sutādibhiḥ kim** ? api tu na kiñcit
prayojanam ity arthaḥ \| **paty**-ādi-prayojanasya tad-adhikasyāpi
tvatta eva susiddheḥ \| viśeṣataś ca **ārtidaiḥ**, saṁsāra-hetutvāt
naśvaratvena śokādi-janakatvāc ca \| **ādi**-śabdena
jananī-pitṛ-bhrātr-ādayaḥ \| yad vā, **ārtidair** api, do avakhaṇḍane,
te duḥkhaṁ samyag avakhaṇḍayituṁ na śaktā eva \| kathañcit kadācid vā
kiñcid duḥkhaṁ khaṇḍayantu, tathāpi taiḥ **kim** ? ity arthaḥ \| anyat
samānam \|

yad vā, **kuśalāś** caturā **nitya-priye** sarvadā premāspade **tvayi
ratiṁ kurvanti**, **sva ātman** svātmani svātma-viṣaye **ārtidair**
duḥkhadaiḥ **paty-ādibhiḥ kiṁ** prayojanam ? ity arthaḥ \| **tat**
tasmāt sad-ācāra-prāptitvenānyeṣām ārtidatvena ca tvad-rater eva
kāryatvāt \| **naḥ** tvad-bhaktā asmān prati **prasīda**,
svīkāra-prasādaṁ kuru \|

nanu bhūṣaṇa-priyāḥ prāyo'ṅganāḥ syur iti kaścid anyo matto
bhūṣaṇādi-prasādo gṛhyatām \| tatrāhuḥ---**varadānāṁ** brahmādīnāṁ
sarveṣām api **īśvara** iti, ato'sādhāraṇa-prasāda eva tavopayujyata iti
bhāvaḥ \| tam evābhivyañjayanti---**mā sma** iti \| **sma** iti
prasiddhyā dṛḍhīkaraṇam\| **cirāt** ā bādhodayāt, ā śarīra-grahaṇād vā,
**dhṛtāṁ** naiścalyena kṛtāṁ raty-**āśām** iti patibhiḥ saha
tat-sambandho nirastaḥ \| **mā chindyāḥ** kintu saphalayety arthaḥ \|
anyathā tac-chedena tad-ekāvalamba-jīvānām asmākaṁ sadyo
jīvana-cchedāpattir iti bhāvaḥ \| **dhṛtām** ity atra hetuḥ---he
**aravinda-netra** ! iti parama-sundara ! ity arthaḥ \| ato'gre'pi
gāsyate---śarad-udāśaye \[bhā.pu. 10.31.2\] ity-ādi \| yad vā,
aravinda-rūpakeṇa dṛṣṭyeva sarveṣāṁ tāpa-hāritvādikaṁ dhvanitam \|
ato'smāsu tad-vaiparītyam uktam iti bhāvaḥ \|

kiṁ ca, **varadeśvara** iti pūrvaṁ vastra-haraṇe datto varo'pi smāritaḥ
\| śleṣeṇa **varada** sva-datta-vara-cchedaka ! tac ca yuktam evety
āhuḥ---**īśvara** ! parama-svatantra ! iti \| eṣā praṇaya-kopoktiḥ \|
yadyapi kṛta-kātyāyanī-vratāḥ kumārīḥ praty eva varo datto'sti, tathāpi
\"chatriṇo gacchanti\" ity-ādi-nyāyena, anyā api sakhyena sāmyāt gṛhītāḥ
\| anyat tair vyākhyātam \|

yad vā, aho mahā-nāgara ! kathañcin mugdhā vā tvāṁ bhajantu, vayaṁ
kathaṁ tvāṁ na bhajema ? ity āhuḥ---**kurvanti** iti \| **kuśalā**
vidagdhāḥ, ato vidagdhānām asmākaṁ taiḥ kim ? ity arthaḥ \| viśeṣataś
cāsmān prati tvayā varo datto'stīty abhiprāyeṇāhuḥ---**tad** iti \|
anyat samānam\|

anena mātaraḥ \[20\] ity asyottaraṁ, teṣām ārtidatvenopekṣyatvāt \| yad
vā, pūrvoktāntya-pakṣānusāreṇa maraṇam eva draḍhayantyaḥ
prārthayante---**kurvanti** iti \| **sve** go-lakṣaṇa-dhane **ātmā**
cittaṁ yasya, tat-sambodhanam \| alūk-samāsaḥ \| tenāvaidagdhyādikam
abhipretam \| na vidyate priyaḥ ko'pi yasya, tasmin **apriye tvayi**,
iti hetor **ārtidair** duḥkha-cchedakaiḥ **paty-ādibhiḥ** saha
vartamānāḥ **kuśalāś** caturā asmādṛśyaḥ kim ? iti kuto **ratiṁ**
**kurvanti** ? api tu asthāne kartuṁ nārhantīty arthaḥ \| **tad** asmān
prati mā prasīda, **āśāṁ** ca **chindyāḥ**, gāṁ vindatīti govindavat
araṁ parama-tīkṣṇaṁ prānte aṅgatayā vindati ity **aravindaṁ** cakraṁ,
tadvat chedake **netre** yasyeti \| śleṣeṇa parama-ghātakatvaṁ ca
sūcitam \| eṣā mumurṣayā kopoktiḥ \|

kiṁ ca, **aravindavat** rātrāv aprakāśamāne **netre** yasyeti, ataḥ
parama-sundarīṣv apy asmāsv adhunopekṣā yuktaiveti bhāvaḥ \| atas tvayā
mātara \[20\] ity-ādinā yat teṣām apekṣaṇam uktam, tad yuktam eveti \|
evam asūyābhyupagama-dvārā tad-uttaram ūhyam \|

śleṣārthaś cāyam---**kuśalā** maṅgala-rūpāḥ sādhvya iti yāvat,
**nitya-priye** sa **ātmani** nija-svarūpe viṣaye **ārti-pradair** api
**paty-ādibhir** hetubhiḥ **kiṁ** **tvayi ratiṁ** **kurvanti** ? api tu
naiva \| **tat** tasmāt, he **varada** ! he **īśvara** ! **naḥ prasīda**
\| **cirād** vayam atra **mā sma** mā tiṣṭhāma śīghraṁ gṛha-gamanāya
anujñāṁ dehīty arthaḥ \| **tvayi** tu ayi iti cchedaḥ \| ayi
**aravinda-netra** ! asmad-aṅga-saṅgārthaṁ tvayā svayaṁ **dhṛtāṁ** tu
**āśāṁ chindyāś** chindi \| yad vā, **āśāṁ** vraja-gamana-diśaṁ **mā sma
chindyāḥ**, mā vartma pātayety arthaḥ \| mā nihnuṣva \|

nanu svayam eva nirīkṣya gṛhīdhvaṁ, tatrāhuḥ------**tvayi dhṛtāṁ**, dhṛṅ
avasthāne ity asya **tvayy** eva sthitāṁ tvayākrāntām ity arthaḥ
\|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ śāstra-balena paty-ādau
śuśrūṣaṇaṁ pratyākhyāya sadācāra-balenāpi pratyācakṣāṇā, mātaraḥ pitaraḥ
putrāḥ \[20\] ity-ādinā prapañcitaṁ, tat-sneha-nigaḍāṁ viṣayaḥ
pariharanti---**kurvanti** hīty ardhakena \| **hi** prasiddhau \|
**kuśalāḥ**, ya etasmin mahā-bhāgāḥ prītiṁ kurvanti mānavāḥ \[bhā.pu.
10.8.18\] iti śrī-garga-vākyānusāreṇa sārāsāra-viveka-caturāḥ, **tvayi
nitya-priye** svābhāvika-premāspada-rūpe **ratiṁ** prītiṁ **kurvanti**
\|

iti tasya svasmin parasmiṁś ca sukhamaya-sphuraṇam abhipretaṁ,
paty-ādīnāṁ tad-vaiparītyam āhuḥ---**sve** ātmīye **ātman** ātmani ca
**ārtidaiḥ** duḥkha-pradaiḥ
tādṛśa-bhagavad-vimukhatāpādakāsman-nivāraṇa-tātparyāt \| atas taiḥ
**paty-ādibhir** asmākaṁ **kiṁ** prayojanam? **sva** iti sarvanāmatve'pi
pūrvāditvena smāt-sminor vikalpāt \| tad evaṁ prathama-dik-sthitā,
bhaktā bhajasva \[31\] ity upakramānurūpaṁ vivakṣitam upasaṁharanti \|
**tat** tasmāt **naḥ** asmākam sambandhe asmān pratīty arthaḥ \|

prasādasyaivāvaśya-kāryatābhiprāyeṇa
vyatireka-mukhenābhivyañjayanti---**mā sma** iti \| **cirāt** ā
bodhodayāt **dhṛtāṁ** naiścalyena kṛtām iti patibhiḥ saha tat-sambandho
nirastaḥ \| **mā chindyāḥ**, kintu saphalayety arthaḥ \| anyathā
tac-chedena tad-ekālambana-jīvanānām asmākaṁ sadyo jīvana-cchedaḥ syād
iti bhāvaḥ \|

āśām eva viśeṣeṇa vyañjayanti---he **varada** ! kumārīṣu saṅkalpo vidita
\[bhā.pu. 10.22.25\] ity-ādinā datta-vara-viśeṣa ! he **īśvara** !
anyāsām api durghaṭaṁ mana-ādi-ghaṭanādi-viśeṣa-samartha iti \| **cirād
dhṛtām** ity atra hetuḥ---he **aravinda-netra !** iti \| śarad-udāśaya
\[bhā.pu. 10.31.2\] ity-ādi-vakṣyamāṇāt \| **araṁ** cakra-prāntaṁ tad
iva araṁ, tat-patrāgra-bhāgaḥ hṛdaya-cchedakatvena tad vindatīti tu
saṁrambhasyānta-sthiteḥ \|

śleṣaś ca, **aravindavat** rātrāv aprakāśamāne **netre** yasyeti \| ataḥ
parama-sundarīṣv apy asmāsu samprati tavopekṣā yuktaiveti narma-dyotanā
ca \| kiṁ ca, **aravinda**-rūpakeṇa dṛṣṭyāpi sarveṣāṁ tāpa-hāritvaṁ
dhvanitam \| ato'smāsu tad-vaiparītyam ayuktam iti bhāvaḥ \|

aiśvaryārthas tu---**hi** śāstra-prasiddhau **kuśalāḥ** śrī-nāradādayaḥ
**ratiṁ** bhāvaṁ, na tu śraddhā-mātram \| tac ca yogyam ity
āhuḥ---**nitya-priye** \| kuto nityatvaṁ priyatvaṁ ca ? tatrāhuḥ---**sve
ātmani** api viṣaye \| **ātmani** paramātmani ity arthaḥ, kṛṣṇam enam
avehi tvam ātmānam akhilātmanām \[bhā.pu. 10.14.55\] ity-ukteḥ \| etena
tasya sukha-rūpatvaṁ ca dhvanitam \| anyathā nirupādhi-premāspadatvaṁ na
syāt \| ato'smākaṁ **paty-ādibhiḥ kim** ? api tu na kiñcit prayojanam
ity arthaḥ \|

nanu bhavatīnāṁ paty-ādayo'pi mādṛśā nitya-priyā eva ? nety
āhuḥ---**ārtidaiḥ** \|
tādṛśa-kuśala-vṛndābhilaṣitāsmadīya-bhagavad-bhajana-virodhibhiḥ kiṁ ?
he **varadeśvara** ! iti varadasyāvyabhicāritvaṁ darśitam iti \| evam
uttaratrāpy ūhyam \|

niṣedhārthaś cāyam---nanu ahaṁ tanu-bhṛtāṁ preṣṭhaś \[32\] cet, tarhi
sva-svocita-prema-kartāras ta iva bhavatyo'pi svocitaṁ raty-ākhyaṁ
bhāvam eva mayi kurvatām ity āśaṅkyāhuḥ---**kuśalāḥ** maṅgala-rūpāḥ
sādhvya iti yāvat, **ārtidaiḥ** duḥkhāvakhaṇḍakaiḥ **paty-ādibhir**
hetubhiḥ **sve** gṛhādau **ātmani** ca **nitya-priye** sati **kiṁ tvayi
ratiṁ** **kurvanti** ? api tu na tatra svādi-nāśāpatteḥ \| **tat**
tasmāt he **varada** ! vāñchita-prada ! **īśvara** ! gokula-svāmin !
**naḥ prasīda** \| prasādam evāhuḥ---**cirād** vayam atra **mā''sma** na
tiṣṭhāma \| aster luṅi laṅavat prayoga ārṣaḥ \| śīghraṁ
gṛha-gamanāyānujñāṁ dehīty arthaḥ \| tathā **tvayi dhṛtām** avasthitām
**āśāṁ** cāsmad-aṅga-saṅgecchā-rūpāṁ **chindyāḥ** chindhi, dhṛñ
avasthāne iti \| atra **varadeśvara** ity atra \"parameśvara\" iti
pāṭho'pi īśvaravat saṅgamanīyaḥ \| **chindyā** ity atra \"chindyāt\" iti
pāṭhe tu bhavān ity adhyāhāryam \|\|33\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** athavā mad-abhisnehād \[bhā.pu.
10.29.23\] ity-ādikaṁ nirākurvanti---**kurvanti** hi iti \| **ārtiṁ
dyanti** chindanti iti tādṛśaiḥ **paty-ādibhir** hetu-bhūtaiḥ **sve
ātmani** dehādau **nitya-priye** sati yāḥ **kuśalā** bhavanti, tāḥ **kiṁ
tvayi ratiṁ** kānta-bhāvaṁ **kurvanti** ? api tu naivety arthaḥ \|
**tat** tasmāt **no'**smabhyaṁ **prasīda** imaṁ durāgrahaṁ tyajety
arthaḥ \| tatra **varadeśvara !** iti sopalambhaṁ sambodhanam \| eṣa eva
varo'smabhyaṁ dīyatām iti bodhakam\|

tad eva vyañjayanti---**tvayi cirād dhṛtā** avasthitā yā **āśā** tṛṣṇā,
tāṁ vyāpya vayaṁ **mā sma** mā bhavāma \| tasyāṁ tvan-manaḥ-sthitāyāṁ
tṛṣṇāyāṁ vayam udāsīnā eva bhavāma ity arthaḥ \| tatas tāṁ **chindyā**
iti \| **aravinda-netra** ! iti \| etādṛśe'pi **netre** kauṭilyaṁ na
yuktam iti bhāvaḥ \| **mā\'\'sma** ity aster mā-yoge laṅi rūpam \|
āśāyāḥ karmatvaṁ ca go-doham astītivat \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sādhvyaḥ khalu tvayy eva
ratiṁ **kurvanti**, nānya-patiṣu nāpatyādiṣu ca \| tasmād ayam upadeśo
na kāryaḥ \| nāpy asmākam āśā chedyeti rudan-mukhyaḥ kāścid dhīrādhīrā
āhuḥ---**kurvanti** hīty ādi \| **kuśalāḥ** kalyāṇyaḥ \| tvayi hi tvayy
eva **ratiṁ kurvanti** \| kīdṛśe tvayi ? **ātman** ātmani \| **ātmann**
iti sambodhanaṁ vā \|

punaḥ kīdṛśe ? **nitya-priye** nitya-suhṛdi, tāsām **ārtidaiḥ
pati-sutādibhiḥ kim** ? tāḥ paty-antare sutādau ca tuccha-buddhim eva
**kurvanti** \| ataḥ kumārya eva kuśalāḥ \| yatas tvayi nitya-priye
ratiṁ kurvāṇāḥ paty-apatyādi tucchīcakruḥ, tvad-itarānaṅgīkārāt \|
**tat** tasmān **no**'smabhyaṁ **prasīda**, maivaṁ brūyāḥ \| he
**varadeśvara** ! **cirāt tvayi dhṛtām āśāṁ mā sma chindyāḥ** \|
āśā-latā yathā phalavatī, tathā he **aravinda-netra** ! **prasīda** iti
punar āvṛttiḥ \|

**aravinda-netra** iti sambodhanam \| rātrāv avravindasya saṅkocān
mudrita-netratā gamyate, tena kaṭu-bhāṣitaṁ prasannayā dṛṣṭyā na
kathyata iti loka-vyavahārāt \| tathaiva śrī-kṛṣṇena ca kathitam iti
gamyate \|\|33\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kiṁ ca, ātmārāmāś ca munayaḥ
\[bhā.pu. 1.7.11\] iti muktā api bhajanto dṛśyante \| tatra sad-ācāraṁ
tyājayitvā paty-ādi-śuśrūṣām upadiśyata iti ko'yam āgrahaḥ ? iti \|
mātaraḥ pitaraḥ putrā \[20\] iti teṣām āgamana-śaṅkām utpādayatā tvayā
katham asmin nivāraṇaṁ kāryate ? vayaṁ tu tvad-āśa-hṛdayāḥ
sad-ācāra-pravṛtti-dṛṣṭāntena dṛḍhatarānuraktā vacana-mātreṇa kathaṁ
nivṛttā bhaviṣyāmaḥ ? ity āśayenāhuḥ---**kurvanti** īti \|

**kuśalā** vivecana-nipuṇā nāradādayas **tvayi ratiṁ** prītiṁ
paramārādhya-puraskṛtatvena **kurvanti**\| kathaṁ-bhūte **tvayi** ?
**ātmani** lupta-saptamy-antaṁ **sve** sarva-svarūpe \| kiṁ ca,
**nitya-priye** prīti-hetur ād (?) audāsīnye vidyamāne'pi tyaktum
anarthya-svabhāva-mahimnāntara-sukha-pradatvāt \|

yad vā, he **ātman** ! ātmārāmāṇām api dehendriya-manasām adhyakṣa ! yad
vā, **kuśalā** vivekavatyo yājñika-patnyaḥ **tvayi ratim** ujjvalasya
sthāyi-bhāvaṁ **kurvanti** \| **hi** iti niścayam \| kīdṛśe ? **sve
ātmani** svakīye ātmani antaryāmiṇi svarūpe \| tad uktaṁ
śrī-mukhena---sādhavo hṛdayaṁ mahyam \[bhā.pu. 9.4.68\] iti \| ata eva
paty-ādiṣu śaktyaivāntaryāmini madhura-rasādhikaṁ kṛteṣu svarūpeṇeti \|
ata eva **nitya-priye** sarvadā svābhāvika-parama-premāspada-rūpe
svarūpe nity**ārtidais** tat-pratikūlaiḥ **pati-sutādibhiḥ kim** ? kiyat
sukhaṁ bhaviṣyati ? na kiñcid ity arthaḥ \| na hi dharmasya hetavo
bhāvāḥ duḥkha-pradāḥ prabhavitum arhanti iti bhāvaḥ\| yady ete
duḥkha-pradāḥ bhaveyuḥ, tarhi tyāgārhā na syur iti \| yās tu **kuśalā**
avidagdhāḥ, tā eva paty-ādy-anuvṛttiṁ **kurvanti** \|
ātma-sukhānabhijñānāṁ tad evocitaṁ, vidagdhānām asmākam agre
paty-ādi-sevanopadeśas tv akiñcitkaraḥ, ūṣare bījoptam iva niṣphalaḥ \|

kiṁ ca, ātmano vai kāmāya sarvaṁ priyaṁ bhavati \[bṛ.ā.u. 2.4.5\] iti
śruteḥ \| ātma-kāmā viṣayatvāvasiteti \| priyāḥ yata ārti-pradānāṁ sevā
**ārti-pradā**, sukha-pradānāṁ sevā sukha-pradā\| tava tu
sukha-pradatvāt tvat-sevā sukha-rūpaivānubhava-siddhā \|

kiṁ ca, ātmano gurur ātmaiva puruṣasya viśeṣataḥ \[bhā.pu. 11.7.20\] iti
smṛtyā svayam evātmānusandhānavatīnām asmākaṁ na guruṇā kṛtyam ity
arthaḥ, sukha-duḥkhābhāvayor eva puruṣārthatvāt \| paty-ādīnāṁ sevanaṁ
na sukhaṁ, na ca duḥkhābhāvaḥ \| atas tv apuruṣārthatvān nopādeyatvam \|

kiṁ ca, kṛṣṇam enam avehi tvam ātmānam akhilātmanām \[bhā.pu. 10.14.55\]
\| anyac ca, tac cātmane pratibimbasya yathā mukha-śrīḥ \[bhā.pu.
7.9.11\] iti nirdhāritam eva no'smākam **ārtidair** asmin nivāraṇena
tvayi pratikūlaiḥ **kiṁ** prayojanam ? na kim api \| nocitaṁ kiṁ punaḥ
sevanam iti \| ata eva teṣu nātma-sambandha-gandho'pīty arthaḥ \|
**tasmāt** **no**'smākaṁ **prasīda** audāsīnyaṁ parityajyeti \|

sa-kāku-dainyaṁ jñāpayanti---he **varada** ! he **īśvara** ! iti
pada-dvayam \| anyathā ramaṇe vilambo nāsmṛti-patham avatarati \| idānīm
eva kumārī-saṅgatatvāt sarvā api no narmoktyā kim iti vyākulayasīti \|
mayemā raṁsyate kṣapāḥ \[bhā.pu. 10.22.27\] iti kumārīṣv api
pratiśrutam, tat-paripālanena prasīda kauṭilyaṁ tyajety arthaḥ \| yat
tvaṁ **varadaḥ īśvaraḥ** samarthaś ca īśitavyānāṁ kāma-sampādane
īśvaratvaṁ na siddhyet \| varadānāṁ tv asambhave janābhāvaḥ paryavasyet
\|

nanv īśvaratvena mayi jñāte sati yatra kutra sthitā mac-cintanaṁ
kāryatāṁ kim atrāvasthānena ? iti cet, tatrāhuḥ---he **aravinda-locana**
! netra-tāpa-hara-vilocana ! ayaṁ bhāvaḥ---asmākaṁ
sarva-lāvaṇya-puñja-svarūpo bhāsi īśvaratvaṁ vaibhavāvasthopāsakānāṁ
svarūpopāsakānāṁ lāvaṇyam eva viṣayaḥ, na tv īśvaratvaṁ
premābhibhūtatvāt kvacid uktim udgārāt \| nārāyaṇa-samo guṇaiḥ \[bhā.pu.
10.8.19\] iti gargoktyā vā, dāvāgni-pānādy-amānuṣa-karma-pariśīlanena
vā, parantu tat jñānaṁ parokṣam iva bhāsate \| tad uktaṁ,

> gopyo hi nityam udita-hasita-prekṣaṇaṁ mukham \|
>
> paśyantyo vividhāsv āyās taranti sma śramaṁ mudā \|\| iti \|

pratyakṣe yathā candre devatvam amṛta-rūpatvaṁ ca cakorasyāmṛta-rūpatvaṁ
viṣayaṁ na devatvaṁ, tathā śrī-kṛṣṇo'pi, yadyapi sarvadā
tāpa-hara-vilocanatvena pratītaḥ, tathāpi dāsīnāṁ kathaṁ
tāpa-kara-vilocanatvena pratīyase ? idam eva citraṁ yad eva saṁyoge
śaitya-hetuḥ, tad eva vipralambhe tāpa-hetur iti pratīmaḥ \|

yad vā, **varadeśvara** ! varadānām asmākam īśvara vrajeśvara-putratvāt,
tadā kadambādhirūḍhāya tubhyaṁ varo dattaḥ, śyāmasundara te dāsyaḥ
karavāma tavoditam \[bhā.pu. 10.22.15\] iti \| asmat-pratiśrutānantaraṁ,
mayemāḥ raṁsyatha kṣapāḥ \[bhā.pu. 10.22.27\] iti tvayāpi pratiśrutam \|
tat-prabhṛti **dhrṭām āśāṁ** tvad-aṅga-saṅgecchām \| tato'pi prāk
pūrva-janmani śruti-rūpābhir asmābhiḥ prārthitaḥ \|
cikīrṣā-janita-sātatvayā ca varo dattaḥ \| purā sārasvate kalpe vraje
gopyo bhaviṣyatha iti \| tat-prabhṛti cirāt dhṛñ avasthāne iti dhāto
rūpaṁ dhṛg-avasthitāṁ śrāvayitum aśakyāṁ bhavān iti śeṣaḥ \|

**mā sma chindyāḥ** \| **sma** iti vitarke \| **mā chindhi**
mahā-kāla-rūḍha-jvālā-karāle kṣaṇam api tadvad ihāgnau patitaṁ śarīraṁ
sadya eva bhasmībhūtaṁ syāt \| tad eva yadi jīvita-hetor āśā na syād iti
\| tava pratiśrute āśā jātā, sā ca baddha-mūlā \| idānīṁ
pratiśrutākaraṇe **āśā** chinnā bhavet \| asmac-charīra-pāte tava
ramaṇaṁ kutra bhaviṣyati ? ity abhiprāyaḥ \|

kiṁ ca, deha-pāte'py avaśyaṁ tvāṁ prāpsyāmaḥ \| paraṁ tu amūrtenāsmākam
ātmanā mūrtasya ramaṇaṁ kathaṁ sambhaviṣyati, ramaṇa-svabhāvatvāt tava ?
iti bhāvaḥ \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāścit tad-anuvādinyas
tam evoktam arthaṁ sad-ācāreṇāpi draḍhayanti **kurvanti** iti
**kuśalāḥ** \|

> ya etasmin mahā-bhāgāḥ prītiṁ kurvanti mānavāḥ \|
>
> nārayo'bhibhavanty etān viṣṇu-pakṣān ivāsurāḥ \|\| \[bhā.pu. 10.8.18\]

iti gargokti-viśvāsāt\| caturā na ca **ratiṁ kurvanti** ity api vastuto
vācyaṁ yatas **tvayi ratiḥ** svābhāviky eva kuśalānām ity āhuḥ \|
**sve** svīye iti tvam eva teṣāṁ mamatāspadam ātmanīti tvam
evāhantāspadaṁ cāta eva **nitya-priye** iti prītir api tvayi nityaiva,
pati-sutādiṣu tu aupādhikī, ata evānityā asmākaṁ tu teṣu sāpi nāstīty
āhuḥ \| **ārtidais** tvad-abhisāra-vārakatvād duḥkhadaiḥ **tat** tasmān
**no**'smabhyam asmān jīvayituṁ **prasīda** \| yadi vā asmān anyoḍhā mā
jīvaya \| etāḥ anūḍhās tvaṁ kiṁ rodayasi ? ity āhuḥ---he **varada** !
saṅkalpo viditaḥ sādhvyaḥ \[bhā.pu. 10.22.25\] ity-ādinā etābhyas tvaṁ
varam adā evety arthaḥ \|

nanu, etāsu prasāde kātyāyany-arcanam eva kāraṇaṁ, bhavatīṣu mat-prasāde
kiṁ kāraṇam ? tatra niṣkāraṇam eva **prasīda** iti sa-kāku-prārthanam
āhuḥ---he **īśvara** ! sva-cikīrṣite sva-para-tantra \| **cirāt** bālyam
ārabhya **tvayi dhṛtām** **āśām** āśā-kalpa-latāṁ samprati phalavatīṁ
**mā cchindyāḥ,** phalavatī latā hi sat-puruṣeṇa chedaṁ nārhatīti
**cirād** iti **chindyā** iti padābhyāṁ dyotitam \|

eṣā hy āśā-latāpy asman-manaḥ-kedārikāyāṁ tvayaivāropitety āhuḥ---he
**aravinda-netra** ! asmad-vayaḥ-sandhyārambhe prathama-darśana-samaye
aravinda-tulyābhyāṁ netrābhyāṁ tvat-preṣitābhyām asman-netra-randhreṣu
praviśya hṛdaya-kṣetre bhāvābhidhānam āśā-latā-bījam āhitam iti
dhvanitam \| cakṣu-rāgaḥ prathamaṁ cittāsaṅgas tato'tha saṅkalpaḥ[^210]
iti rasa-śāstrokta-rītyā saivāśā-latā guṇa-rūpa-śravaṇa-darśanādinā
vardhitā phalavatī bhukta-bhujyamāna-phalāpi kaṭhorokti-kuṭhārikayā
katham adya chidyate ? viṣa-vṛkṣo'pi saṁvardhya svayaṁ cchettum
asāmpratam \[śi.pu. 2.3.16.22; pañcatantra 1.268, ku.saṁ. 2.55\][^211]
iti nyāyaṁ jānāsy evety anudhvanitam \|\|33\|\|

**\...**

\|\| 10.29.34 \|\|

cittaṁ sukhena bhavatāpahṛtaṁ gṛheṣu

yan nirviśaty uta karāv api gṛhya-kṛtye \|

pādau padaṁ na calatas tava pāda-mūlāt

yāmaḥ kathaṁ vrajam atho karavāma kiṁ vā \|\|

**śrīdhara-svāmī (bhāvārtha-dīpikā) :** kiṁ ca, pratiyāta \[10.29.19\]
iti yad uktaṁ, tad aśakyaṁ, tvayaiva cittādīnām apahṛtatvād ity
āhuḥ---**cittam** iti \| **yad** asmākaṁ **cittam** etāvantaṁ kālaṁ
**sukhena gṛheṣu nirviśati,** tat tvayā **apahṛtam** \| **karāv api**
yau **gṛhya-kṛtye** nirviśataḥ, tāv api \| sukhātmanā tvayeti vā
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nivṛttau
prayojanābhāva-pūrvakaṁ sādhanābhāvam āhuḥ---*kiṁ ca* ity-ādinā \|
gṛha-kṛtya-niṣpatty-arthaṁ sukhārthaṁ ca gṛhe vāso bhavati \| tac ca
sarvaṁ cetasā bhavati \| *tat* tu *tvayāpahṛtam* \| tat kiṁ kariṣyāmas
tatra gatvā ? iti prayojanābhāvaḥ \| yad vā, **bhavatā** yena
saṁsāra-kleśena **hṛtam** api yac **cittam** iti yojyam \| gṛhe bhavaṁ
**gṛhyaṁ,** tac ca tat **kṛtyam** iti tathā, tasmin
mārjanopalepanādi-lakṣaṇe \| kṛtyānāṁ bahutvam apekṣya citte santāpo
bhavati \| na sukham ity arucyā viśinaṣṭi---*sukhātmanā* sukha-rūpeṇa
bhavatā ity asya pratipadaṁ *tvayā* iti viśeṣyam \|

pādayor api stambho jāta ity āhuḥ---**pādāv** iti \| gati-sādhanābhāvād
gamanaṁ kathaṁ syāt ? iti bhāvaḥ \| atrāyam āśayaḥ---tvat-kāṭhinyenātra
sthātum api na yujyate \| gantuṁ ca na śakyate \| hā kaṣṭam ! adhunā kiṁ
kāryam ? iti \|\|34\|\|

---------------------------------------------------------------------------------------------------------------------

**kaivalya-dīpikā :** evam api gamanādeśe gantum api na śakyata ity
āhuḥ---**cittam** ity-ādi \| **sukhena** sukha-rūpeṇa \| **nirviśati**
vyāpiparti \| **uta** aho yau **karau** nirviśataḥ, tāv api hṛtau \|
āstāṁ tāvat gṛha-gamana-vārtā \| gṛha-prāptir apy aśakyā ity āhuḥ---ataḥ
**kathaṁ yāmaḥ** ? ato na yāmaś cet **kiṁ karavāma** ? tava svīkāraṁ
vineti bhāvaḥ \| **karavāma** iti sampraśne loṭ \|\|34\|\| \[mu.pha.
11.28\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kāścin madhyā dhīrā
āhuḥ---priyaṁ sotprāsa-vakroktyā ity-ādi pūrvokteḥ \| **sukhena**
anāyāsenaiva bhavatā hṛtaṁ yad yasmād **gṛheṣu na nirviśati** \| nahi
dharma-vidā parakīyaṁ dravyam apahriyate, tatrāpi strīṇāṁ cittaṁ hṛtvā,
pratiyāta tato gṛhān \[21\] iti gṛha-gamanaṁ copadiśyate \| iyaṁ te
dhūrtatā, na kevalaṁ **cittam apahṛtam** \| **karāv api** hṛtau yatas
**tava pāda-mūlāt gṛha-kṛtye na** viśataḥ, tvat-pāda-mūla-lagnau pādayoḥ
saṁvāhanaṁ vinā nānyad abhilaṣata ity arthaḥ \| cittaṁ hṛtaṁ, karau ca
hṛtau, tad dṛṣṭvā **padau ca pādaṁ na calataḥ**, anayos tavānyāyaṁ
dṛṣṭvā stambho jātaḥ \| **kathaṁ** **vrajaṁ** **yāmaḥ**? sthitvā vā
tavaudāsīnya-kaṭhinā vācaḥ kati śrotavyāḥ ? tarhi maraṇam eva śaraṇam
iti bhāvaḥ \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sukhātmakena** iti
gṛhādīnāṁ duḥkhātmakatvaṁ dhvanitam \| **sukhena** sahitam iti vā \|
**pādau** yau **gṛha-kṛtye** gatau vā **nirviśataḥ**, tāv apy
**apahṛtau** \| atas tava **pāda-mūlāt padam ekam** api **na calataḥ**,
gantuṁ na śaknuta ity arthaḥ \| karayoḥ pādayoś cāpahāras
tat-tad-indriya-śakty-apahārāt \|

yad vā, nanu mithyā-vādinyaḥ ! tarhi katham atrāgatāḥ ? iti ced,
ayuktaṁ, tad-gītenākarṣaṇāt, na tu sva-śakteḥ, anyathā adhunā gamanaṁ
sambhavet ? ity āhuḥ---**padam** iti \| arthaḥ sa eva \| **atho** asmād
dhetoḥ **kathaṁ** **vrajaṁ yāmaḥ** ?

nanu abalāḥ ! mayaiva kathañcit preṣyadhvam ? tatrāhuḥ---**kiṁ
karavāma** ? iti \| **vā**-śabda ukta-samuccaye, kaṭākṣe vā \| yad vā,
anukta-samuccaye, tataś ca **kiṁ vā** anusandadhīmahi ? kutra vā yāma
ity arthaḥ \| **cittādīnāṁ bhavatāpahṛtatvāt** karmasv apravṛtteḥ \|
kathañcic chaktau satyāṁ vā karmabhiḥ prayojanābhāvād iti bhāvaḥ \|
yadyapi cittāpahāreṇa sarvendriyāpahāro'py āyāti, tathāpi viśeṣataḥ
kara-pādāpahāroktiḥ pati-śuśrūṣaṇādi-gṛha-karma-kṛtyasyānyatra
nija-gamanasya ca parihārāya \| anyat tair vyākhyātam \|

yad vā, gṛheśvaryas tarhi gṛha-kṛtyam anāsaktyaiva kriyatām \|
tatrāhuḥ---**karāv apy apahṛtau gṛha**-sambandhi-**kṛtye na nirviśataḥ**
\| nanu tarhi tatra gatvā kevalam adhiṣṭhātṛtvena sthīyatām \|
tatrāhuḥ---**pādau** ca **bhavatāpahṛtau** na **calataḥ** iti \| anyat
samānam \|

atas tvayy eva **cittam**, tvad-artha-kṛtya eva **karau**, tvat-sthāna
eva **pādau** praviśanti, nānyatreti ca sūcitam \| yad vā, **bhavaḥ**
saṁsāraḥ, tena **tāpaḥ,** tena **hṛtaṁ** nāśitam api **cittaṁ** lokānāṁ
**sukhena** anāyāsena, svata evety arthaḥ, **gṛheṣu nirviśaty** eva \|
**karāv api gṛha-kṛtye nirviśata** eva, ataḥ pati-śuśrūṣādy-arthaṁ tava
preraṇayālam iti bhāvaḥ \|

nanu tattva-vādinyaḥ ! tarhi gamyatām iti cet, tatrāhuḥ---**pādau** iti
\| kintu tvat-kāṭhinyenātra sthātum api na yujyate, gantuṁ ca na śakyate
\| aho bata ! adhunā kiṁ kāryam ? ity ārtyā sa-vaiyagryam āhuḥ---**kiṁ
karavāma** iti \| anena dṛṣṭaṁ vanam \[21\] ity asyottaram \|
cittādy-apahāreṇa puṣpādi-grahaṇādy-aśaktes tad-darśanasyāpi vaiphalyāt,
kiṁ tena ? iti \| dvitīya-pakṣe ca vana-didṛkṣādau saty api
pādāpaharaṇād bhramaṇāśaktyā samyag-darśanāsiddeḥ kiṁ tad-darśanena ?
iti \|

śleṣeṇa narmadam---vane'smākaṁ prayojanābhāvāt tad-darśanārthaṁ nāgatāḥ
smaḥ, kintu **citta**-vittasya **bhavatāpaharaṇāt** tad-uddeśenātrāgatāḥ
\| coraṁ bhavantam prāptā api grahītuṁ netuṁ ca, tathā krośanārthaṁ
kutrāpi gantum api na śaknumaḥ, bhavatā kara-pādāpaharaṇād iti bhāvaḥ \|

śleṣārthaś cāyam---parato vartamānasya na-kārasya sarvatraivānvayaḥ \|
**sukhātmakena** api **bhavatā** yady asmākaṁ **cittam apahṛtaṁ** **na**
bhavati, tasmād **gṛhe tan nirviśaty** eva, yat **karau pādāv api
apahṛtau** na bhavataḥ, ato **gṛha**-sambandhi-**kṛtye** tau tau
**nirviśata** eva \| ataḥ **padaṁ** nija-sthānaṁ **vrajaṁ** prati tau
**calata** eva \| **atho** ataḥ **kathaṁ** **yāmo**'nyatra ? kuto vā
**karavāma** tvad-uktim iti \| iti tena śleṣoktaṁ
yamunā-tīra-gamanādikaṁ nirastam \|

yad vā, **gṛheṣu bhavatā** udbhavatā **sukhenāpahṛtaṁ cittaṁ** **yad**
yasmāt **gṛha-kṛtye nirviśati**, **gṛheṣu** **bhavatā sukhena** eva
**apahṛtau karāv api gṛhya-kṛtye nirviśataḥ**, **padaṁ** niścitaṁ yathā
syāt, tathā **pādāv** api tathā tasmāc **calato** dharmyād vicalatas
**tava** **pāda-mūlāt** **kathaṁ vrajaṁ na yāmaḥ** ? **kiṁ vā karavāma**
? iti \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu
gṛha-vāsa-sukha-rakṣārtham api na paty-ādi-tyāgo vidheya ity āśaṅkya,
tathāpi tasyaiva doṣoṭṭaṅkana-pūrvakam āhuḥ---**cittam** iti \|
**sukhena** sukha-rūpatayā sva-darśakeneti tadānīṁ gṛhādīnāṁ
duḥkha-svarūpatā-sphūrtir dhvanitā \| **sukhena** sahitam iti vā \|
**pādau** yau **gṛha-kṛtye** gamane vā **nirviśataḥ,** tāv apy
**apahṛtau** \| atas **tava pāda-mūlāt padam** ekam api **na calataḥ,**
gantuṁ na śaknuta ity arthaḥ \| karayoḥ pādayoś cāpahāras
tat-tad-indriya-śakty-apahārāt \| ata āgamanaṁ ca
tvad-gītākarṣaṇa-mātreṇeti bhāvaḥ \| **atho** asmād dhetoḥ **kathaṁ
vrajaṁ yāmaḥ** ?

nanu abalāḥ ! evaṁ cet, athaivāgre gacchatā saha gamyatām \|
tatrāhuḥ---tatra gatvā **kiṁ vā karavāma** ? iti \| **vā**-śabdaḥ
samuccaye \| yadyapi cittāpahāreṇa sarvendriyāpahāro'py āyāti, tathāpi
viśeṣataḥ kara-pādāpahāroktiḥ pati-śuśrūṣaṇādi-gṛha-kṛtyasyānyatra
nija-gamanasya ca parihārāya \| anyat taiḥ \|

yad vā, **yac cittaṁ sukhe** viṣaye vā pūrvaṁ sthitaṁ tad
**bhavatāpahṛtaṁ** sat, **uta** api, **na** **praviśaty api** \| kutas
tasmin **kṛtye** karādikaṁ praveśayet ? ity arthaḥ \|

nanu gṛheśvaryaḥ ! tathāpi tad-vicāra-balena praveśyatāṁ,
tatrāhuḥ---**karāv apy apahṛtau** **gṛha-**sambandhi **kṛtye** **na
nirviśataḥ** \|

nanu tathāpy atra tu sthātum ayuktam iti gacchataiva,
tatrāhuḥ---**pādau** ca **bhavatāpahṛtau** svābhimukhyenākṛṣṭau
**padam** api **na calata** iti \| anyat samānam \|

atas tvayy eva **cittaṁ**, tvad-artha-kṛtya eva **karau**, tvat-sthāna
eva **pādau praviśanti**, nānyatreti sūcitam \|

atra narmedam \| vane'smākaṁ prayojanābhāvāt tad-darśanārthaṁ nāgatāḥ
smaḥ, **citta**-vittasya **bhavatāpaharaṇāt** tad-uddeśenātrāgatāś
cauraṁ bhavantaṁ prāptā api grahītuṁ netuṁ ca tathā krośanārthaṁ kutrāpi
gantum api na śaknumaḥ, **bhavatā kara-pādāpaharaṇāt** \| ato
hṛta-dhanāḥ **kathaṁ vrajaṁ yāmaḥ** ? **kiṁ vā karavāmaḥ** ?
stambhanādi-mahā-mantrajña-cora-vare kasyāpy upāyasyāprabhāvād iti
bhāvaḥ \|

niṣedhārthaś cāyam---nanu veṇu-gītena mayā gṛhād ākṛṣṭāḥ suṣṭhu bhrāntāś
ca kathaṁ gantuṁ śaknutha ? tatrāhuḥ---**gṛheṣu bhavatā** udbhavatā
**sukhena apahṛtaṁ cittaṁ yat** yasmāt **gṛha-kṛtye nirviśati** \| yad
vā, **cittaṁ sukha** eva, **na** tu **bhavatāpahṛtaṁ**, yasmāt **gṛheṣu
nirviśati** eva \| **karāv api gṛhya-kṛtye** nirviśataḥ \|
pariśrāntatvam āśaṅkyāhuḥ---**pādau padam** api **kathaṁ na calataḥ** ?
api tu dūram api calata eva \| tataḥ **kathaṁ na yāmaḥ**, api tu yāma
eva \| atra ca **kiṁ karavāma** ? iti \|\|34\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** śravaṇād darśanād \[bhā.pu.
10.29.27\] ity-ādi-sūcitaṁ nija-bhāva-janmāpalapanti---**cittam** iti \|
**no**'smākaṁ **cittaṁ** **sukha** eva vartate, na tu **bhavatā** tasmād
**apahṛtam** \| yasmād **gṛheṣu nirviśati** \| tatra cihnaṁ **karāv
api** **gṛha-kṛtyārthaṁ nirviśata** iti \| yad uktaṁ sumadhyamā \[19\]
iti tatrāhuḥ---**pādau** **kathaṁ tava pāda-mūlāt padam api na calataḥ**
\| tataḥ **kathaṁ vrajaṁ na yāmaḥ** ? api tu yāma evety arthaḥ \| yat
tūktaṁ vrajaṁ prati na yāta kiṁ tv ihaiva sthīyatām \[19\] iti
tatrāhuḥ---**karavāma kiṁ** **vā** ? iti \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vayaṁ tavājñā-bhaṅga-kāriṇyo
na bhavāmaḥ \| tena gantuṁ ca śakyate \| kintu tavaiva doṣāt tan na
ghaṭata iti punar atividagdhā madhyā-dhīrā āhuḥ---**cittaṁ sukhena**
ity-ādi \| **cittaṁ bhavatā sukhenāpahṛtam** anāyāsena coritam, na tu
corāntareṇa tvat-prayatna-viśeṣeṇa, **yac cittaṁ gṛheṣu nirviśati**,
ataś cittābhāvāt tan na bhavati \| kim asmākaṁ dūṣaṇam ? tarhi cittaṁ
dīyat \|

sa-cittāḥ satyo gṛhaṁ vrajatety āśaṅkyāhuḥ---**uta** vismaye \|
**karāv** api **gṛhya-kṛtye na nirivśataḥ** \| ataḥ paraṁ tvat-sevāyām
eva karau nirviśataḥ, na gṛhya-kṛtya ity arthaḥ \| tena tatra gatvaiva
kiṁ prayojanam ?

nanu, tathāpi mad-ajñāto yāta, varaṁ gṛha-kṛtyaṁ mā kārṣam ity
āśaṅkyāhuḥ---**pādāv** iti \| **tava pāda-mūlāt** caraṇa-samīpāt
**padam** api **pādau na calataḥ** \| tayoḥ stambho jātaḥ \| kathaṁ yāma
ity āhuḥ---**yāmaḥ katham** ? iti \| na gatvā kiṁ kariṣyathety
āhuḥ---**karavāma kiṁ vā** ? tad eva na vidmahe, kiṁ vā kariṣyāmaḥ ?

athavā, **yac cittaṁ gṛheṣu nirviśati**, tad **bhavatāpahṛtam** \|
saṁsāra-tāpa-taptam asmākaṁ tu cittaṁ bhavatāpahṛtam \| ato **gṛheṣu
sukhe** sukha-nimittaṁ **na nirviśati** \| sarvam anyat samam \|\|34\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu
mad-ājñollaṅghanenehāvasthāne mahad aniṣṭaṁ syāt \| tato yad vahninā
bhava \[?\] darśanārtham āgatānāṁ bhavatīnāṁ gṛha-gamanam evocitam iti
cet, tatrāhuḥ aśakyatvāt tvad-adhīnam iti **cittam** iti \|
bhavad-darśanāt prāk **cittaṁ gṛheṣu** **gṛha-kṛtyeṣu niviṣṭam āsīt** \|
tac cittaṁ **sukhena** svarūpeṇa **bhavatāpahṛtam** \| yad vā,
**sukhena** gṛha-sukhena saha **apahṛtaṁ** sukham apahṛtam eva \| ato
duḥkhātmakatvād gṛhās tyaktāḥ \|

kiṁ ca, bhavantyaḥ vana-darśanārtham āgatāḥ, tad api ca jātaṁ,
darśana-vyāpārasya cittādhīnatvāt \| etāvat-paryantam \[**karau**\]
evāpi **gṛha-kṛtye niviṣṭau**, astāṁ, tayor api
karma-karaṇa-sāmarthyasya tvayaivāpahṛtatvād idānīṁ **gṛha-kṛtye na
niviśataḥ** \| etāvat-paryantaṁ **pādāv** api itas tato gamane niviṣṭau,
āstāṁ, tāv api gamane \[na?\] niviśataḥ, tayor api gates tvayaivāpahṛtam
\| **pādau padaṁ** svakīyaṁ sthānaṁ prati **na calataḥ** \| tava
**pāda-mūlād vrajaṁ kathaṁ yāmaḥ** ? atha yena kenāpy amānena (?) gatvā
kiṁ karavāmaḥ ? karayoḥ pādayoś ca śūnyatvāt \|

yad vā, tad yāta mā ciraṁ goṣṭhaṁ śuśrūṣadhvaṁ patīn satīḥ \[bhā.pu.
10.29.22\] iti tadedam apy aśakyam ity āhuḥ---**tac cittaṁ
bhavad-apahārāt** prāk **sukhena** yatnena **gṛhe** tat-tad-vyāpāreṣu
niviṣṭam āsīt, **tac** cetanāpahāriṇā **bhavatāpahṛtam**, idānīṁ **na
nirviśati** \| syāma sundara te dāsyaḥ karavāma tavoditam \[bhā.pu.
10.22.12\] iti pratiśrutaṁ dāsyaḥ satyo **vo**\'smābhiḥ kriye, tad api
cittam apahṛtaṁ na bhavet, śūnya-cittāsu tava yogasya akiñcitkaratvāt,
kiñcit paty-ādi-śuśrūṣā karādhīnā tayor api kriyā-śaktes
tvayaivāpahṛtatvāt, kriyā-śaktim antareṇa paty-ādi-sevanasyāśakyatvāt na
tu na kiñcin niyujyate \|

ito vrajaṁ yāta iti tatrāhuḥ---**pādau** itaḥ **te** ca
**pāda-mūla**-sthānāt ekam api **padaṁ na calataḥ**, gamanam apy
aśakyaṁ, na dūrataḥ karma karaṇam ity arthaḥ \| gatim antareṇa pādayor
vidyamānatvena yadi gamanaṁ sambhāvyate, tadā pādapānām api gamanaṁ
sambhavet, teṣām api padānāṁ vidyamānatvāt \|

ayaṁ bhāvaḥ---iyaṁ līlā nirodhātmikā \| vraja-devīnāṁ cittaṁ svayam
ākṛṣya sva-citte niveśitaṁ kṣīra-nīravad āśliṣṭam \| tato niṣkāśayitum
aśakyam \| **cittam** iti sarvendriyopalakṣaṇam \| ataḥ sarvasvam
apahṛtya prasthānaṁ narmaṇaiveti \|

nanu veṇu-nādātmakena mahā-mohana-mantreṇāsmān vane āhūya kim iti
viḍambayasi ? iti manasi nidhāyāhuḥ---**cittaṁ sukhena** ramaṇa-sukhena
nimittena **bhavatāpahṛtam** \| ata eva tava **gṛheṣu**
kuñjādi-mandireṣu yasmāt **niviśati** rantuṁ praviśati, **karāv** **api
gṛhya-kṛtyeṣu** puṣpa-śayyādi-racanāsu nirviśataḥ, paty-ādi-śuśrūṣaṇasya
tyaktatvāt \| **pādau tava pāda-mūlād** anya-**padaṁ** sthānaṁ prati
**na calataḥ,** ihaivāvasthānādhyavasāyasya kṛtatvāt \| tava caraṇena
saha nṛtyaṁ kariṣyataḥ \| tasmāt **vrajaṁ kathaṁ yāmaḥ** ? kim-arthaṁ
yāmaḥ ? na kiñcid api, vrajasya tyaktatvāt \| anyathā vāntāśinyo bhavema
\| atho\'smākam adhyavasāyaṁ jñātvā vilāsopayoginī-kṛtye niyuṅkṣveti \|
kiṁ ca, abhīṣṭaṁ **karavāma** iti dāsībhavitum āgatā viddhi \|

yad vā, cittādy apahṛtya vraja-prasthāpane kṛte sati tava kim abhīṣṭaṁ
bhaviṣyati ? asmad-avasthā-darśanena paty-ādibhiḥ pṛṣṭāḥ kiṁ vadiṣyāmaḥ
? ataḥ kiṁ dāsyaṁ karavāma ? iti svīkṛte\'smān niyuṅkṣveti bhāvaḥ \|

yad vā, tad yāta iti yadi sarvātma-bhāvena vraja-gamanaṁ praty anujñā
dīyate, tarhi asmākaṁ yac cittādy apahṛtaṁ, tat punaḥ pratyarpayeti \|
tac ca tavāśakyaṁ, yathā nīra-kṣīraṁ tad eva pṛthak kartuṁ na śakyam,
tathāsmac-cittādy apahṛtya sva-cittādiṣv ekīkṛtaṁ, punaḥ pṛthakkṛtya
tasya pratyarpaṇaṁ tavāśakyam iti \| tathā vraja-gamanam asmākam apīti
\|\|34\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyās tu svīya-premāṇaṁ
sarasaṁ dyotayantyo bhoś caura-cakravartin ! na vayam anyārtham āgatāḥ,
kintu tvayā coritaṁ pratisvaṁ dhanam eva jighṛkṣava ity āhuḥ, **cittaṁ
bhavatā apahṛtam** \| na ca tatrānya-corasyeva tava ko'py adhikaḥ
prayatno'bhūd ity āhuḥ---**sukhena** iti \| veṇu-randhreṣu
phutkāra-mātreṇaivety arthaḥ \|

na ca tac citta-dhanam asmākam alpataram ity āhuḥ---**yac** cittaṁ
**gṛheṣu** sarveṣv eva **niḥ**śeṣeṇa **viśati**, atas tad-apahāreṇa
tvayāsmākaṁ cittābhāvāt tāni jvalantu samṛddhyantu vā, kim asmākaṁ taiḥ
? ity anudhvanitam \| atiśayoktyā **gṛheṣu** śrotrādīndriyeṣu
tat-tat-sāphalyārthaṁ yat **nirviśati**, yad vinā sarvendriyāṇy api
viphalībhavantīti bhāvaḥ \| ataś cittāpahārād eva sarvendriyāṇy api
tvayā apahṛtānīty āhuḥ \| **karāv api** yau **gṛha-kṛtyeṣu nirviśataḥ**
\| te tu netre śrotre api etāni sarvāṇy apy apahṛtānīty arthaḥ \|

nanu, bho adya tāvad gacchata śvaḥ para-śvo vā vivicya vaś cittaṁ
dāsyāmīti tatrāhuḥ---**pādāv** asmākaṁ **padam** ekam api **na calataḥ**
yad vinety arthaḥ \| ataś cittaṁ dehi, tata eva yāma iti bhāvaḥ
\|\|34\|\|

**\...**

\|\| 10.29.35 \|\|

siñcāṅga nas tvad-adharāmṛta-pūrakeṇa

hāsāvaloka-kala-gītaja-hṛc-chayāgnim \|

no ced vayaṁ virahajāgny-upayukta-dehā

dhyānena yāma padayoḥ padavīṁ sakhe te \|\|

**śrīdhara-svāmī (bhāvārtha-dīpikā) :** ataḥ **aṅga** ! he kṛṣṇa !
**no**'smākaṁ **tavādharāmṛta-pūrakeṇa** tavaiva **hāsa**-sahitena
**avalokena kala-gītena** ca **jāto** yo **hṛc-chayāgniḥ** kāmāgniḥ, taṁ
**siñca** \| **no ced** ayaṁ tāvad eko'gniḥ, tathā **virahāt** janiṣyate
yo'**gniḥ**, tena ca **upayukta-dehā** dagdha-śarīrā yogina iva te
**padavīm** antikaṁ **dhyānena yāma** prāpnuyāmaḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svābhīṣṭaṁ nivedayantya
āhuḥ---**siñca** iti \| yatas tvayā vayaṁ
sarva-vyavahāra-sādhanāpahāreṇāsamarthāḥ kṛtāḥ \| atas tvam eva **naḥ**
kāmāgniṁ nirvāpayety āhuḥ \| **kala-gīta-**padaṁ pūrvaṁ vyākhyātam \|
yad vā, **kala-gītena** madhura-gānena hṛc-chaya eva
santāpa-janakatva-sāmyād agnir **hṛc-chayāgniḥ**, tam \|
**adhara**-**niṣṭhāmṛta**-pravāheṇa **siñca** nirvāpaya \| **no ced**
anyathā \| *tāvad* adhunā \| *tena* dvitīyena ca \| **padavīṁ**
sāmīpyam, padavī nikaṭe mārge viṣṇau ca pāda-rakṣake iti śāśvataḥ \|
\"ante yā matiḥ sā gatiḥ\" iti nyāyena vayaṁ tu tvāṁ prāpsyāma eva\|
hastāv eva mardayatas tava śāṭhya-mātraṁ strī-vadha-mātraṁ
cāvaśekṣyatīti bhāvaḥ \| dṛṣṭānto\'tra dīkṣita-patnī \|\|35\|\|

---------------------------------------------------------------------------------------------------------------------

**kaivalya-dīpikā :** tasmād ayam asmat praṇayo mānya ity
āhuḥ---**siñcāṅga** iti \| **aṅga** aho ! **amṛtaṁ** sudhā **pūrakaḥ**
pravāho **hṛcchayāgniṁ** kāmāgnim \| **hāsādibhir** indhanair uddīpitam
\| **kalaṁ** madhuram \| adhara-sudhāṁ pāyayasvety arthaḥ \| **no cen**
na siñcasi cet, tatrāhuḥ---**upayuktaṁ** dagdhaṁ śābdya-mātraṁ
tavāvaśekṣyati \| vayaṁ tu tat-pāda-sannikṛṣṭā bhaviṣyāma evety arthaḥ
\|\|35\|\| \[mu.pha. 11.29\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** maraṇam eva śaraṇam
iti niścitya madhyā āhuḥ---siñcāṅga na ity-ādi \| he **hāsāvaloka** !
hāsena sahito\'valoko yasya, he tathābhūta ! **kala-gītena** janito yo
**hṛc-chayāgnis** taṁ **siñca** nirvāpaya \| hṛdi śete iti hṛc-chayo
manorathaḥ \| sa evādhunāgnir abhūt, dāhakatvāt \| kena sekaḥ ?
tatrāha---**tvad-adharāmṛta-pūrakeṇa** \|

nanu tena seke sa tu vardhiṣyate ? vaidyutasyāgner varṣā-jalena seko hi
vardhāpaka eva, na tu tac-chāmana iti prasiddhir iti ced vardhatāṁ nāma
\| tvad-adharāmṛta-sikta-hṛc-chayāgninā vayaṁ na dahyāmahe, virahāninā
dahyāmaha ity āhuḥ---no ced ity-ādi \| **no ced** yadi na sicyate, tadā
**virahajāgny-upayukta-dehāḥ** satyas tava **dhyānena tava pādayoḥ
padavīm** antikaṁ **yāma** gacchema ity ākṣepayety arthaḥ \| dhyānenety
asyāyam arthaḥ---maraṇe yā matiḥ, sā gatir iti \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : siñca** nirvāpayety arthaḥ
\| jala-pravāheṇa agnim iveti rūpakato jñeyam \| ādau kriyā-nirdeśaḥ
paramārti-vaiyāgryeṇa \| **na** ity asya **hṛcchayāgninā** samāsāntaḥ
praviṣṭenāpi sambandhaḥ \| **tvac**-chabdas tvayā janitāgnes tvayaiva
nirvāpaṇaṁ sambhaved iti vivakṣayā **pūra**-śabdena agner mahattāpi
dhvanitā \| anyathā alpenaiva jalena nirvāpaṇa-siddhyā **pūrakeṇa** ity
anupayogaḥ \| svārthe kaḥ \|

**hāsādīnāṁ** krameṇa dhṛtendhana-vātatvaṁ dhvanitam\| hṛdi śete
vasatīti **hṛc-chayaḥ** kāmaḥ \| atas tan-nivartakauṣadhasyāpy
antaḥ-praveśanāpekṣayā **adharāmṛta-pūrasya** pānaṁ,
tathānanya-pratikāryatvaṁ ca sūcitam \|

yadyapi nāyikānāṁ nāyake sambhoga-prārthanaṁ vyaṅgyatayaivopayujyate, na
tu sākṣād vyaktatayā, tathāpi lokottara-prauḍhānurāgāṇāṁ tāsāṁ
paramārti-bhareṇa vicārāpagamāt tan nātra virudhyate \|

yad vā, **tvad-adharāmṛta-pūrakeṇa** tvad-adharāmṛtena varṇamayatām iva
gatena śrotṛ-janān pūrayati āpyāyatīti tvad-adharāmṛta-pūrakaṁ vacanaṁ,
tena **hṛc-chayāgniṁ** hṛdaya-varti santāpaṁ **siñca** nāśayeti
vacanāmṛtenāsmākaṁ tāpaṁ nāśayety arthaḥ \| **no cet,** yadi na siñcasi,
**dhyānena** iti \"maraṇe yā matiḥ sā gatiḥ\" ity-ādi nyāyena
nijeṣṭa-siddhau paramotkaṇṭhayā sādhana-viśeṣa uktaḥ \| **yāma** iti
sambhāvanāyām, prāpsyāma vety arthaḥ \| tatra cāsambhāvanā
tvat-sakhya-prabhāvena nāstīty āśayena sambodhayanti---**sakha** iti \|
anyat tair vyañjitam \|

yad vā, tvat-**pādayor** eva **dhyānena** cintayā yo **virahāgniḥ**,
tena **upayukta-dehāḥ** \| tatra **dhyānena** iti virahāgner
adhikoddīpane sādhanam \| yad vā, **virahajāgny-upayukta-dehānāṁ**
gopīnām eva **dhyānena padayoḥ padavīm** antikaṁ nityātyanta-saṁyogam
ity arthaḥ \| **yāma** yāsyāma eva \| ataḥ śāṭhya-mātraṁ ca
strī-vadha-mātraṁ ca tavāvaśekṣyati \| **vayaṁ** tu tvat-saṁyogam
avaśyaṁ prāpsyāma eveti \|

yad vā, **virahajāgny-upayukta-dehā** api **padayoḥ padavīṁ** mokṣa ity
arthaḥ \| **yāma** iti prārthanā \| nanu, kathaṁ mad-bhaktānāṁ mokṣaḥ
syāt ? tatrāhuḥ---**dhyānena** mokṣasyaiva cintayā vāñchayety arthaḥ \|
nanu, tathāpi nāsau vo ghaṭeta, tatrāhuḥ---**sakhe** iti \| sakhyenedam
eva hitaṁ naḥ kriyatām ity arthaḥ \| iti mahārtyātyantābhāva-prārthanam,
mokṣasyātyantābhāvatāśrī-bhāgavatāmṛtottara-khaṇḍe vivṛtaiva \|

yad vā, **dhyānena padavīṁ** vaikuṇṭhākhya-padaṁ tāṁ **yāma** iti
kadācid bhaktādīnāṁ kenacid duḥkhena mokṣādi-prārthanam iva
vṛndāvana-vihāraika-priyāṇāṁ tāsāṁ śrī-vaikuṇṭha-loka-prārthanam api
dukha-bharād eva \|

yad vā, **dhyāna**-viṣayaṁ yā **virahajāgny-upayukta-dehā** gopyaḥ, tā
api bhavat-padābjāntikaṁ **nayāmaḥ**, prāpayiṣyāmaḥ, kim utātmanaḥ ? ity
arthaḥ \| iyaṁ prema-madoktiḥ \| kiṁ vā, **nayāma** iti sakhyena
prārthanam eva \|

yad vā, **tava padayor dhyānena virahajāgny-upayukta-dehā** yā gopyaḥ,
tāsāṁ **padavīṁ yāma** mariṣyāma ity arthaḥ \| tatas tvam apy
anutapsyasa ity abhipretyāhuḥ---**sakha** iti \| tāsāṁ tenaiva dehena
rāsa-krīḍā-prāpti-pakṣe ca paty-ādibhir baddhatvāt
tan-mocanārtha-dhyānāc ca, kṣaṇaṁ tāsām anāgamanenāntya-daśā-mananād iti
dik \|

yad vā, **dhyānenāpi tava pādayor** antikaṁ **yāsyāmaḥ** kiṁ ? kākvā \|
api tu tvayā paścāt prārthitā api na yāsyāma eveti \| kiṁ vā,
sarva-sāmagrī-yukte\'smin janmani tad-asiddhyā parasmin
tasyāsambhāvyatvād iti bhāvaḥ \|

yad vā, janmāntare **dhyānenāpi te padayor** antikaṁ mārgam api na
**yāma** iti premārti-bhareṇa prārthanam \| tatra ca sakhītvenaiva ity
āśayena sambodhayanti---**sakhe** iti \| alam ativistareṇa, anena tad
yāta ity asyottaram \| **hṛc-chayāgni**-nirvāṇe sati yatnād yātum api
śaknumaḥ \| anyathā ca mariṣyāma eveti \| kiṁ tatra yānādinā ? iti \|

śleṣārthaḥ---**aṅga** ! he mahā-lampaṭa ! **naḥ** asmākaṁ
**hāsāvaloka-kala-gītena** sahajena **jāto** yas tava **hṛc-chayāgniḥ,**
taṁ **tvad-adharāmṛta-pūrakeṇa** eva **siñca** \| asmākaṁ madhye sā
kācin nāsty eva, yasyā adharāmṛtena sva-kāmāgniṁ sekṣyatīty arthaḥ \|
iti sva-vargyāṇāṁ sarvathā nairapekṣyaṁ sūcitam \|

atha ca svābhīṣṭa-parama-madhura-vastuni durlabhe sati lubdhaiḥ
svasyaivādhara-puṭī lihyate iti parihāsa-bhaṅgī vyaṅgyā---**no cet**
yady evam aśrutvā durāgrahān na virato\'si, tadā **vayaṁ**
sva-pati-**virahajāgny-upayukta-dehā** vayaṁ **bhavema**, varaṁ
mriyemahīty arthaḥ \| tathāpi **sakhe** sendriye **dhyāne** cintane\'pi
**tava padayoḥ padavīm** api **na yāma** na yāsyāma ity
arthaḥ\|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ dvitīya-dik-sthitā
api punar āśām evotkaṇṭhā sphuṭam eva vadantyas tat-pūrter apy
avaśyam-bhāvitāṁ prauḍhyā nirdiśantyas tad-āpāta-pratyākhyānena tvayi
doṣa-mātraṁ paryavasyatīti rītyā vivakṣitam upasaṁharanti---**siñca**
iti nirvāpayety arthaḥ \| ādau kriyā-nirdeśaḥ paramārti-vaiyāgryeṇa
**naḥ** ity asya hṛc-chayāgninaiva sambandhaḥ \|
tat-puruṣasyottara-pada-pradhānatvāt hāsasya sambandhi-padaṁ tavety eva
labhyate prakaraṇa-balāt, vināpi **tvac-**chabdam artha-bodhe sati
tan-nirdeśas tvayā janitāgnes tvayaiva nirvāpaṇaṁ yuktam iti vivakṣayā
**pūra**-śabdenāgner mahattvam api dhvanitaṁ, svārthe kaḥ \|

**hāsāvaloka-kala-gītayoḥ** krameṇa dhṛta-vātatvaṁ dhvanitam \| hṛdi
śete vasatīti **hṛc-chayaḥ** kāmaḥ, atas tan-nivartanauṣadhasyāpy
antaḥ-praveśanāpekṣayā **adharāmṛta-pūrasya** pānaṁ,
tathānanya-pratikāryatvaṁ ca sūcitam \|

idaṁ ca sambhogasya sākṣāt prārthanaṁ
tadīya-veṇu-tanu-mādhurya-madhu-matta-cittānāṁ
lokottara-prauḍhānurāgārti-nartita-mahotkaṇṭhāvaguṇṭhitānāṁ rasenāpi na
viruddhyate, niṣedhārthāc channatayaivoktatvāt tu nitarām iti \|
vyatirekeṇa tad eva dṛḍhayanti---**no ced** iti \| yadi na siñcasi,
tadāpi **dhyānena** iti \"maraṇe yā matiḥ sā gatiḥ\" ity-ādi-nyāyena
**yāma** sampraty eva prāpsyāma ity arthaḥ \| prāpta-kāle loṭ \| tatra
ca, **sakhe** ! iti sambodhya sveṣu sneham udbodhayanti \|
atrānvaya-krameṇābhiprāyāś caite \|

nanu, hāsādija-hṛc-chayāgni-sekaṁ sādhanaṁ mama jala-bhājanam atra kim
iva dṛśyate ? iti parihāsam āśaṅkyāhuḥ---**amṛta-** iti \| amṛtenaiva
tat siktaṁ syāt, na tu jalādinā \| tatrāpi tasya **pūreṇa**, na tu
yat-kiñcin-mātreṇa \| svārthe kan \| tenaivety arthaḥ \|

nanu, tad api durlabhaṁ, kutra lapsye ? tatrāpi tasya pūrasya
atyantāsambhava ity āśaṅkya katham idaṁ gopayasīty
āhuḥ---**tvad-adhara-** iti \| aho nānyena amṛtena tac-chāntiḥ syāt,
kintu **tvad-adhara**-sambandhinaiva \| tatrāpi tasyāgner
atyanta-vṛddher yuvatī-koṭibhir apy aparisamāpyena tat-pūreṇaiveti
mahā-tṛṣṇā sūcitā \| evam agre vakṣyamāṇasyāmṛtasya ca
parama-vailakṣaṇyam \|

nanu, **dhyānena yāma** iti jhaṭiti deha-tyāgaṁ sūcayantīnāṁ bhavatīnāṁ
tat-sādhanaṁ ca dṛśyate\| tatrāhuḥ---**viraha-** iti \| \"aye ! anyā
iva kiṁ vayam anurāga-hīnāḥ, yena bāhyam agny-ādikaṁ tat-sādhanaṁ
mṛgayāmaḥ ? kintv antar eva svata eva tad udeṣyati\" iti bhāvaḥ \| anyat
taiḥ\|

yad vā, evaṁ vivakṣitam upasaṁharantyaḥ, nanu durghaṭe\'sminn arthe
katham atitvarayatha? ity āśaṅkyātiduḥkhāt durghaṭatvam eva satyam ity
āhuḥ---**no ced** iti \| **dhyāne\'**pi **na** eva **yāma**, yataḥ
**virahajāgner** eva **upayuktā** ucitā **dehāḥ**, na tu
saṁyogāmṛta-yogyā yāsāṁ tāḥ \| adhunātra tad-asiddhyā kālāntare\'pi
janmāntare\'pi virahasyaiva niścitatvād iti bhāvaḥ \| **sakhe** iti
tasyāpi tatra bhāvi-duḥkhaṁ darśayanti \|

yad vā, jhaṭiti tat-prāpty-abhāvena deha-tyāgaṁ sūcayantya
āhuḥ---janmāntare\'pi **dhyānena** api **te padayor** antikaṁ mārgam api
vā **yāma** iti prārthanam \| tatra ca sakhītvenaivety āśayena
sambodhayanti---**sakhe** iti \| anena sumadhyamā \[19\] ity asyottaraṁ
bhavad-āśayedṛśa-sad-guṇa-deho\'pi tyājyaḥ, tyakte\'pi tasmin bhavān na
tyājya iti śloka-dvayam idam aiśvaryamayārthe\'pi prāyaḥ samānam \|

niṣedhārthaś cāyaṁ---tasmād **aṅga** ! he mahā-lampaṭa ! **naḥ** asmākaṁ
**hāsāvaloka-kala-gītena** sahajena jāto yas tava **hṛc-chayāgniḥ,** taṁ
**tvad-adharāmṛta-pūrakeṇa** eva **siñca** \| asmākaṁ madhye sā kācin
nāsty eva, yasyā adharāmṛtena sva-kāmāgniṁ sekṣyatīty arthaḥ \| iti
sva-vargyāṇāṁ sarvathā nairapekṣyaṁ sūcitam \|

atha ca svābhīṣṭa-parama-madhura-vastuni durlabhe sati lubdhaiḥ
svasyaivādhara-puṭī lihyate iti narma-bhaṅgī vyaṅgyā **no cet** yady
evam aśrutvā panthānam asmākaṁ nirundhan durāgrahān na viramasi, tadā
**vayaṁ** sva-pati-**virahajāgny-upayukta-dehā** bhavema, vayaṁ
mriyemahīty arthaḥ \| tathāpi **dhyāne** cintane\'pi **tava pādayoḥ
padavīm** api **na yāma**, na yāsyāma \| **sakhe** iti bāla-krīḍāyāṁ
prāpta-sakhyatvenāsmad-dharma-niṣṭhāṁ jānāsy apīti bhāvaḥ \|

yad vā, **ced** iti niścaye \| dhatte padaṁ tvam avitā yadi
vighna-mūrdhni \[bhā.pu. 11.4.10\] itivat\| tataś ca naiva
**virahajāgny-upayukta-dehā vayaṁ** tato **dhyāne**\'pi naiva **yāma**
iti \|\|35\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** agṛhān pratiyāta \[27\] iti
sa-tṛṣṇaṁ yad uktaṁ, tatrāhuḥ---**siñca** iti \| **aṅga**, he kāmuka,
**no**'smākaṁ svābhāvikāt **hāsāvaloka**-sahitāt **kala-gītāj jāto** yas
tava **hṛc-chayāgniḥ,** taṁ **tvad-adharāmṛta-pūrakeṇa** eva **siñca**
\| asmadīyasya tasya kathañcid aprāpyatvād iti \| anyo'pi rasa-lubdho
lobhya-vastuno'prāptau nijauṣṭham eva leḍhīti narma ca vyañjitam \|

tatra hetum āha---**naḥ** iti \| dhatte padaṁ tvam avitā yadi
vighna-mūrdhni \[bhā.pu. 10.4.10\] ity-ādivat atra **cec**-chabdo'pi
niścaye \| tataś ca yasmāt niścitam eva **vayaṁ te** tava
**virahajāgny-upayukta-dehā** no bhavāmaḥ \| tato **dhyāne** viṣaye'pi
**tava padayoḥ padavīm** api **na yāmaḥ** na spṛśāmaḥ \| **sakhe** iti
sambodhya prācīna-mitho-bālya-krīḍā-gata-sauhṛdya-prakaṭanena
nija-vacasa ārjavaṁ prakaṭitavatyaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he vibho ! karaṇīyaṁ
vartate, kariṣyāmaś ca \| tad eva tvaṁ yady evaṁ karoṣi, tadā tat
kariṣyāma eva \| kiṁ mayā kartavyam ? iti cet, śrūyatām iti punar
madhyā-dhīrā evāhuḥ---**siñcāṅga na** ity-ādi \| he **aṅga** ! **no
gītajaṁ** kathanajaṁ **hṛc-chayāgniṁ siñca** \| hṛdi śete hṛc-chayo
yo'gnir bhavad-upekṣā-pratipādaka-vacana-rūpaḥ **agniḥ**, taṁ nirvāpaya
\| kena ? **tvad-adharāmṛta-pūrakeṇa**, praśaṁsāyāṁ kaḥ \| he
**hāsāvaloka** ! kala-hāsa-sahitā **avaloka-kalā** nirīkṣaṇa-sauṣṭhavaṁ
yasya \| **no ced** yady evaṁ na karoṣi, tadā
**virahajāgny-upayukta-dehā dhyānena te** tava **padayoḥ padavīṁ yāma**,
na tu yāsyāmaḥ \| eko'gnir yo'yaṁ vartate, sa tu dāhaka eva, na mārakaḥ
\| mārakas tu **virahaja** eva \| ayaṁ tu gītajatvād vāgja eva \|
tenānena śuṣkās tena tat-kṣaṇam eva bhasmībhaviṣyāma iti vākyārthaḥ
\|\|35\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ dainya-nivedanena
śrī-kṛṣṇasya citta-mārdavām alakṣayantyo virahāgninā dahyamānāśayās taṁ
soḍhum apārayantyaḥ prārthayante---**siñca** iti \| **aṅga** ! bho kṛṣṇa
! **no**\'smākaṁ **siñca** tarpaya \| kim iti prekṣāyāṁ prastutaṁ
nivedayanti---taveti prakaraṇa-vaśāt jñātavyam \| tavaiva
**hāsa**-sahito\'**valokaḥ kala-gītaṁ** ca, tābhyāṁ **jāto** yo
**hṛc-chayaḥ** kāmaḥ, sa eva **agniḥ** dāhakam iti \|

kena sādhanena nirvāpanīyaḥ ? ity apekṣāyām āhuḥ---**tavaivādharāmṛtasya
pūraḥ** pravāhaḥ, tad eva kaṁ jalaṁ, tenety arthaḥ \|

kiṁ ca, kāma-rūpasya hṛd-rogasya nidānaṁ jānīmaḥ, tan-nivartakam
auṣadham api jānīmaḥ \| parantu nidānam api tvad-adhīnam auṣadham api
tvad-adhīnam iti \| ato\'yam adhunaivotthitaḥ **agniḥ** asmākaṁ dagdhum
upakrānto\'sti \| yāvan niḥśeṣaṁ na dahati, tāvat pratīkāraṁ kriyatām \|
yathā kāliya-damane dāvāgni-pānena sarveṣāṁ vrajaukasāṁ rakṣā kṛtā,
tathā asmād api vahner asmān rakṣa \|

kiṁ tv ayam agniḥ pātuṁ na śakyo, yato\'ntar eva dāhako, na bahiḥ \|
atas tvayā pāte sati asmākam iva tavāpy etad dāho bhaviṣyatīti pāne
bhavān na yujyate \| kiṁ cāntara-dāhakatvam asmābhir evānubhūtam \| sa
tu dāvāgniḥ kenāpy asureṇotpāditaḥ \| ayam agnis tavaiva
**hāsāvaloka-kala-gītābhyāṁ janitaḥ,** atas
**tavaivādharāmṛta-pūrakeṇa** śaitya-hetunā dāvāgner api etasyāgner
mahattvam ālokya nirvāpayeti \| dāvāgneḥ sarvākṣi-gocaratvaṁ dṛṣṭam,
etasyāgneḥ kasyāpy akṣi-gocaratvaṁ na \|
**adharāmṛta**-pānenāntas-tāpa-nivṛttau satyāṁ svayam evāgniḥ nirvāṇaṁ
gamiṣyatīti bhāvaḥ \|

idam atra tattvam \| nidāne nivṛtte rogo\'pi nivartata iti prasiddheḥ \|
rahasy asmābhiḥ kriyamāṇena adharāmṛta-pānena sukhotpattau jātāyāṁ
tavākṣi-nimīlane jāte sati hāsāvaloka-kala-gītayor api kṣaṇa-mātroparamo
bhaviṣyati \| ata eva nidānoparatau kenāpy alakṣito hṛc-chayāgner apy
uparamo bhaviṣyatīti bhāvaḥ \| yadyapi nāyikānāṁ svayam
evādharāmṛta-prārthanaṁ kāma-śāstra-viruddhaṁ rasa-janakaṁ na, tathāpi
mohitānāṁ parama-premavatīnāṁ yuktāyukta-kathana-viveka-rahitānām āsāṁ
hṛc-chayāgni-jvālāvalīḍhatvād evam uktam \|

vyatireke tava mahatīyaṁ kīrtir asmākaṁ ca mahatī sat-kīrtir
bhaviṣyatīty āhuḥ---**no cet** \| yadi hṛc-chayāgniṁ na nirvāpayasi,
tadā **vayaṁ** tava **pādayoḥ dhyānena padavīm** antikaṁ **yāma**
yāsyāmety arthaḥ \| yad vāto dhyānena padayoḥ padavīṁ mārgayāmaḥ, idānīm
eva prāpnuyāmaḥ, na tu kālāntare \|

tatra maraṇe vyavasāyātmakānāṁ bhagavad-vimukhānāṁ paty-ādīnāṁ
saṅga-janita-doṣasya prāyaścittāntareṇānivartyatvam āśaṅkya,
agni-praveśa-janita-śuddhyā śrī-kṛṣṇa-prāpti-yogyatāṁ
sambhāvyāhuḥ---**virahaja**- iti \| **viraha-jāgny-upayukta-dehā** iti
**hṛc-chayāgnir** antara-dāhakaḥ mano dagdhvā bhasmani jāte tasmād
avaśiṣṭena kenacid visphuliṅgena hetunā, atas tathā śuṣke śarīre
kāṣṭha-prāye jāte, tasmin patite nānya evāgnir utpadyate, tam
evāhuḥ---adharāmṛtāprāptā virahā janiṣyate \| ato\'gninā **upayuktā**
dagdhā **dehā** yaṣāṁ tāḥ, vayam \|

yad vā, **virahajāgner** eva **upayuktā** anucitā, na tu ramaṇa-yogyā
**dehā** yāsāṁ, tāḥ, bhagavad-vimukhānāṁ saṁsargeṇa malinatvāt \| ata
eva malinasya ramaṇāyogyatvam ālakṣya, bhavatā pratyākhyātāḥ, tad yāta
\[19\] iti \| idānīm ayogyaṁ dehaṁ dagdhvā te **padayoḥ dhyānena**
hetunā **padavīṁ** sāma-yogyaṁ sthānaṁ ramaṇa-yogena śuddha-dehena
yāsyāmaḥ \| he **sakhe** ! iti sambodhanenaitat jñāyate \| yas tu sakhā,
sa tu sakhīnāṁ vañcako na bhavati \|

nanu, mayā kiṁ vañcanaṁ kṛtam ? iti cet,
tatrāhuḥ---**hṛc-chayāgni**-nirvāpake auṣadhe vidyamāne\'pi na dadāsīdam
eva \| yad vā, yogina iva **dhyānena** idānīṁ **te padayoḥ padavīṁ**
sānnidhyaṁ **yāmaḥ**, prāpnumaḥ \| kṣaṇāntare
**virahāgni-**dagdha-**dehās te padayoḥ padavīṁ** śuddha-caitanyena
avyavahitaṁ sāṁnidhyaṁ prāśyāmaḥ \| asmin dehe dagdhe sati, tvayi
nirghṛṇatvaṁ duḥkīrtimattvaṁ paryavasyati \|

ayam abhiprāyaḥ---**hāsāvalokaḥ** sandhukṣaṇaṁ, **kala-gītaṁ** ca vāyuḥ
\| ata ubhābyāṁ **janito hṛc-chayāgniḥ** sa cālaukikaḥ
**tavādharāmṛta-pūrakena** upaśāmyati, adharāmṛtasyāpy alaukikatvam \|
ata evālaukikenāmṛtenālaukikāgni-praśamaṁ, na tu
deva-bhogyāmṛtenopaśamaḥ, tasya saṁsāra-tāpa-hetutvāt \| yataḥ sa eva
hṛc-chayāgnir adharāmṛta-pānābhāve virahāgnim utpādya dehaṁ bhasmīkaroti
\| ato hṛc-chayāgni-yuktā eva tvāṁ prāpsyāmaḥ \| tadā sa tāpas tvayy api
sañcariṣyatīti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho
samprayoga-samayānya-samayo\'pi sundarīṇāṁ nirvastrāḥ kāyā didṛkṣitā ye
āsan, te cīra-haraṇa-dine dṛṣṭāḥ, tathaiva madhu-pānānya-samaye\'pi
bhāvavatīnām āsāṁ nirlajjaṁ vacanaṁ śuśrūṣitam āste \| tad adhunāpi na
śrūyate \| hanta hanta veṇu-nādena kāma-mayena nonmāditāḥ \| punaś ca
vācaḥ peśair vihvalīkṛtāḥ \| yac cālambya
lajjā-viveka-dharma-dhairyādīni tiṣṭhanti, tac cittam apy apahṛtaḥ \|
tad apy etāḥ prāyaḥ salajjam eva bhāṣante, na tv ābhyantara-bhāvam
adhunāpi vācā samyag udghāṭayantīti manasi parāmṛśati sati śrī-kṛṣṇe
kāścin mukhyatamā unmāda-sañcāri-prābalyena viparyastīkṛta-prakṛtaya
āhuḥ---**siñca** iti \|

atra **hāsa**- ity asya sambandhi-padam arthāt tavety eva labhyate \|
tataś ca **aṅga** ! he kṛṣṇa ! tava **hāsa**-sahitena **avalokena
kala-gītena** ca **jātaḥ** prodbuddhaḥ proddīpto yo **hṛc-chayaḥ** kāma
eva **agniḥ**, taṁ tavaiva **adharāmṛta-pūreṇa siñca** nirvāpaya,
svārthe kaḥ \| yenaivāgniḥ proddīpyate, tenaiva prāpta-vivekena yadi
nirvāpyate, tadaiva tad-aparādhopaśamaḥ \| anyathā agni-dātā
gṛhādi-dāhotthaṁ pāpaṁ prāpnoty eveti bhāvaḥ \|

atra kāmam ity aprayujya hṛc-chaya-pada-prayogenaivaṁ
dhvanyate---asmākaṁ kāmo hi hṛdi śete eva, taṁ ca tvayā vinā ko\'pi
prabodhayituṁ na śaknoti \| tvaṁ ca vaṁśī-nādena
sahāsmat-karṇa-randhra-dvārā hṛdayaṁ praviśya tatra śayānaṁ kāmāgniṁ
prabodhya hāsāvaloka-ghṛta-madhubhyāṁ kala-gīti-vātena ca proddīpya
tatratyān aramat prāṇān dagdhum upakramase \| atas tad-dāha-pāpād
bibheṣi cet, taṁ nirvāpaya \| na ca tat-proddīpane tan-nirvāpane vā
tavāyāsa-leśo\'pi, yatas te **hāsāvalokas** tasyāgner uddīpakaḥ \|
**adharāmṛtaṁ** ca tasya nirvāpakam iti \| tad vastu-dvayaṁ tava
mukha-candra eva vartate, ato durlīla-rāja-putrasya
tavāgni-jvālana-nirvāpanātmikaiva khelā bhūyasī bhūriśo dṛṣṭvā, na tv
agni-jvālana-mayy eva \| eṣā tv adyaiva dṛśyata iti \|

nanu, etāni me sāhajikāny eva **hāsāvaloka-kala-gītāni** \| etair yadi
yuvatayo jvaleyuḥ, tadā kutra kutra katiśo vā mayā svādharāmṛtaiś
cikitsā kartavyeti cet, satyam \| paraḥ-sahasra-strī-vadhe prāpta eva
tava tad-adbhutād anutāpād ayaṁ haṭho yāsyatīty āhuḥ---**no ced** iti \|
**virahāgninā upayukta-dehā** dagdha-śarīrā yoginya iva **dhyānena tava
pādayoḥ padavīṁ yāma**, adhunaiva prānuyāma \|

ayam arthaḥ---**vayaṁ** pūrva-janma-svakṛta-tapaskān evātmano jānīmaḥ \|
yad etaj-janmani tvaṁ nāṅgīkuruṣe, tasmād adhunā tapaścaraṇārthaṁ na
bāhyaṁ laukikaṁ vahniṁ gṛhṇīmaḥ \| hṛc-chayāgni-tvad-virahāgnyoḥ svata
eva sattvāt \| tatrāpi tad-virahāgninā atiprabalī-bhaviṣṇunā
**hṛc-chayāgnir** api mandīkariṣyata evāto virahāgnāv eva prāṇeṣu
hūyamāneṣv asmākam \|

saṅkalpaś cāyaṁ---bho ! kṛṣṇa-virahāgne ! kṛṣṇa-pāda-sparśam āśāsānā
vayaṁ tvayi sva-prāṇān juhumaḥ \| tasmāt kṛṣṇasya pādayoḥ padavyām
anya-janair alakṣitā asmāṁs tathā sthāpaya, yathā asmat-kucayor upary
eva tasya pādau patetām, na tu bhūmāv iti \| tataś ca
tvat-pāda-bhāreṇaivopaśānta-hṛc-chayāgnayo vayaṁ siddha-manorathā eva
bhaviṣyāmah \| tvaṁ cānicchann apy asmat-kuca-sparśa-sukhaṁ prāpnuvann
api strī-vadhānutāpam eva bhūyāṁ samprāpsyasīti \|

**sakhe** iti sakhyād evaivaṁ cikīrṣāmaḥ, sakhīr apy asmāṁs tvam eva
santāpayasi cet, vayam api tvāṁ sakhāyam evaṁ kathaṁ nānutāpayāma iti
dhvaniḥ \| kintu prema-hatakaḥ khalu tad api tvad-anutāpa-duḥkhaṁ
koṭi-guṇī-kṛtyāsmabhyam eva dāsyata iti jānīmaḥ \| kiṁ kurmo\'smākaṁ
dagdha-lalāṭam evaṁ-vidham eva vidhātrā sṛṣṭam \| tasmād
apariṇāma-darśin ! kṛpā-sindho ! svānutāpa-valli-bījaṁ kim-arthaṁ vapasi
? kathaṁ vā tat-phala-bhoginīr asmāṁś ca karoṣi ? muñca haṭham, asmān
aṅgīkurv iti bhūyāṁsa evānudhvanayaḥ \|\|35\|\|

**\...**

\|\| 10.29.36 \|\|

yarhy ambujākṣa tava pāda-talaṁ ramāyā

datta-kṣaṇaṁ kvacid araṇya-jana-priyasya \|

asprākṣma tat-prabhṛti nānya-jana-samakṣam añjaḥ[^212]

sthātuṁ tvayābhiramitā bata pārayāmaḥ \|\|

**śrīdhara-svāmī (bhāvārtha-dīpikā) :** nanu sva-patīn evopagacchata \|
ta enam agniṁ siñceyur iti cet, tatrāhuḥ---**yarhi** iti \| **ramāyā**
lakṣmyā **datta-kṣaṇaṁ** dattotsavaṁ dattāvasaraṁ vā \| tad api
**kvacid** eva na sarvadā \| **araṇya-janāḥ priyā** yasya, tasya
**tava** \| araṇya-jana-priyatvād araṇye kvacid **yarhy asprākṣma**
spṛṣṭavatyo vayaṁ, tatra ca **tvayābhiramitā** ānanditāḥ satyas tad
ārabhya **anya-samakṣaṁ sthātum** api **na pārayāmaḥ** \| tucchās te na
rocanta ity arthaḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāmāgni-śamane tu yuṣmākaṁ
pataya eva samarthā ity āha---*nanv* iti \| enaṁ kāmajāgnim ity ukte
pratyuttaram āhuḥ---na kevalaṁ **ramāyā** eva *dattotsavam* asmākaṁ
bhaktānām api tathātvāt \| ata āha---*dattāvasaraṁ* dattāvakāśaṁ veti \|
*tad api* avakāśa-dānam api \| **araṇya-janāḥ** gopāḥ,
vana-śaila-nivāsinaḥ \[10.24.24\] ity-ukteḥ \| **yarhi** yadā \| *tatra
ca* vane ca \| *ity artha* iti---na hi samudra-taraṇa-śīlasya
kṣudra-khātaka-taraṇecchā bhavatīti bhāvaḥ \|

yad vā, **araṇya-janāḥ** saṁnyāsinaḥ **priyā** yasya sa tathā \| tathā
ca vayam api sarvāṁs tyaktvā vanam evāgatās tvat-priyārtham iti hetor
asmān gṛhāṇeti \| yad vā, ramaty ānandayati tvām iti **ramā** śrī-rādhā,
tasyāḥ **pāda-talaṁ tava datta-kṣaṇaṁ**, atīva mṛdula-saubhagavattvenety
arthaḥ \| **yarhi asprākṣma tat-prabhṛti vayam** apy **anya-samakṣaṁ
sthātuṁ na pārayāmaḥ**, kim uta seti \| anena tavāṅga-sparśanānataram
anyāṅga-sparśa-śaṅkā nirasteti dhvanitam \|\|36\|\|

---------------------------------------------------------------------------------------------------------------------

**kaivalya-dīpikā :** tathāpy ajñāna-rakteṣu janeṣu prasaṅgo'nucita iva,
tatrāhuḥ---**yarhi** iti \| **datta-kṣaṇaṁ** dattāvasaram \| **kvacit**
kasminn api saṅketa-sthāne **asprākṣma** pṛṣṭavatyaḥ \| tvatto'nyaṁ na
jānīma ity arthe kṛta-divyāḥ \| **araṇya-jana** ity ātmānaṁ nirdiśanti
\| etena ramā-ramaṇasyāpi te svānurāgam evekṣyedam asmābhir divyaṁ kṛtam
\| na sva-ruci-mātreṇety uktam \| **tat-prabhṛti** **anyeṣāṁ** patīnāṁ
**samakṣaṁ sthātum** api **na pārayāmaḥ** na śaknumaḥ, kim punā rantum !
**añjasā** svārasyena balād upabhuñjate te \| **bata** niścitam \| atas
tvayy evānurāga ity arthaḥ \|\|36\|\| \[mu.pha. 11.30\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanūpabhuktaṁ
mad-yogyaṁ na bhavati, katham upabhoktavyā bhavatya ity ūḍha-mātrāḥ
kācid ūcuḥ---**yarhi** ity-ādi \| he **ambujākṣa** ! **yarhi**
vivāha-divasa eva tava pādāmbujaṁ **kvacit** kutrāpi sthale samaye vā
**asprākṣma**, **tat-prabhṛti** pūrvaṁ svīkṛtya samprati tyaktuṁ na
yujyate \| **añjaḥ** suvyaktam etat tavāpi \| **pāda-talaṁ**
viśinaṣṭi---**ramāyā datta-kṣaṇaṁ** kvacit kadācid eveti vā \|
dattotsavaṁ dattāvasaraṁ vā kvacid ity asya hetuḥ---**araṇya-janasya**
vṛndāraṇya-janānām asmākam eva **priyatvāt**, tava tasyās tad durlabham
eva \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, mahā-kāminyaḥ !
tarhi śrī-baladeve'pi yuṣmākaṁ bhaktir dṛśyate \| atas tam eva
kāma-pālaṁ yāta, kiṁ vā anyadīyā yūyaṁ mayā kathaṁ svīkāryā ity āśaṅkya
sa-śapatham āhuḥ---**yarhi** iti \| he **ambujākṣa** ! iti \|
parama-saundaryādikaṁ pūrvavat sūcitam \| **talaṁ** svarūpe bhūtalādivat
\| kiṁ vā, adho-bhāgas tad **asprākṣma**, tad-īṣat-sambandha-prāptā sma
ity arthaḥ \| eṣā premṇā vinayoktiḥ \| sadā ramayatīti **ramā,**
lakṣmyās tasyā api, **kvacid** eva **datta-kṣaṇam**,
ato'**raṇya-janānām** asmākaṁ tvad-ramaṇa-yogyatvābhāve'pi te **priyā**
yasyeti parama-kāruṇyaṁ sūcitam \| **anya-samakṣam** iti yadi kadācit
kathañcid anyeṣām antike tiṣṭhemaḥ, tathā parokṣam eva, na tu sākṣāt
sammukhe \| **añja** iti \| yadi vā kathañcit samakṣaṁ tiṣṭhema, tadā ca
parama-duḥkhenaivety arthaḥ \| **sthātum** api kim uta upaveṣṭuṁ śayituṁ
vety arthaḥ \| tac ca tvayaiva nāgara-śekhareṇa sampāditam ity
āhuḥ---**tvayābhito ramitā** iti \| **bata** khede niścaye vā \| anyat
tair vyākhyātam \|

yad vā, **ramāyāḥ** sevyam api **tava pāda-mūlam**
araṇya-jana-**priyatvād araṇya-janānām** eva **datta-kṣaṇam** \| ataḥ
kvacit kasmiṁścit sthāne kāle vā **yarhi** yāvad **asprākṣma** **kvacid
datta-kṣaṇam** iti vā \| tataś ca **kvacid** iti kvacid
anirvacanīya-deśa ity arthaḥ \| tāvad ārabhya **tvayābhiramitāḥ**
santoṣitāḥ \| yad vā, svapnādau rati-viśeṣaṁ kāritāḥ satyaḥ \| anyat
samānam \|

yad vā, aho mahā-mohana ! kālāntare tvad-aṅga-saṅgāśayā vā, gṛhe gatvā
tiṣṭhema, tad api na ghaṭate, mahā-dhūrtena tvayā
gṛha-sukhasyāśeṣasyaiva viluṇṭhanād ity āhuḥ---**yarhi** iti \| sparśane
hetu-dvayam---**ramāyā datta-kṣaṇam** iti \| **ramāya** ramaṇāya
**ādatta-kṣaṇaṁ** gṛhītāvasaram **araṇya-janānāṁ priyasya** iti ca,
**tvayābhiramitāḥ** satyaḥ kadācid **asprākṣma** iti tatra
nijāviveka-doṣo nirastaḥ \| atas **tat-prabhṛti** kim apy anyan na
rocate, kathaṁ gṛhaṁ yāma ? iti bhāvaḥ \|

yad vā, **araṇya-jana-priyasya** tava **yā ramā** śrī-rādhā, tasyā
**pāda-talam** \| anyat samānam \| yadyapi tatraiva sāpi samāgatāsti,
tathā tat-saṅgāvasthiti-niṣṭhā-vijñāpanenānyāḥ sarvā api tasyām iva
sveṣu tasya prītiṁ janayituṁ tathocur iti jñeyam \| anena athavā ity
asyottaram \| svābhāvika-prema-viśeṣeṇaivāgatāḥ sma \| na tv
anya-janavat sādhāraṇa-premṇeti \|

śleṣārthaḥ---he **araṇya-jana** ! sadā araṇya-caratvāt araṇyam eva janaḥ
parijano yasyeti vā, **priyasya** patyuḥ, **pāda-talaṁ yarhi asprākṣma**
\| katham-bhūtaṁ ? **tava** **ramāya** ramaṇāya kvacit kutrāpy aṁśe
**adatta-kṣaṇam** adattāvasaraṁ **tat-prabhṛti tvayābhiramitāḥ** \| tu
ayābhir amitāḥ, anena śubhāvahena vidhinā abhiramitāḥ, **vayaṁ** tu
**anya-samakṣaṁ** **sthātum** api **añjas** tattvena **na pārayāmaḥ** \|

nanu, svapna evāyaṁ bhavantīnām anyathā nityam api tathādyāpi tat syāt ?
tatrāhuḥ---**araṇya-janeṣu** pulindī-hariṇy-ādiṣv eva
santata-nija-daśanādi-dānena prīti-kartuḥ, na tu vraja-janeṣu
tato'smākaṁ tu sutarām eva durlabhasyety arthaḥ \| iti **ramāyā**
asmākaṁ ca yogyānāṁ parityāgāt tādṛśānāṁ ca svākārād upālambhaś ca
sūcitaḥ \| tad evaṁ **yarhy asprākṣma tat-prabhṛti**, **nānyeṣāṁ
samakṣaṁ sthātum** ṛddhrvāvasthānam api kartuṁ pārayāma \| anya-darśanam
asmaśya na rocata ity arthaḥ \| ata eva eṣa ko'py uccāṭana-vidyā-mayaḥ
sparśa-guṇa iti bhāvaḥ \|

nanu, mithyā-vādinyaḥ \| sadā goṣṭha-jana-madhye vasathaiva,
tatrāhuḥ---**añjaḥ** sukhena anāyāsena tato balād eva tatra vasāma iti
bhāvaḥ \| anyaiśvarya-pakṣe kvacit sparśane hetuḥ kvacit keṣucid
āvirbhāveṣu **ramāyā datta-kṣaṇaṁ** svayaṁ tu **araṇya-jana-priyasya**
vṛndāvana-vāsināṁ śrī-gopādīnāṁ premṇā tad-avyabhicāriṇaḥ, aho abhāgyaṁ,
tathāpi **yarhi** kadācid eva **asprākṣma** \| anyat samānam \|

atra teṣāṁ vyākhyān **araṇya-** iti taj-**jana**-sambandhenaivety api
dainyam eveti anenāthavety asyottaraṁ svābhāvika-prema-viśeṣeṇaivāgatāḥ
sma, na tv anya-janavat sādhāraṇa-premṇeti niṣedhārthaś cāyam---aye
sādhu smāritaṁ sakhe ! ity anena yato bālya-krīḍa-sakhye bhavatīnāṁ
sparśo'pi jāto'stīty āśaṅkyāha---**yarhi** iti \| **yarhi** yadā tava
bālye vānarādi-**priyasya** eva sataḥ **pāda-talaṁ ramāyā** ramaṇyā
**dattā**vasaraṁ tad-abhisāronmukhaṁ babhūvety arthaḥ \|
**tat-prabhṛti** tad api na **asprākṣma,** kim utānyad aṅgaṁ \|
katham-bhūtā api tvayā abhiramitā ? bālye kārita-krīḍā api \| ata eva
**anyeṣāṁ** śvaśrv-ādīnām api samakṣaṁ **sthātuṁ pārayāmaḥ** \| anyathā
tair api dviṣyemahīti bhāva iti \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, kathaṁ niraparādhe mayy
aparādhaḥ kalpyate ? madīya-svābhāvika-saundaryādi-darśanena kāminīnāṁ
vaś cittādikaṁ kṣubhyati tatrāhaṁ kiṁ karavāṇi ? kiṁ ca, yadi
gṛha-kalpyeṣu na śaktitas tathāpi kula-vadhūnāṁ yuṣmākaṁ
tatraivāvasthānaṁ yuktam \| tatrāhuḥ---**yarhi** iti \|

he **ambujākṣa** ! iti yadā asmad-anirvacanīya-puṇyodaya-samaye
**kvacid** api durlabhe deśe **tvayābhiramitā** nija-bhāva-vyañjanayā
nanditā satyas **tava pāda-talam asprākṣma** sūcakena vākyena iti \|

> pūrṇāḥ pulindya urugāya-padābja-rāga-
>
> śrī-kuṅkumena dayitā-stana-maṇḍitena \[bhā.pu. 10.21.17\]

ity atra pūrva-kṛta-vyākhyānusāreṇa kayāpi tayā yathā-kathañcit
labdhasya **pāda-tala**-sparśasya tad-goṣṭhīṣv eva prasiddhaḥ
kṛta-kātyāyanī-vratānāṁ tu tat-sparśāṅgī-karaṇa-mātra-tathāpi āc ca
prāpta-saṅgā api prāpta-saṅgābhir ātmaikyaṁ prakalpya tābhir militvā
procur iti jñeyam \| kīdṛśaṁ ? **pāda-talaṁ ramāyā datta-kṣaṇaṁ** tasyām
api nūnam arpita-mahotsavam ity arthaḥ \|

nanu, svapna evāyaṁ bhavantīnām anyathā nityam api tathādyāpi tat syāt ?
tatrāhuḥ---**araṇya-janeṣu** pulindī-hariṇy-ādiṣv eva
santata-nija-daśanādi-dānena prīti-kartuḥ, na tu vraja-janeṣu \|
tato'smākaṁ tu sutarām eva durlabhasyety arthaḥ \| iti **ramāyā**
asmākaṁ ca yogyānāṁ parityāgāt tādṛśānāṁ ca svākārād upālambhaś ca
sūcitaḥ \| tad evaṁ **yarhy asprākṣma** **tat-prabhṛti** **nānyeṣāṁ
samakṣaṁ sthātuṁ** dhruvāvasthānam api kartuṁ **pārayāmaḥ** \|
anya-darśanam asmabhyaṁ na rocata ity arthaḥ \| ata eva eṣa ko'py
uccāṭana-vidyā-mayaḥ sparśa-guṇa iti bhāvaḥ\|

nanu, mithyā-vādinyaḥ ! sadā goṣṭha-jana-madhye vasathaiva ?
tatrāhuḥ---**añjaḥ** sukhena anāyāsena tato balād eva tatra vasāma iti
bhāvaḥ \| anyaiśvarya-pakṣe **kvacit** sparśane hetuḥ **kvacit** keṣucid
āvirbhāveṣu **ramāyā datta-kṣaṇaṁ** svayaṁ tu **araṇya-jana-priyasya**
vṛndāvana-vāsināṁ śrī-gopādīnāṁ premṇā tad-avyabhicāriṇaḥ, aho abhāgyaṁ
tathāpi **yarhi** kadācid eva **asprākṣma** \| anyat samānam \|

atra teṣāṁ vyākhyāne araṇyeti taj-jana-sambandhenaivety api dainyam
eveti anenāthavety asyottaraṁ svābhāvika-prema-viśeṣeṇaivāgatāḥ sma, na
tv anya-janavat sādhāraṇa-premṇeti niṣedhārthaś cāyam---aye sādhu
smāritaṁ sakhe ! ity anena yato bālya-krīḍa-sakhye bhavatīnāṁ sparśo'pi
jāto'stīty āśaṅkyāha---**yarhi** iti \| **yarhi** yadā **tava** bālye
vānarādi-priyasyaiva sataḥ **pāda-talaṁ ramāyā** ramaṇyā
**dattāvasaraṁ** tad-abhisāronmukhaṁ babhūvety arthaḥ \|
**tat-prabhṛti** tad api **nāsprākṣma,** kim utānyad aṅgam \|
katham-bhūtā api? **tvayā abhiramitā** bālye kārita-krīḍā api \| ata
eva anyeṣāṁ śvaśrv-ādīnām api **samakṣaṁ sthātuṁ pārayāmaḥ** \| anyathā
tair api dviṣyemahīti bhāva iti \|\|36\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** nanu sakhyena bālya-krīḍāyām
api sparśādikaṁ jātam evāsti, tarhi katham aho idānīm udāsīnāḥ stha ?
tatrāhuḥ---**yarhi** iti \| he **ambujākṣa** ! **araṇya-janāḥ**
paśu-pakṣy-ādayaḥ, teṣāṁ **priyasya** bālya-bhāvena tair eva
kṛta-maitrasya tava **yarhi** yadā **kvacid** api **ramāyā** ramaṇyā
**dattāvasaraṁ** **pāda-talaṁ** jātaṁ, tad-anugatāv unmukhaṁ babhūvety
arthaḥ \| **tat-prabhṛti** eva **vayaṁ** tad api na **asprākṣma** na
spṛṣṭavatyaḥ, kim utānyad aṅgam \| tad evaṁ nija-dāḍhyenaiva pūrvaṁ
**tvayā abhiramitāḥ** kārita-bālya-krīḍā api **vayam** adhunā
**añjasaḥ** anāyāsena **anyeṣāṁ** guru-janādīnāṁ **samakṣaṁ sthātuṁ
pārayāmaḥ** \| **bata** iti śaṅkāyām \| anyathā tair api tyajyemahīti
bhāvaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu, upabhuktaṁ dravyam
asmad-upayuktaṁ na bhavati \| bhavatyaś ca patimatyaḥ \| tena
asmad-yogyā na bhavathety āśaṅkyāha \| patimatya ūcuḥ---**yarhi**
ity-ādi \| he **ambujākṣa** ! yadi yadā kadācit kutrāpi dhūli-khelādau
bālye **tava pāda-talam asprākṣma** spṛśāma, **tat-prabhṛti
anya-samakṣaṁ sthātuṁ na pārayāmaḥ** \| astu tava samparkaḥ \| tad idam
anya-sambandhitvam asmākaṁ loka-prathaiva, na vāstavam \| tvat-priyā eva
vayam \| tava kīdṛśasya ? **araṇya-jana-priyasya**
vṛndāvana-jana-dayitasya, ata evāsmākaṁ sparśo jātaḥ \| **pāda-talaṁ**
kīdṛśam ? **ramāyā datta-kṣaṇaṁ** dattotsavaṁ dattāvasaraṁ vā \| avasare
hi sā tat-sparśaṁ lebhe \| vṛndāvana-janās tu sadaiva spṛśantīty
**araṇya-jana-priyatvam** \| na cānyatra, kiṁ pramāṇam ? yad
anya-samakṣaṁ sthātuṁ na pārayatheti sva-viśeṣaṇa-dvārāhuḥ\| **vayaṁ**
kīdṛśyaḥ ? **tvayābhiramitāḥ**, tvayā sarva-śiromaṇinā \| katham anyathā
svīkariṣyāmahe ? ata ucitam eva **anya-samakṣaṁ sthātum** asāmarthyam
asmākam iti śeṣaḥ \|\|36\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv ahaṁ bhavatīnāṁ mitraṁ
parama-kāruṇikaś ca \| mayi asūyā nocitā duḥśīla ity-ādinā
dharmopadeśatvāt \| atrāvasthānaṁ balavad aniṣṭhānubandhi, ato
vyābuddhya tān evopayantu, ata evainam agniṁ nirvāpayiṣyati cet,
tatrāhuḥ---**yarhi** iti \| he **ambujākṣa** !
**hṛcchayāgni**-tāpopaśamana-vilocana ! kiṁ punar
**adharāmṛta**-dāneneti sūcitam\| tarhi yadā yadā **tava** **pāda-talam
asprākṣma** spṛṣṭavatyo **vayam** \|

kīdṛśaṁ **pāda-talam**? **ramāyā** lakṣmyāḥ kvacid deśe kāle vā
**datta-kṣaṇaṁ** dattānandaṁ dattāvasaravān sarvadā, yato
vṛndāvana-pradeśeṣu ratatvāt naivātra labdha-padam \| śrīḥ suparyaṅke
śayānaṁ pārameṣṭyaṁ śriyā virājamānam eva paricarati, na tu gocāraṇādau
\| yadyapi lakṣmīr nityaṁ vakṣasi vasati, tathāpi pāda-pada-saubhāgyam
adhikaṁ jñātvā caraṇa-tala eva sābhilāṣā bhavati, na tu sarvadāpnoti \|
yatas tasyā gauravam eva karoti \| ataḥ sadā sevitum avasaraṁ na dadāsi
\| aho acintyaḥ pāda-tala-rasasya mahimā ! yad eṣa sarvataḥ sarvān eva
niruṇaddhi \| yathā śrīr api pāda-parāgāśayā **araṇya-jano** bhavitum
icchati, tathā vayam api araṇya-janā bhavitum icchāmaḥ \|

kathaṁ-bhūtasya ? **araṇya-jana-priyasya**, araṇyasya vṛndāraṇyasya
janāḥ pulindyādyāḥ priyā yasya, kanda-mūlādy-upahāra-samarpaṇa-śīlatvād
dhanyāḥ, pūrṇāḥ pulindya \[bhā.pu. 10.21.17\] iti pūrvam apy uktatvād
iti sābhyasūyaṁ vākyaṁ, na tv asmad-ādayo vraja-janāḥ priyāḥ \| ataḥ
kvacid vayam atra, he **ambujākṣa** ! **tat-prabhṛti** tad ārabhya
**anya-samakṣaṁ sthātum** api na **pārayāmaḥ**, kiṁ punaḥ ramaṇāpekṣayā
tad-ucite sthāne\'pi upaveṣṭum[^213] iti \| tasmād asmākaṁ tan na rocata
ity arthaḥ \| viśeṣatas **tvayā abhiramitā**ḥ, ata eva tad-ramaṇam
anubhūya smṛtvā cāgatāḥ, na hy ananubhūtaṁ smaryate \| tasmād vṛndāvane
vāsaṁ kartum āgatānāṁ tyāgo\'nucita iti, tava tv araṇya-jana-priyatvāt
\| vayam api tathā bhavitum āgatā viddhi \|

yad vā, **araṇyaṁ** vṛndāvanam \| tasmin jāyata iti **janāḥ**
mṛga-pakṣy-ādayaḥ, te\'pi **priyā** yasya \| tad uktaṁ---prāyo batāmba
\[bhā.pu. 10.21.14\] iti, dhanyāḥ sma mūḍha-matayo\'pi hariṇyaḥ
\[bhā.pu. 10.21.11\] ity uktatvāt \| asmad-bhogyaṁ vastu ete
vṛndāvana-vāsino darśanādinā āsvādayantīty amarṣeṇaivāgatā na tyaktum
arhasīti bhāvaḥ \|

yad vā, **araṇya-janānāṁ priyasya** iti \| ata eva vrajaṁ tyaktvā teṣu
prītiṁ kartuṁ vṛndāraṇye kṛta-nivāsasya \| vraja-vāsinas tu
matsara-grastatvāt samakṣe tan na sahate, araṇya-janānāṁ matsarāde
rāhityaṁ jñātvāgatānām asmākaṁ ramaṇaṁ dehi \| yat **tvayā** pūrvam
**abhiramitāḥ** \| yato\'tra ko\'pi pratibandhako nāsti \| tasmān
niḥśaṅkaṁ vilāse pravṛttir bhaviṣyatīti \| tad uktaṁ yatra
naisarga-durvairāḥ sahāsan nṛ-mṛgādayaḥ \[bhā.pu. 10.13.60\] iti \|
**aṅga** iti sambodhanenaitat sūcyate \| tvaṁ tv
asmat-sahāya-kartānukūlaś ca \| etāvat-paryantam īdrśo bhūtvā
pratikūla-saṅgaṁ kārayitum icchasīti citram \| **bata** iti khede \|

**añja** iti pāṭhe, divā tu **araṇya-jana-priyasya** araṇya-janā gopāḥ
priyāḥ, yasya rātrau **tvayā abhi** niḥśaṅkaṁ **ramitāḥ**, tadā
**pāda-talam** **asprākṣma**, **tat-prabhṛti añjaḥ** sva-bhāvenaiva
**anya-samakṣaṁ sthātuṁ na pārayāmaḥ**\| kintu tvat-samīpe eva sthātuṁ
rocate ca \| tvayāsmākaṁ svabhāvo\'nyathā kartuṁ śakyata iti bhāvaḥ \|
ramaṇa-saṁskārasya tvayaiva janitvāt ramaṇam antareṇa jñānam api netuṁ
na śaknuma ity arthaḥ \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, tarhi sva-sva-patīn
evopagacchata ta evainam agniṁ siñceyus tatrāhuḥ \| yarhīti he
ambujākṣeti tvan-nayana-darśana-kṣaṇam ārabhyaiva vayaṁ bhramarībhūya
sthitāḥ sma iti \| cakṣu-rāgaḥ prathamaṁ cittāsaṅgas tato'tha saṅkalpaḥ
iti rasa-śāstrokteḥ\| prathamaṁ locanā-locani darśanam evāsmākaṁ
pūrva-rāga-pravartakam iti bhāvaḥ \| tatrāpi **yarhi** yasminn eva kṣaṇe
**tava pāda-talaṁ** kvacid govardhanādi kuñja-pradeśe **asprākṣma**
kucābhyāṁ spṛṣṭavatyo vayam \| kīdṛśam ? **ramāyā datta-kṣaṇaṁ**
vaikuṇṭha-vāsinyā lakṣmyā nārāyaṇa-priyāyā api
ramaṇābhilāṣa-mayotsava-dāyakaṁ, yad-vāñchayā śrīr lalanācarat tapaḥ
\[bhā.pu. 10.16.36\] iti nāgapatnī-vacanād gargādi-mukhataḥ śrutāt \|
ato vana-vāsinīnāṁ gopa-strīṇām asmākam abhilāṣamayotsava-dāyakam
atrābhilāṣe kim āścaryam iti bhāvaḥ \|

nanu, lakṣmyā apy abhilaṣaṇīye vastuni kuto vaḥ prāpti-yogyatā ? ity ata
āhuḥ---**araṇyajā** gopa-jātaya eva **priyā** yasya, tasya **tava**
**tat-prabhṛti** taṁ kṣaṇam ārabhya **anyeṣāṁ** sva-sva-patīnāṁ
gopa-strīṇām asmākaṁ **samakṣaṁ sthātum** api **na pārayāmaḥ,** tān
dṛṣṭvā addhā manasi ghṛṇotpadyate iti bhāvaḥ \| kiṁ ca, na kevalaṁ
**vayam asprākṣma** eva \| api tu, **tvayā abhi** sarvato-bhāvena
**ramitā** yatheṣṭaṁ sambhujya puruṣāyatīkṛtā apīty arthaḥ \| tena
sambhukta-pūrvāḥ asmān anyatra na prasthāpaya, pādayos te patāma iti
kākur dhvanitaḥ \|\|36\|\|

**\...**

\|\| 10.29.37 \|\|

śrīr yat-padāmbuja-rajaś cakame tulasyā

labdhvāpi vakṣasi padaṁ kila bhṛtya-juṣṭam \|

yasyāḥ sva-vīkṣaṇa-kṛte'nya[^214]-sura-prayāsas

tadvad vayaṁ ca tava pāda-rajaḥ prapannāḥ \|\|

**śrīdhara-svāmī (bhāvārtha-dīpikā) :** tvat-pāda-saubhāgyaṁ tv
aticitram ity āhuḥ---**śrīr** iti \| **vakṣasy** asāpatnyaṁ sthānaṁ
**labdhvāpi**, **tulasyā** sapatnyā saha **tava pādāmbuja-rajaḥ kāmayate
sma** \| **bhṛtyaiḥ** sarvair **juṣṭam** iti saubhāgyātirekoktiḥ \|
**yasyāḥ sva-vīkṣaṇa-kṛte** **śrīr** ātmānaṁ vilokayatv ity etad-artham
**anyeṣāṁ** \[surāṇāṁ\] brahmādīnāṁ tapobhiḥ **prayāsaḥ**, sā
tad-**rajaḥ**, **tadvad vayam** api **prapannā** iti \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *saubhāgyaṁ* saundaryam \|
*aticitraṁ* nikhila-deva-prasādyaḥ lakṣmyā kāṅkṣita-dhūlitvād iti \|
śrīyate sevyate nikhilair iti śrīr lakṣmīḥ \| *asāpatnyam* ekākinyā
labdhatvāt \| **bhṛtyaiḥ** aikāntika-bhaktair nāradādibhiḥ \| bhagavato
viśvambharatvena sarva-pālakatvāt tad-apekṣayā nikhilānāṁ bhṛtyatvam
evety abhipretya svāmi-caraṇair bhṛtya-padaṁ sarvārtha-paratayā
viśeṣyārtham---*bhṛtyaiḥ sarvair* iti \| *atirekaḥ* ādhikyam \|
**yasyāḥ** lakṣmyāḥ \| svān ātmanaḥ prati vīkṣaṇaṁ **sva-vīkṣaṇam** \|
ātmano'smān **prapannāstava pāda-rajaḥ**-sevanāya prāptā ity arthaḥ
\|\|37\|\|

*ataḥ paraṁ viśvanāthaḥ.*

---------------------------------------------------------------------------------------------------------------------

**kaivalya-dīpikā :** āstām aṅga-saṅgaḥ, tat-pāda-śuśrūṣaṇam apy
anumanyasva, ity āhuḥ---**śrīr** iti \| **yat** yasmāt śrīr api
**pāda-raja** eva **cakame** \| **vakṣasi** sthānaṁ **labdhvāpi** \|
kiṁ-bhūtaṁ rajaḥ ? **bhṛtyair juṣṭam**, tathā **tulasyāḥ** sambandhy api
\| **kila** prasiddhau \| **yasyāḥ** śriyaḥ \| **uta** ity apy-arthe \|
**anye** brahmādayaḥ \| **prayāsaḥ** tapaḥ-kleśaḥ \| **tadvat** śrīvat
\| vakṣasi sthitāpi śrīḥ bhṛtyopabhuktaṁ sapatnī-sambandhy api pāda-raja
eva cakama ity atiśayaḥ \|\|37\|\| \[mu.pha. 11.31\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ramāyāḥ kvacid eva
datta-kṣaṇaṁ, na sarvadeti yad uktaṁ, tad anyāḥ prapañcayanti---**śrīr**
ity-ādi \| he sakhe ! **vayaṁ tava pāda-rajaḥ-prapannāḥ** pāda-dhūlīṁ
prapadyāmahe ity arthaḥ \| kevalaṁ namaskurma eva tat, tatrāpi
**bhṛtyair juṣṭam** \| **yasyāḥ** śriya iti śriyo mahimānaṁ
prapañcayati---tat kathaṁ vayaṁ prāpsyāmaḥ ?

nanu tarhi yūyaṁ kiṁ prārthayata ? tatrāhuḥ---tadvat **tvat-pāda-rajo**
vartate yatra, tat-sthalam abhilaṣāma iti dainyam \| athavā,
**pāda-rajaḥ-prapannāḥ** smaḥ \|

evaṁ ced yatra kutrāpi pada-paddhatau rajo gṛhyatām ?
tatrāhuḥ---**tadvat** tat-sahitam eva pāda-stham eva **rajaḥ** \| ayam
arthaḥ---pāda-saṁvāhanaṁ kurvatyaḥ, tatra sthitāḥ kuca-kuṅkuma-rajaḥ ity
arthaḥ \| kevalaṁ **raja** eva **bhṛtya-juṣṭaṁ**, tad eva **tulasyā**
saha spardhamānā **śrīḥ kāmayate** \| atas tayā sahāsmākaṁ spardhāpi na
bhaviṣyati \|

athavā, **yat-padā** yasya padā hetunā **śrīḥ** **ambuja-rajaś cakame**
\| tat-sādṛśyāt padma-vana eva tasthāv iti bhāvaḥ \| **vakṣasi padaṁ**
sthānaṁ **labdhvāpi** \| padaṁ kīdṛśam ? **bhṛty-ajuṣṭaṁ** bhṛtiḥ
sevā-mūlaṁ, tayā ajuṣṭaṁ sevanālabdham iti \| api tu svabhāva-siddhaṁ
yasyā iti tat-tulyam eva **vayaṁ** **ca**, vayaṁ tu, **ca**-kāras
tv-arthe \| **tadvat** tulasī-sahitam eva **pada-rajaḥ prapannāḥ,** tayā
saha virodho na kriyata ity autkaṇṭhyodayaḥ asūyā-śānti-dainyādeḥ
śavalatā \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, udāra-śiromaṇe ! mā
siñca adharāmṛtārpaṇena asmākaṁ hṛc-chayāgniṁ nija-dāsya-mātram api
dehīti cet, tathāpi bhoḥ mugdha-buddhayo mayaikā dvi-trā vā svīkāryāḥ \|
anyathā yuṣmākam atyanta-bāhulyenānyonyaṁ nirantara-sāpatnyodayād āyatāv
api duḥkhaṁ bhavitaivety āśaṅkya dṛṣṭāntena tat pariharantyaḥ paramārtyā
dāsya-mātrecchayāhuḥ---**śrīr** iti \|

**uta** api \| **yasyāḥ** **sva-vīkṣaṇe** nimitte'py **anyeṣāṁ**
tvad-vyatiriktānāṁ sarveṣām eva **surāṇāṁ** brahmādīnāṁ **prayāsaḥ** \|
iti māhātmya-viśeṣeṇa mātsarya-sambhavāt sapatnī-saṅgāsahiṣṇunā sūcitā
\| ayam **anya**-śabdābhiprāyaḥ \| evaṁ tasya tasyām anāsaktiś ca
dhvanitā \| tathāpi sā śrīr api sapatnyā sahitāpi **padāmbuja-raja** eva
yac **cakame**, tac coktaṁ nāgapatnībhiḥ, yad-vāñchayā śrīr lalanācarat
tapaḥ \[bhā.pu. 10.16.36\] iti \|

śrī-sanakādibhiś ca tṛtīya-skandhe,

> yaṁ vai vibhūtir upayāty anuvelam anyair
>
> arthārthibhiḥ sva-śirasā dhṛta-pāda-reṇuḥ \|
>
> dhanyārpitāṅghri-tulasī-nava-dāma-dhāmno
>
> lokaṁ madhuvrata-pater iva kāma-yānā \|\| \[bhā.pu. 3.16.20\] iti \|

tatra hetuḥ---**bhṛtyair juṣṭam** iti \|
sarvato'dhika-prīti-pātra-dāsa-varga-sevitatvena rajasa eva
paramotkṛṣṭatva-mananād ity arthaḥ \|

yad vā, vaikuṇṭha-nāthasya vakṣasi padaṁ labdhvāpi śrīr yasya tava
padāmbuja-rajaḥ \| kila niścaye \| asamordhva-mādhurī-bhara-mohitatvāc
**cakame**, **tadvat** śrīvat **pāda-raja** eva tad **vayaṁ prapannāḥ**
śaraṇāgatatvenāśritāḥ \| tatra pāda-rajasā dāsyaṁ lakṣitam \| tatra ca
parama-bhaktyā nija-nīcatva-vivakṣayā **pāda-raja** ity eva, na tu
sākṣād dāsyam ity uktam \| tatra ca parama-daurlabhyena
kiñcin-mātra-vivakṣayā ekatvam \|

yad vā, dāsye saty eva **pāda-rajaḥ** prāpyate \| kiṁ vā, tasmin prāpta
eva dāsyaṁ sampādyata iti pāda-rajasaḥ kāmanā tat-prapannatā ca,
yat-tador nitya-sambandhād yac-chabdānīta-tac-chabdena śrīvat
tad-eka-kāmanā-niṣṭhā bodhyate \|

yad vā, **yat** yasmād iti pūrvam ambuja-rūpaka-prayogaḥ \| śriyas tena
sarva-tāpa-haraṇādy-abhiprāyeṇa ātmani ca tad-abhāvāt tad-aprayogaḥ \|

yad vā, lakṣmīs tādṛśa-māhātmya-sākṣāt-pādābja-raja eva kāmayāñcakre \|
vayaṁ tu nīcās tad-yogyatā-hīnāḥ **padaṁ** pādābja-cihnaṁ, tat-sambandhi
**raja** eva yatra kutracid dūre patitam api **prapannāḥ** \| eṣā
parama-dainyoktiḥ \| pāda-rajasaḥ punar-uktir
dāsya-mātraikāpekṣā-bodhanārtham \| sā yathā sāpatnya-doṣaṁ
tvad-dāsya-lālasayā na mene, tathā **vayam** apīti bhāvaḥ\|

yad vā, agre dāsyaṁ prārthayituṁ tasya
sarvārādhya-mahā-lakṣmī-kāmyatvena paramotkarṣaṁ pratipādayantyas tad
eva prapadyamānā āhuḥ---**śrīr** iti \| arthaḥ sa eva \| anyat tair
viśeṣyathām \|

yad vā, **tulasyāḥ** sambandhi tasyā govinda-caraṇa-priyatvena sadā
tatraiva nivāsād **bhṛtyair** anantair **juṣṭam** iti \| tatra bahūnāṁ
saṅgharṣo'pi darśitaḥ \| sāraṅgāṇāṁ padāmbujam \[bhā.pu. 1.11.26\]
ity-ukteḥ \| **anyeṣāṁ** suretarāṇāṁ daityādīnāṁ **surāṇāṁ** ca
**prayāsaḥ** iti \| anyat samānam \|

anena bhartuḥ \[24\] ity asyottaram \| bhartuḥ śuśrūṣaṇādikaṁ na hi
paramo dharmaḥ, kintu tvad-dāsyam eva \|
brahmādi-prārthya-kṛpā-kaṭākṣayā śriyāpi tasya prārthyatvād iti \|

yad vā, **yat-padāmbuja-rajo** yasya nārāyaṇasya pāda-padma-rajaḥ **śrīś
cakame,** **tadvat** tat sa iva yas tvaṁ yasya **tava pāda-rajo**
**vayaṁ** ca **prapannāḥ** \| tasmān nandātmajo'yaṁ te nārāyaṇa-samo
guṇaiḥ \[bhā.pu. 10.8.19\] ity uktatvāt \| śeṣaṁ samañjasam eva \| etad
aiśvaryaṁ vināyam arthaḥ \|

śleṣārthaḥ---tādṛśī saty api tādṛśa-sthānaṁ **labdhvāpi** tādṛśaṁ
**pāda-raja** eva **śrīś cakame**, na tu prāpnotīti tasyā avivekaḥ
sūcitaḥ \| **yasyā** iti bahu-jana-kāmyatayā kaścid doṣo'py āropitaḥ \|
ato nibuddhyānanyatā-rahitayā \| tathaiva tvad-dāsyaṁ kāmyeteti yuktam
eva \|

yad vā, **yasyāḥ sv-avīkṣaṇe** suṣṭhu avīkṣaṇe **anyeṣāṁ surāṇāṁ** ca
sāttvikānām api \"māṁ śrīr na vīkṣatām\" etad-arthaṁ **prayāsaḥ** \|
sthiti-kāle mad-ādibhir andhīkaraṇāt, tyāga-kāle gacchantyā tayā
mūrcchā-karaṇāc ca, sā **śrīr** eva **cakame** \| kṛṣṇasya vakṣasi vāme
pītā sūkṣmā kāpi rekhāsti, sā ca gargādibhir lakṣmīr iti vraje khyāpitā
\| tad-abhiprāyeṇa tāsāṁ serṣyaṁ vacanam \| **vayaṁ ca tadvat** tādṛśyaḥ
kiṁ yat **tava pāda-rajaḥ-prapannā** bhavema, api tu subuddhayaḥ
sthira-prakṛtayo bhartṛ-śuśrūṣaṇādy-arthaṁ gṛhaṁ kila yāsyāma eveti
bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, mādṛśa-tulya-kulyā eva
yūyaṁ, tato bata kathaṁ pāda-talam asprākṣmeti vadatha ? ity āśaṅkya
nijābhīṣṭotkaṇṭhāvaguṇṭhitatayaiva atidainyenāhuḥ---**śrīr** iti \|
**yat** yasya nārāyaṇasya **vakṣasi padaṁ labdhvāpi pāda-padma-rajaḥ
śrīś cakame**, preyasy-ucitaṁ sevābhilāṣa-viśeṣaṁ parityajya dāsocitam
eveṣṭavatīty arthaḥ \| yata eva dāsānāṁ bahūnāṁ tatra saṅghaṭṭam apy
aṅgīcakāreti bhāvaḥ \|

kīdṛśy api sā ? tatrāhuḥ---**yasyā** iti \| tad evaṁ dṛṣṭāntam uktvā
dārṣṭāntikam āhuḥ---**tadvad** iti \| tasmān nandātmajo\'yaṁ te
nārāyaṇa-samo guṇaiḥ \[bhā.pu. 10.8.13\] ity uktatvāt sa nārāyaṇa iva
yas tvaṁ, tasya **tava pāda-rajo vayaṁ** ca sat-kulādi-sampattyā
preyasī-pada-yogyatāṁ labdhvāpi **prapannāḥ** \| tasya tava ca
guṇa-mahimaivāyaṁ yat tasyā asmākaṁ ca labdha-tādṛśa-pada-sattve'pi
nyūnatābhimānam eva kārayatīty arthaḥ \|

tatra **śrīr** ambuja-sādṛśyam upādhim avalambamānā tasya
**padāmbuja-rajaś cakame** \| **vayaṁ** tu tad-upādhim anapekṣyamāṇās
**tava pāda-rajaḥ-prapannā** iti sveṣāṁ tat-pādasya ca vaiśiṣṭyam
ambuja-rūpakārūpakābhyāṁ darśitaṁ dhvanitam \|

\[athavā, nanv evaṁ pūrvoka-hetor āśaṅkyate nijendriya-tarpaṇa eva
tat-parā yūyaṁ, na tu mamānukūlyāyāṁ prītau ? iti tatrāhuḥ---**śrīr**
iti \| **yat** yasmāt hetoḥ, tasmāt evety arthaḥ \| evaṁ sā yathā
sva-patyau tādṛśa-rasādhikṛtāpi tat-sevā-maya-yad-dāsyābhilāṣavatī tathā
tvayi **vayam** apīti vākyārthaḥ \|\][^215]

evaṁ kṣīroda-mathane yathānvaparityāgena śriyās tad-eka-bhajanaṁ,
tathāsmākam api tvad-eka-bhajanam iti jñāpitam \|

athavā, nanu nāhaṁ svapne'pi bhavatī-sparśaṁ smarāmi \| bhavatu vā,
tathāpy avicāreṇa sakṛt skhalane'pi na bhūyaḥ kartum ucitaṁ, tac
cānaucityaṁ bhavatīnāṁ sādhvī-kulācāra-laṅghanena mama ca
tādṛśa-bhavad-ācāra-dhvaṁsanenety atra sādhvī-kula-śiromaṇiṁ śriyam eva
dṛṣṭāntayantyaḥ pratyuttarayanti---**śrīr** iti \| **vakṣasi**
sva-bhartur hṛdaye **padaṁ** sthānaṁ **labdhvāpi śrīḥ** kila prasiddhau
asamordhva-mādhurī-bhara-mohitatvāt, tathāpi tavāṅga-saṅge
nijāyogyatā-mananāc ca \| **yad** iti yasya
vṛndāvana-sambandhi-**pāda-rajo-**mātraṁ **cakame** \| tasya **tava
pāda-rajo vayam api prapannā** ity anvayaḥ \| tad uktaṁ, yad-vāñchayā
śrīr lalanācarat tapaḥ \[bhā.pu. 10.16.36\] iti
tādṛśa-prasiddhi-śravaṇāt \| vakṣyate ca svayaṁ, jayati te'dhikaṁ
janmanā vrajaḥ śrayata indirā śaśvad atra hi \[bhā.pu. 10.31.1\] iti
**pāda-rajaḥ**-śabdasya punar-uktir atyutkaṇṭhayā jñeyā \|

\[*tad uktaṁ pakṣa-dvaye'pi*\] rūpakāprayogāś ca pūrvavad eva jñeyā
pakṣa-dvaye'pi \| sā ca na kevalā, kintu **tulasyā** līlā-rūpayā
vṛndayāpi sahasā ca tulasī tat-preyasy api **cakame**, pādmaṁ
kārtika-māhātmye jālandharopākhyāne tasyā api tat-preyasītva-śravaṇāt \|
tathā skānda-mathurā-māhātmye---

> vṛndāvanaṁ dvādaśamaṁ vṛndā-devī samāśritam \|
>
> hariṇādhiṣṭhitaṁ tac ca brahma-rudrādi-sevitam \|\| iti \|

vārāhe tan-māhātmye ca---

> vṛndāvanaṁ dvādaśamaṁ vṛndayā parirakṣitam \|
>
> mama caiva priyaṁ bhūme sarva-pātaka-nāśanam \|\| iti \|

tad-āśritatva-śravaṇāc ca \| katham-bhūtam api rajaḥ ? **bhṛtya-juṣṭaṁ**
tvad-bhṛtya-gaṇa-sevitāvaśiṣṭam api \| punā raja eva viśeṣayituṁ tasyā
vaiśiṣṭyāntaram āhuḥ---**yasyā** iti \| **sva-vīkṣaṇaṁ**
sva-pati-prema-paryanta-sampatti-pade **anya-surāḥ**
śrī-viṣvaksena-garuḍādayaḥ, teṣām api **prayāsaḥ** \| yadi tasyāḥ tasyāś
ca apy evaṁ tadā asmākam eva ko doṣaḥ ? iti bhāvaḥ \|

aiśvarya-pakṣe'pi prāyaḥ pūrvavad evārthaḥ, kintu pūrvatra
prema-kṛtotkarṣa-dṛṣṭi-prāptatvena \| uttaratra tu jñāna-prāptatveneti
bhedaḥ \| tad evaṁ bhartuḥ śuśrūṣaṇaṁ strīṇām \[24\] ity-āder uttaraṁ
jñeyam \| niṣedhārthaś cāyam \|

nanu śrī-vṛnde api sva-pati-parityāgena mad-āśayā mad-vane tiṣṭhataḥ \|
kāḥ yūyam ? ity atrāhuḥ---**śrīr** iti \| **yat** yā **śrīḥ**
**tulasyā** vṛndayā sadātra vane sthitaṁ **tava padāmbuja-rajaś
cakame,** tat-kāmanayātra vāsaṁ kṛtavatīty arthaḥ \| **tadvad** iti
sahaiva **vayaṁ ca** vayam api **pāda-rajaḥ prapannāḥ**, kākvā naivety
arthaḥ \| capalātvena khyātayā lakṣmyā yac cāpalaṁ, tathā
jālandhara-bhāryātvam api labdhāyā vṛndāyā yad vyabhicāritvaṁ, tat tad
yuktam eva \| nāsmākam etādṛśīnām iti bhāvaḥ \| atrāpi bhartur \[24\]
ity asyaivottaram idam iti \|\|37\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha prīyante mayi jantavaḥ
\[bhā.pu. 10.29.23\] ity atra kāminyo yūyaṁ kānta-bhāvātmakam eva snehaṁ
kartum arhatheti yad abhipretaṁ, tatra lakṣmy-ādi-rūpam udāharaṇam
āśaṅkya pariharanti---**śrīr** iti \|

**śrīr** api **vakṣasi**, tathā prasiddheḥ śrī-viṣṇor urasi **padaṁ
labdhvāpi** **yasya** **tava** śrī-gokula-vṛndāvana-sthitaṁ
**padāmbuja-rajas tulasyā** vṛndayā saha **cakame** \| tvaj-janmata
ārabhya nandasya vrajo ramākrīḍo babhūveti[^216]
tulasī-lakṣaṇa-rūpāntarā vṛndā-devī vṛndāvane nitya-vāsam akarod iti ca
muni-jana-prasiddheḥ \| katham-bhūtam ? api **rajaś cakame**\|
**bhṛtyair** vraja-sambandhibhir **juṣṭaṁ** śiro-dhāraṇādinā upabhuktam
api \| sā tu kīdṛṅ-mahimāpi ? **yasyāḥ**
**sva**-viṣayaka-kṛpā-**vīkṣaṇe** \| **uta** api\| **anya-surāṇāṁ**
tat-pārṣadādīnām api **prayāsas** tādṛśa-mahimāpi \| **vayaṁ** **ca**
iti ca-śabdaḥ kāku-sūcakasya api-śabdasya samānārthaḥ \| tato yathā
**śrīr** yathā ca vṛndā **tadvad vayam api** mugdhāḥ satyaḥ, tasya tava
pāda-rajaḥ-prapannāḥ, api tu naivety arthaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam evārtham anyāḥ
prakaṭantyo lakṣmīto'py adhikatvenālaukikatvam ātmano
nirūpayanti---**śrī yad** ity-ādi dvābhyām \| **vakṣasi padaṁlabdhvāpi
śrīr yat pādāmbuja-rajaś cakame** kāmayāmāsa, na tu labdhavatī \| kuto
na labdhavatī ? yatas **tulasyā** eva **tvad-bhṛty-ajuṣṭaṁ** svābhāvikam
\| bhṛtiḥ karma-mūlyam, tena **ajuṣṭaṁ** karma-phalaṁ na tat \| saiva
kīdṛśī ? ity āhuḥ---**yasyā** iti \| **sva-vīkṣaṇe** svaṁ prati
darśane'**nyeṣāṁ surāṇāṁ prayāsa** eva \| **vayaṁ tadvat** tat-svarūpāḥ,
kintv iyān viśeṣaḥ---sā tu cakama eva, vayaṁ tu **tava
pāda-rajaḥ-prapannāḥ** prāptā eveti tato'dhikā api vayam ity alam
anyathā-śaṅkayā \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tvayābhiramitā \[36\] ity
ukte sati kadācit kṣubheta \| pade tā uttamādhikāraṁ prāptum icchatīti
manasi vicārya, yathā lakṣmīr [utasya mādhi]{.mark} parityajya
**pāda-rajaḥ** kāmayate, **tadvad** bhavāmeti prārthayantyaḥ
prāhuḥ---**śrīr** iti \| **śrīr** api **yasya tava pādāmbuja-rajaḥ**
sevyatvena **cakame** kāmitavatī, **vakṣasi** asāpatnyaṁ sthānaṁ
**labdhvāpi** \| śrīs tu uttama-nāyikā parama-vidagdhā ca pāda-talasya
saubhāgyātiśayaṁ vicārya **padāmbuja-raja** eva sevate sma, asāpatnyaṁ
sthānaṁ tyaktvā sapatnyā **tulasyā** saha sevate \| **vakṣasi** eka eva
rasaḥ, caraṇa-talaṁ sarva-rasasyāśraya-bhūtaṁ rāga-sārasya
caraṇāśritatvāt \| evaṁ sarva-rasānāṁ rāge svādu-viśeṣam abhilāṣamāṇā
caraṇa-rajaḥ sevate \|

nanv āsāṁ śrī-sevyatva-jñānaṁ katham ? iti cet tatrāha---etās tu
śrutayaḥ pūrva-janmani jñātaiśvaryāḥ \| ataḥ śrī-sevyatvam udāharanti \|
yad vā, nārāyaṇa-samo guṇaiḥ \[bhā.pu. 10.8.13\] iti gargoktyā
śrī-sevyatvoktir iti na kiñcid anupapannam \| kīdṛśaṁ pāda-rajaḥ?
**bhṛtya-juṣṭaṁ** rasa-viśeṣeṇa **bhṛtyā** poṣyā
dvādaśa-rasālambana-rūpāḥ, tair **juṣṭam** \|

nanu yadi **tulasyā** anyair bhṛtyaiś ca sevitaṁ, tarhi kathaṁ śriyaḥ
spardhā na jātā ? tatra samādhatte---yathā tulasī śrī-kṛṣṇasyātīva priyā
anyair bhṛtyaiḥ sevyamānaṁ dṛṣṭvā tasyā manasi spardhā na jātā kintv
atīva harṣeṇa sevate sma, tathā śriyo'pi vṛndāvana-māhātmyena
spardhāvasaro uktaṁ ca, yatra naisarga-durvairā iti \|
sevā-sukha-nimagnānāṁ parasparānabhijñānām iva nirmatsarāṇāṁ
caraṇa-rajaḥ sevināṁ manasi spardhanāvakāśaṁ labhate iti bhāvaḥ \|
sevayaivādhikāra-dārḍhyaṁ nānyatheti \| **yasyā** śriyā
**sva-vīkṣaṇa-kṛte** śrīr asmān avalokayann etad-artham, **anyeṣāṁ
surāṇāṁ** brahmādīnāṁ **prayāsaḥ,** tapobhir udyamaḥ\|

sā yathā kṣīroda-mathane udbhūtā kāmayamānān brahmādīn hitvā caraṇa-raja
iva sevate sma, tathā śrī-sādṛśye kāmāyamānān paty-ādīn vihāya **vayam
api pāda-rajaḥ prapannāḥ** śaraṇa-prāptāḥ, vayaṁ tu nottamādhikāriṇyaḥ
kiṁ tu dāsa-dāsīnāṁ svāmi-sevā-dharmaḥ svāmi-sambandhināṁ tad-anukūlānāṁ
ca sevā-dharmaḥ \| asmat-paty-ādayas tu, na tv anukūlāḥ, pratyuta
apakāriṇaḥ \| ata eva teṣāṁ tyāga evocitaḥ \| yadyapi vaikuṇṭha-lakṣmīś
cāpalya-doṣam apahāya sadā vaikuṇṭha-nāthaṁ bhajaty eva, tathā
vṛndāvana-vilāsinas tava caraṇa-rajaḥ sevane guṇādhikyam ākalayya
vṛndāvana-bhūmau vasatim abhilāṣamāṇā tathā karoti \| uktaṁ
ca---ramākrīḍam abhūn nṛpa \[bhā.pu. 10.5.18\] iti \| anyac ca,

> yad-vāñchayā śrīr lalanācarat tapo
>
> vihāya kāmān suciraṁ dhṛta-vratā \[bhā.pu. 10.16.36\] iti \|

anena bhartuḥ śuśrūṣaṇam \[24\] ity asyāpy uttaraṁ dattam eva \|

yad vā, **śrīr** api tu bhāryāpi lasyānudgaṇena bhṛtya-juṣṭam pādāmbujaś
cakame, na tu prāpa \| bhṛtyās tu niścalā yadyapi tayā cāpalaṁ tyaktāṁ
tathāpi niṣkiñcanānāṁ teṣāṁ mano-rodhena tasyām ādara-viśeṣānudayāt \|
yasyāḥ **sva-vīkṣaṇa-kṛte** svasmin śriyām ity arthaḥ \| **vīkṣaṇaṁ**
bhṛtyā māṁ vilokayantu, sāraṅgānāṁ padāmbujam[^217] \[bhā.pu. 1.11.26\]
ity uktatvāt \| teṣāṁ sarvasvam ata eva prasannais tad-arthe pāda-rajasi
teṣāṁ kṛpayādhikāriṇī syām iti manasi nidhāya śrīḥ prayāsaṁ karoti \|
**tadvad** bhṛtya-janavat **vayaṁ tava rajaḥ** svata eva dhanyatvaṁ tava
pāda-sambandhenātīva-dhanyatvam iti bhāvaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ tvayaiva vayaṁ
sva-preyasī-kṛtāḥ, kintu tvac-caraṇa-sevām eva vayam āśāsmahe iti
sa-dṛṣṭāntam āhuḥ---**śrīr** lakṣmīr **yasya** nārāyaṇasya
**padāmbuja-rajaś cakame**, **tadvat** tat-tulyasya **tavāpi vayaṁ
padābja-rajaḥ prapannāḥ** \| tataś ca gargokti-gamyena tava
nārāyaṇa-tulyatvenāsmākam api śrī-tulyatvaṁ svata evāyātam iti bhāvaḥ \|

kiṁ ca, **vakṣasi** sarvottame sthalaṁ **padam** āspadaṁ **labdhvāpi
tulasyāḥ** sapatnyāḥ padam api **bhṛtyair juṣṭaṁ** sevitam iti
puruṣa-jana-saṅghaṭṭavad api tasya **pāda-rajaś cakame** svābhāvikīṁ
preyasī-bhāva-samucitāṁ lajjām api parityajya sva-nyūnatām apy aṅgīkṛtya
kāmayate smeti tasyāḥ preyasī-bhāvād api dāsī-bhāvo yathābhīpsitaḥ,
tathaivāsmākam apīti \| atas tava raktaka-patrakādi-dāsaiḥ sahāpi lajjāṁ
parityajya pādau saṁvāhayitum icchāmaḥ \| tathā vṛndāvanīya-pulindīnāṁ
karma tṛṇa-lagna-tvac-caraṇa-kuṅkumena svīya-bhāla-pralepanam api
sva-nyūnatām apy aṅgīkṛtya cikīrṣāmaḥ \|

kiṁ ca, śrīman-nārāyaṇa-devena pratuṣyatā nitya-nivāsārthaṁ tasyai
sva-vakṣa eva dattaṁ \| tvayā tu rasika-śekhareṇa asmabhyaṁ
sva-pada-tala-nikaṭa-pradeśe'pi kṣaṇam api na dīyate, ity asmākam eva
dagdha-lalāṭam iti dhvaniḥ \| sva-yaśaḥ-prepsur gargokti-prāmāṇyena yadi
nārāyaṇa-tulyo bubhūṣasi, tadāsmān vakṣasā vaha ity api
bhāva-gāmbhīrya-sparśī dhvaniḥ \|

nanu sā lakṣmīḥ yathā cañcalā, tathaiva yūyam api puṇyavatāṁ janānāṁ
gṛhe gṛhe cāñcalya-dharmam apy aṅgīkuru, iti narmāśaṅkya kena
mūkhenocyate---**śrīś** cañcaleti \| sā tu parama-dhīraivety
āhuḥ---**yasyāḥ** śriyaḥ **sveṣu vīkṣaṇa-kṛte**
vātsalya-rasa-maya-kṛpāvalokana-prāpti-kṛte **anya-surāṇāṁ** brahmādīnāṁ
tat-putra-tulyānāṁ **prayāsa** eva, sā tu tad api tān api prāyo
nāvalokate, kintu tac-chaktir eva kācit tebhyo'bhīpsitāṁ sampadaṁ datta
iti \|\|37\|\|

**\...**

\|\| 10.29.38 \|\|

tan naḥ prasīda vṛjinārdana te'ṅghri-mūlaṁ

prāptā visṛjya vasatīs tvad-upāsanāśāḥ \|

tvat-sundara-smita-nirīkṣaṇa-tīvra-kāma-

taptātmanāṁ puruṣa-bhūṣaṇa dehi dāsyam \|\|

**śrīdhara-svāmī (bhāvārtha-dīpikā) :** he **vṛjinārdana**[^218]
duḥkha-hantaḥ ! **tvad-upāsane** tvad-bhajana eva **āśā** yāsāṁ tā vayaṁ
**vasatīr** gṛhān **visṛjya** hitvā yogina iva **prāptāḥ** \| **tava
sundara-smita**-vilasita-**nirīkṣaṇena** yas **tīvraḥ kāmaḥ,** tena
**tapta-**cittānām \| he **puruṣa**-ratna ! **dāsyaṁ dehi** \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tava
pāda-rajaḥ-prapannāḥ, **tat** tasmāt \| yad vā, **tvad-upāsanaṁ**
tvat-samīpa upaveśanaṁ, tatra **āśā** yāsām iti tāḥ \| yad vā,
**vasati**-viśeṣaṇam \| tvad-upāsasya nāśo yāsu, tā **visṛjya** ity
anvayaḥ \| *yoginaḥ* sannyāsinaḥ \| yad vā, duḥkhitā āmantrayanti
puruṣasya jīvasya bhūḥ sthānaṁ hṛdayaṁ moṣate pīḍayatīti
**puruṣa-bhūṣaṇa** iti \| yad vā, puruṣa-bhuvi vasatīti tathā \|
bahir-antar-jñasyaitad ucitam iti bhāvaḥ \| **dāsyaṁ** dāsī-bhāvam \|
anena saṅgādi lakṣyate \|\|38\|\|

*ataḥ paraṁ viśvanāthasya pūrṇā ṭīkoddhṛtā.*

---------------------------------------------------------------------------------------------------------------------

**kaivalya-dīpikā : tan na** iti \| **tat** tasmāt śriyāpi kāmyamānatvāt
\| he **vṛjinārdana** ! duḥkha-nāśaka ! **vasatīr** gṛhān **tava**
**sundarābhyāṁ smita-nirīkṣaṇābhyāṁ** yas **tīvraḥ kāmaḥ**, tena
**tapta-cittānām** asmākam \|\|38\|\| \[mu.pha. 11.32\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** asmākaṁ kutrāpi
spardhā nāsti, nāpi garvaḥ, kevalaṁ tvayy eva ratiḥ, tasmād asmān prati
prasanno bhūyā ity anyā ūcuḥ---**tan naḥ** ity-ādi \| he **vṛjinārdana**
duḥkhārdana \| **tat** tasmāt **no**'smabhyaṁ **prasīda** \|

nanv akiñcanebhya eva prasīdāmīti ced vayam api ca tathaivety āhuḥ---he
**puruṣa-bhūṣaṇa** ! **dāsyaṁ dehi** dāsībhāvaṁ dehi, yenopāsanāṁ kartuṁ
śakyate \| kīdṛśīnām asmākam ? tvaṁ tvattaḥ sakāśāt hetor vā
**taptātmanāṁ** tvat-kṛtas tāpas tad-upāsanayaiva yāti \| he
**sundara-smita-nirīkṣaṇa** ! he **tīvra-kāma** ! tīvras tīkṣṇaḥ kāmo'pi
yasmāt, kāmād api parama-madhura ity arthaḥ \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tat** tasmāt
rajaḥ-prapannatvāt **prasādaṁ kuru** \| tam evāhuḥ---**dāsyam** eva
**dehi** iti \| nanu nava-yauvanonmattāḥ ! dāsyam api
lakṣmy-ādi-prārthyaṁ kathaṁ deyam ? iti cet, tatra sa-dainyam
āhuḥ---**tvad-upāsanāśāḥ** satyo **vasatīḥ**
sarva-bandhu-paricchada-sahita-gṛhān **visṛjya** **aṅghri-mūlaṁ prāptā**
vayam \| ataḥ sarva-parityāgena prapannānām āśām avaśyam pūrayitum
arhasi iti bhāvaḥ \| anyathā cāsmākaṁ mahad duḥkhaṁ syāt \| tac ca
tavānucitam ity āhuḥ---he **vṛjinārdana** ! iti \| tatra ca he
rasika-śekhara ! rasa-viśeṣa-mayam eva dāsyaṁ deyam ity
āśayenāhuḥ---**tvad** iti \| tac cocitam evety āhuḥ---he
**puruṣa-bhūṣaṇa** ! iti \| anyat tair vyākhyātam \|

yad vā, \"nanu gṛhiṇyaḥ ! tarhi gṛheṣu gatvaiva mad-bhṛtyair gopaiḥ saha
bhakta-vargavan mad-bhajanaṁ kriyatāṁ, tatraiva
tad-aśeṣopakaraṇa-sampatteḥ ?\" iti cet, tatra sa-kākv
āhuḥ---**vasatīr** **visṛjya** iti \| tatra hetuḥ---**tavopāsa**
upāstiḥ, tasya **nāśo** yāsu nāh, tatra tad-bhajanāsiddher ity arthaḥ \|

kiṁ ca, \"he mahā-mohana ! nānya-bhaktavad asmābhir dāsyaṁ prārthyate
yad gṛheṣu gopa-vargaiḥ saha sidhyet, kintu dāsya-viśeṣa eva\" ity
āśayenātyantārtyābhinaya-pūrvakam āhuḥ---**puruṣo** jīvas tasya **bhūḥ**
sthānaṁ hṛdayaṁ, tat **ūṣate** pīḍayati \| ūṣa rujāyām iti \| he
tathā-bhūta ! **tava** **sundarābhyāṁ smita-nirīkṣaṇābhyām** \| kiṁ vā,
he **sundara smita-nirīkṣaṇa** ! ato dhūrtatayaivedaṁ vadasīty
avahitthayā guhyamānaṁ bhāvaṁ vāk-cāturyābhivyañjayanti \| **tvat**
tvatto yas **tīvraḥ kāmaḥ,** tena **tapta ātmā** dehī yāsāṁ naḥ, atas
tat-pratīkāram ādau drutaṁ kuru, anyathā antya-daśopasthiter iti \|

yad vā, tat-pratīkāra-rūpaṁ dāsyaṁ dehīti bhāvaḥ \|

yad vā, nanu mad-vraja-striyaḥ ! mad-bhakta-varāṇāṁ gopānāṁ
kanyātva-bhāryātvādinā yuṣmākaṁ svataḥ-siddhaṁ mad-dāsyam asty eva \|
kiṁ tat-prārthanena ? iti cet, satyam, kintu asādhāraṇam asmad-ucitaṁ
tad dehīti sa-vaiyāgryam āhuḥ---**taptātmanāṁ** yogyaṁ yat tad
**dāsyam** ity arthaḥ \| sākṣād ātma-nirdeśo vinaya-lajjādinā \| kiṁ vā,
**naḥ** iti pūrvasyānuṣaṅgaḥ \|

yad vā, atyantārtyā sa-tṛṇa-grāham āhuḥ---**taptātmanāṁ** strīṇāṁ
kāsāñcid api **dāsyaṁ dehi** asmabhyam \| etādṛśīnāṁ dāsye prāpte'pi
tava prasāda-viśeṣo'vaśyaṁ bhavitaiveti bhāvaḥ \| anena duḥśīla- \[25\]
ity asyottaram \| **tvad-upāsanāśayā** sat-pater api tyāgo yukta eva \|
tat-siddhānto likhita eva, viśeṣataś ca vasatīnāṁ tvad-upāsanāśatvena \|
tatra ca tat-svāmināṁ teṣāṁ sambandhena tvad-bhajana-pātāt te pātakina
eveti tyājyā eva \|

kiṁ ca, **tvat-kāma-taptātmanāṁ** tat-tyāge kathaṁ vā vicāro doṣo vā ?
mahā-bhujaṅga-grastānāṁ ko nāmāstu ? iti \|

śleṣārthaḥ---**vṛjinaṁ** pāpam \| anyeṣām api pāpa-nāśano'sīti vayaṁ
**tvad-aṅghri-mūlaṁ prāptāḥ** \| adhunā ca tavaiva pāpe matir lakṣyate,
ataḥ **prasīda** \| asmākam atrāgamanāparādhaṁ kṣamasva \|
mano'vaṣṭabhya puṇye nidhehīty arthaḥ \|

yad vā, nanu mad-dāsyaṁ lakṣmyā api durlabhaṁ kṛpayā dīyamānam
aṅgīkuruteti cet tatra sābhyasūyam āhuḥ---yā **vasatīr visṛjya
tvad-upāsanāśāḥ** satyas **tavāṅghri-mūlaṁ prāptāḥ,** dāsya ivāśritāḥ,
tāsāṁ **tīvra-kāma-taptātmanām,** caturthy-arthe ṣaṣṭhī, tābhyo **dāsyaṁ
dehi** \| asmākaṁ pati-vratānāṁ tenālam ity arthaḥ \| **puruṣān** sakhīn
eva, na tu striyo **bhūṣayati** iti tathā-bhūta ! atas tvayā kim asmākam
? iti \| kiṁ vā, hṛdaya-dāhaketi pūrvavad arthaḥ \| tat kiṁ tvayi
bhaktyāpi iti bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tṛtīya-dik sthitā
api vivakṣitam upasaṁharati---**tan naḥ** iti \| **tat** tasmāt
pūrvoktād dhetor eva **prasādaṁ kuru** tam evāhuḥ **dāsyam** eva
**dehi** iīti \|

nanu nava-yauvanonmattāḥ ! dāsyam api tādṛśaṁ durlabham iti cet kathaṁ
deyam ? ity atra sa-dainyam āhuḥ---**prāptā** ity-ādi \| ataḥ
sarva-parityāgena prapannānām āśām avaśyam pūrayitum arhasi iti bhāvaḥ
\| anyathā cāsmākaṁ mahad duḥkhaṁ syāt \| tac ca tavānucitam ity
āhuḥ---he **vṛjinārdana** ! iti \| tatra ca nija-bhāvocchalita-cittāḥ
satyaḥ \| he rasika-śekhara ! rasa-viśeṣa-mayam eva dāsyaṁ deyam ity
āśayenāhuḥ---**tvad** iti \|

yad vā, **tat** tādṛśa-**nirīkṣaṇa-taptātmanām** api **dāsyam** eva
**dehi** iti \| tat-tāpa-haraṇe'py āśā parityaktety arthaḥ \| dāsyaṁ
cocitam evety āhuḥ---he **puruṣa-bhūṣaṇa** ! iti \| sarvatraivātha tava
**upāsa** upāstiḥ, tasya **nāśo** yāsu tā iti \| śleṣeṇa
**vasati**-viśeṣaṇaṁ ca \|

kiṁ vā, he **sundara-smita-nirīkṣaṇa** ! ato dhūrtatayaivedaṁ vadasīty
avahitthayā guhyamāṇaṁ bhāvaṁ vāk-cāturyābhivyañjayanti \| **tvat**
tvatto yas **tīvraḥ kāmaḥ,** tena **tapta ātmā** yāsāṁ, tāsāṁ naḥ \|
anena duḥśīlaḥ \[25\] ity asyottaraṁ **tvat-kāma-taptānāṁ** tat-tyāge
kathaṁ vicāro doṣo vā ? na hi kāma-mahā-bhujaṅga-grastānāṁ tayor
ekataro'pi sambhavatīti \|

niṣedhārthaś ca---**tat** tasmāt **no**'smākaṁ sambandhe **prasīda**
āgrahaṁ tyajety arthaḥ \| he **vṛjinārda na** iti chedaḥ \| yataḥ
**tvad-upāsanāśāḥ** satyo **vasatīr visṛjya** **tavāṅghri-mūlaṁ na
prāptā** vayaṁ, tasmāt yās **tvat-sundara**- ity-ādi-lakṣaṇāḥ, tāsāṁ tāḥ
prati **dāsyaṁ dehi,** asmākaṁ tu na tena prayojanam ity arthaḥ \| tāsām
api nātyanta-tad-aṅgīkārāt sampradānatvābhāva iti ṣaṣṭhy-abhiprāyaḥ \|
**puruṣān** sakhīn eva tat-tad-utkaṇṭhayā tat-tad-gokula-vadhū-veṣeṇa
**bhūṣayasi** tā iti tatrāpy asambhāvanā darśitā \|

yad vā, **puruṣa-bhūḥ,** tat-sattā puruṣa-sāmānya ity arthaḥ \| he tasya
**ūṣaṇa** ! pīḍaka ! taj-jāti-mātra-kalaṅka-kārinn iti
sa-kopa-sambodhanam \| ūṣa rujāyām iti \|\|38\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 332) :** prāktanaṁ vākyaṁ
nigamayanti---**tan naḥ** iti \| **vṛjinārdana** iti karmaṇy an eva---he
sarva-duḥkha-nivāraka ! **tatas** tasmāt **no**'smān prati **prasīda**
imāṁ durdṛṣṭiṁ tyajety arthaḥ \|

nanu yūyam api gṛhādi-tyāgenātrāgatya tadvad eva mat-pāda-rajaḥ
prapannāḥ ? tatrāhuḥ---**na te'ṅghri-mūlam** iti \| tadvad asator
**visṛjya** **tvad-upāsanāśāḥ** satyas tavāṅghri-mūlaṁ na prāptā api tu
kautukenaiva jyotsnāyāṁ vṛndāvana-darśanārtham āgatā ity arthaḥ \| atas
**tvadīya**-tādṛśa-**nirīkṣaṇa**-jāta-**tīvra-kāmena taptātmāno** yāḥ,
tāsām eva **dāsyaṁ dehi,** na tu mādṛśīnām \| atra ṣaṣṭhī
cātyanta-dānābhāve sampradānatvaṁ na bhavatīti vivakṣayā \| atas tad api
dānaṁ gokule'smin nātisthirībhaviṣyatīti bhāvaḥ \|

**puruṣa-bhūṣaṇa** ! iti sambodhanaṁ ca śliṣṭam \| **puruṣān**
gokula-gatān sakhi-janān eva **bhūṣayati,** na tv adyāpi gokula-ramaṇīṁ
kāñcid api \| atas tādṛśa-taptātmāno'pi nāyikāḥ kalpanā-mātra-mayya iti
bhāvaḥ \| atra bhāvāntareṇa āgati-sūcanāt dṛṣṭaṁ vanaṁ kusumitam
\[bhā.pu. 10.29.21\] ity anena tad-bhāvoddīpanam api nādṛtam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmād asmabhyaṁ prasīdety
āhuḥ---**tan naḥ** ity-ādi \| **tasmād** anyathā-śaṅkā-nirāsato
**no**'smabhyaṁ **prasīda** \| he **vṛjinārdana** ! duḥkhārdana ! vayaṁ
kīdṛśyaḥ? **vasatīr visṛjya tvad-upāsanāśāḥ** satyas **tavāṅghri-mūlaṁ
prāptāḥ** \| tasmād **dāsyaṁ dehi**, arthād asmākam ity āśayaḥ \|
kīdṛśīnām ? **tvat** tvatta eva **taptātmanām** \| he **sundara** ! he
**smita-nirīkṣaṇena tīvro**'tiśayograḥ **kāmo**'pi yasmāt,
yat-smita-nirīkṣaṇena kāmo'pi kupito yata ity arthaḥ \|\|38\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ
virahāgni-jvālāvalī-dṛḍha-manastvena dhairyaṁ kartum apārayantyaḥ
sa-kāku-dainyam āvedayantyaḥ prārthayante---**tan naḥ prasīda** iti \|
yasmāt tava pāda-rajaḥ sevanam eva puruṣārthāvadhiḥ \| lakṣmī-dṛṣṭāntena
ca gatānugatikatvena tava caraṇa-rajaḥ-sevanam eva gṛhe sthitābhir eva
vyavasitam \| **tasmān no**'smān prati **prasīda** prasanno bhava \|
vāg-bhaṅgyā kauṭilyaṁ tyajeti \| he **vṛjinārdana** ! duḥkha-han !
govardhanoddharaṇādinā pariśīlita-vrata !

kīdṛśīr **naḥ** ? **tavāṅghri-mūlaṁ** caraṇāntikaṁ **prāptāḥ** \| kiṁ
kṛtvā ? **vasatīr** gṛhān **visṛjya** tyaktvā **tvad-upāsanāśāḥ,**
tavopāsane āśā yāsāṁ tāḥ \|

nanv ekānte vana-madhye ekākinā mayā sthīyate \| bhavatīṣu kathaṁ
prasādaḥ kartavyaḥ ? iti cet tatrāhuḥ---**te'ṅghri-mūlaṁ prāptāḥ** \|
yas tu caraṇa-mūlam upāste, sa eva prasāda-pātraṁ bhavati \| tatra vayaṁ
**vasatīr visṛjya** pratyāpattitayā tyaktvā āgatāḥ \| kiṁ ca, ye
tyakta-loka-dharmāś ca mad-arthe tān bibharmy aham \[bhā.pu. 10.46.4\]
iti tvayaivoktatvāt \| **vasatīr** iti
sa-paricchada-sarva-labdha-parityāgo'pi vivakṣita iti \|

**vṛjinārdana** ! iti kṛpālutvam uktam \| tvaṁ kṛpāluḥ, vayam ārtāḥ \|
ārtānāṁ duḥkha-nivāraṇe tad-asiddheḥ gṛha-tyāge
hetuḥ---**tvad-upāsanāśāḥ** \| yataḥ sarva-saṅga-parityāgena yogina iva
nivṛttābhimānatayā tavopāsanaṁ kartum āgatāḥ \| **āśā** no chettavyeti
\| anyathā tava pratijñā-bhaṅgo'pi bhavitā \| ye yathā māṁ prapadyante
tāṁs tathaiva bhajāmy aham \[gītā 4.11\] iti tvayaivoktam \| ato
**dāsyaṁ dehi** \| yad vā, kīdṛśīr **vasatīs** tvad-upāsaṁs tava
samīpa-sthitiḥ, tasyā nāśo yāsu tāḥ \| gṛha-sthityā tad-asiddhir ity
arthaḥ \| yad vā, kīdṛśīr **vasatīḥ** tvad-upāsanāṁ tvat-sevana-rūpāṁ
bhaktiṁ syati tanukurvanti, tucchīkurvantīty arthaḥ \| so tanu-karaṇe
dhātor iti \|

nanu, gṛha-svāminaṁ vihāya dāsyaṁ kim iti prārthyate ? tatra svīyām
ārtiṁ nivedayantyas tac-chānti-hetuṁ dāsyam evābhilaṣantya
āhuḥ---**tvat-sundara-smita-nirīkṣaṇa-tīvra-kāma-taptātmanām**---tava
sundaraṁ smita-pūrvaṁ nirīkṣaṇaṁ, tena tīvro'sahya eva yaḥ kāmaḥ, tena
taptaḥ ātmā mano yāsāṁ naḥ \|

yad vā, he **sundara-smita** ! **tvat** tvatto hetor **nirīkṣaṇaṁ**
tavāvalokanaṁ, tena **tīvro** anivāryo yaḥ **kāmaḥ,** tena **tapta
ātmā** kṣetrajño yāsāṁ, tāsāṁ tava kapaṭa-smitena mohitānāṁ,
sva-dṛṣṭāntena tvayi śuddha-bhāva-vijānatīnām, idānīṁ tava
dharmopadeśena audāsīnyaṁ jānatīnām, ata eva ramaṇa-bhinnānyatra
nispṛhānāṁ, **no**'smākaṁ **dāsyaṁ dehi** \| dāsyaṁ datte tvayi
vrajeśvarādir nāsūyāṁ kariṣyati \| dāsye'smābhir labdhe sati paty-ādir
api nāsūyāṁ kariṣyati iti bhāvaḥ \|

yad vā, he **vṛjinārdana** ! ye tvāṁ prapannāḥ, teṣāṁ pāpa-nirasanam \|
vayaṁ tu tava pāda-mūlaṁ prapannāḥ, tathāpy asmāsu kāma-kṛtas tāpaḥ \|
idam eva citraṁ, yena pāpena paty-ādi-saṅgo jātaḥ, tat pāpaṁ tava
caraṇa-darśanena vinaṣṭam \| yataḥ pāpa-mūlā gṛhā eva tyaktāḥ, samprati
tava **sundarābhyāṁ smita-nirīkṣaṇābhyāṁ** jāto yas
**tīvro**'pratīkāryaḥ **kāmaḥ**, tena **taptātmanāṁ** pīḍita-cittānāṁ
hṛd-rogasya tvam eva nidānam \| tasya nivartakam auṣadhaṁ tvad-dāsyam
eva \| daśamy-avasthāyāḥ prāg eva deha-gṛhādikaṁ duḥkha-nidānam iti
jñātvā prāg eva tyaktam \| tvaṁ tu kāma-tāpaṁ dadad api tyājayituṁ na
śakyaḥ \| ato dāsyaṁ dattvāsmān rakṣeti prārthanā \|

he **puruṣa-bhūṣaṇa** ! puruṣāṇāṁ sakhānāṁ gopānām alaṅkaraṇaṁ sarvadā
sakhibhiḥ saha vihartuṁ puṣpa-pallava-gairikādibhis tān alaṅkaroṣi \|
tathaiva kadācid asmān apy alaṁkurv iti bhāvaḥ \| yad vā, he **puruṣa**
! asmākam antaryāmin ! asmāsu jātāṁ pīḍāṁ jāniṣe \| ato nivartaya \| he
**bhūṣaṇa** ! vayaṁ bhūṣyāḥ, tvaṁ tu bhūṣaṇam \| atas tvam asmān
bhūsayeti \| dāsyas tu svāmi-sevayā labdha-prasādā akuto-bhayāḥ satyo
vicaranti \| ato dāsyenālaṅkurv iti prārthanā \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād gṛha-kuṭumbādikaṁ
parityajya nārāyaṇasya bhaktā iva vayaṁ tava dāsyam eva kāmayāmahe ity
āhuḥ---**tan naḥ** iti \| yatas tvaṁ nārāyaṇa-tulyaḥ, tasmād asmān prati
**prasīda** \|

nanu, mat-prasāda-pratikūlaṁ duḥkhādṛṣṭaṁ bhavatīnām astīty ataḥ kathaṁ
prasādaḥ ? nārāyaṇo'pi kiṁ sarvatraiva prasīdati ? ity ata āhuḥ---he
**vṛjinārdana** ! tad api duḥkhaṁ tvam evārdaya \| nārāyaṇo hy avaśyam
eva prapadyamānānāṁ duḥkham ardayati \| vayaṁ ca **te'ṅghri-mūlaṁ
prāptāḥ** \| tatrāpi kāmanāntara-rāhityenaivety āhuḥ---**visṛjya
vasatīḥ** iti \|

nanu, gārhasthya-sukhaṁ parityajyāpi mattaḥ sukhaṁ kiñcanāvaśyam
arthayadhve iti jānīmaḥ ? tatrāhuḥ---**tvad-upāsanāyām** eva **āśā**, na
tūpāsanāyāḥ phale kasmiṁścana sukhe tvayā dāsyamāne āśā yāsāṁ tāḥ \|
ayam arthaḥ---upāsanāyā tvāṁ sukhayāma ity evābhiprāye'pi
tvat-sukha-darśanotthaṁ yadi naḥ sukham ākasmikaṁ bhavet, tarhi ko doṣaḥ
? iti \|

nanu, tarhi katham uktam asmākaṁ hṛc-chayāgniṁ siñca \[35\] iti ?
satyaṁ, tad-agni-jvālāyā api tvam eva kāraṇam ity āhuḥ---**tava
sundara-smita-nirīkṣaṇena** yas **tīvra-kāmaḥ**, tena **tapta ātmā**
yāsāṁ, tāsām asmākaṁ **dāsyaṁ** dāsītvam eva **dehi**, na tu patnītvam
\|

atra śrīmad-vallabhācārya-caraṇānāṁ vyākhyā---ato dāsyārthinya eva
vayaṁ, na tu vivāhārthinyaḥ \| ata upanayanādy-apekṣāpi na
loka-vyavahāreṇa ity eṣā \| tataś cāsmākaṁ kanyātve paroḍhātve vā na
kāpi kṣatiḥ, ubhayībhāve'pi tvad-dāsya-sambhavād iti bhāvaḥ \|

prakṛta-vaiṣṇava-toṣaṇyāṁ śrī-sanātana-gosvāmi-caraṇānām api---vivāhe
sati patnītvena bhajanād apy aupapatnyena bhajanaṁ parama-mahā-sukham \|
tac ca śrī-bhāgavatāmṛta- kāvyālaṅkārādau ca prasiddham eva \| ata
evātra dāsya-viśeṣa eva prārthitaḥ \| adhunā ca prārthyate **dāsyo
bhavāmaḥ** \[39\] ity eṣā \|

kathaṁ bhāvaḥ ? kāma-mahodadhitvād eva strī-lampaṭasya tavāsmābhir
yuvatibhir upāsanāṁ svāṅgair eva tvat-sukhotpādana-lakṣaṇā khalv
eṣaivety ato hṛc-chayāgni-seka-prārthanāpi tvad-upāsanā-prārthanaiva \|
kāmāgnir apy asmākaṁ tvad-upāsanopakaraṇam eva mukhyam iti \| ata eva
samucitam eva sambodhana-padam---he **puruṣa-bhūṣaṇa** ! gaurāṅgīnām
asmākam indranīla-maṇi-maya-sarvāṅgālaṅkāreti \|\|38\|\|

**\...**

\|\| 10.29.39 \|\|

vīkṣyālaka-vṛta-mukhaṁ tava kuṇḍala-śrī-

gaṇḍa-sthalādhara-sudhaṁ hasitāvalokam \|

dattābhayaṁ ca bhuja-daṇḍa-yugaṁ vilokya

vakṣaḥ śriyaika-ramaṇaṁ ca bhavāma dāsyaḥ \|\|

**śrīdhara-svāmī (bhāvārtha-dīpikā) :** nanu, gṛha-svāmyaṁ vihāya dāsyaṁ
kim iti prārthyate ? ta āhuḥ---**vīkṣya** iti \| **alakāvṛta-mukhaṁ**
keśāntarair āvṛta-mukham \| tathā **kuṇḍalayoḥ śrīr** yayoḥ, te
**gaṇḍa-sthale** yasmin, **adhare** **sudhā** yasmin, tac ca tac ca
**tava mukhaṁ vīkṣya,** **dattābhayaṁ bhuja-daṇḍa-yugmaṁ** **vakṣaś**
**ca** **śriyā ekam** eva **ramaṇaṁ** rati-janakaṁ vīkṣya, **dāsya** eva
**bhavāma** iti \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ayogyārhaṁ dāsyaṁ yūyaṁ
yogyāḥ kim-artham icchatha ? ity āśaṅkate---*nanu* iti\| **alakāś**
cūrṇa-kuntalāḥ ity amaraḥ \| atisubhagatvāt tava sarveśvarasya dāsyam
evocitam iti bhāvaḥ \| kecit tv atra **alakāvṛta-mukhasya** jālatvam,

**kuṇḍalayor** vaṁsikātvaṁ, **gaṇḍa-sthalasya** viśāla-bhūmitvam,
**adhara-sudhāyā** lobhakatvaṁ, **hasitāvalokasya** mohinītvam,
veṇu-gītasya bhairava-rāgatvam, gopī-janānāṁ vana-caratvaṁ, netrāṇāṁ
khañjanatvaṁ kalpayantīti \|\|39\|\|

*ataḥ paraṁ viśvanātha-ṭīkā sāmastyena uddhṛtā.*

---------------------------------------------------------------------------------------------------------------------

**kaivalya-dīpikā :** nanu santy atra puruṣāntarāṇīti kiṁ mamaiva
prārthanayā ? iti cet, tatrāhuḥ---**vīkṣya** iti \| **alakāś**
cūrṇa-keśāḥ \| **kuṇḍala-śrīś** ca **gaṇḍa-sthalaṁ** ca **adhara-sudhā**
ceti dvandvaikyam \| **hasitaṁ** ca **avalokaś** ca **śriyā
eka-ramaṇam** \| ārṣo'varṇāgamaḥ sandhir vā \| anyānyāpekṣaṁ **vakṣaḥ**
śrī-pralobhakam ity eka-śabdārthaḥ \| **bhavāma** ity āśiṣi loṭ
\|\|39\|\| \[mu.pha. 11.33\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upāsanāśāḥ iti yad
uktaṁ, tat kīdṛśam ? ity anyā ūcuḥ---**vīkṣyālakāvṛtam** ity-ādi \|
**alakāvṛta-mukhaṁ,** **tava gaṇḍa-sthalaṁ** ca, **adhara-sudhā-hasitam
avalokaṁ, bhuja-yugaṁ, vakṣaś** ca **vīkṣya dāsyo bhavāmaḥ** \| eteṣām
upāsanā-yogyā bhavāma ity arthaḥ \| vakroktiḥ \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu dāsya-rasikāḥ !
tarhi prāyaḥ etādṛśa-bhāvānāṁ śrīdāma-subalādīnām iva dāsyam aṅgīkuruta
? iti cet, tatra kiṁ vā dāsya-viśeṣa-prārthane hetuṁ sa-bhāvam
āha---**vīkṣya** iti \| sākṣād antike dṛṣṭvā prādhānyena śrī-**mukhasya
bhujayor vakṣasaś** ca varṇanaṁ
gaṇḍa-cumbanādharāmṛta-pāna-gāḍhāliṅganādy-abhiprāyeṇa, tatra ca
**alakair** lalāṭopari vilasadbhir **āvṛtam** ity ūrdhva-bhāgasya,
**kuṇḍala-śrī** iti dvayoḥ pārśvayoḥ, **hasitena avaloko** yasminn iti
adho-madhya-bhāgayor ity evaṁ sarvatra śobhoktā \| **sthala**-rūpakeṇa
**gaṇḍayor** darpaṇādibhyo'pi saundaryaṁ dhvanitam \| **dattam abhayaṁ**
bhaktānāṁ daitya-vadhādinā yena ity-ādi baliṣṭhatvādi-guṇaḥ \| tena ca
cāturyeṇa paty-ādibhyo bhayaṁ parihṛtam \| vastutas tu gāḍhāśleṣeṇa
kāmādi-bhaya-haratvam abhipretam \|

**daṇḍa**-rūpakeṇa suvṛtta-pṛthu-dīrghatvādy-ākāra-sauṣṭhavam \|
**śriyā** lakṣmyā nija-śobhayā vā kṛtvā, **ekaṁ** śreṣṭham advitīyaṁ vā
**ramaṇam** iti parama-saundaryaṁ śobhādhikyaṁ coktaṁ **ca**-kāra-dvayam
\| **vilokya** iti punar uktiś ca śrī-mukhavad bhuja-vakṣasor api
prādhānya-vivakṣayā \|

kiṁ vā, dāsītve tad-darśana-mātraika-hetutoktyā
tat-tat-parama-mohanataiva darśitā \| ato dāsītvena
tat-tad-rasa-viśeṣasya yathāyathaṁ sākṣād-anubhava-saṁsiddhyā **dāsya**
eva **bhavāma** ity arthaḥ \| vartamānāyāṁ pañcamī \|

gūḍho'yam abhiprāyaḥ---vivāhe sati patnītvena bhajanād apy aupapatyena
bhajanaṁ parama-mahā-sukham \| tac ca śrī-bhāgavatāmṛte kāvyālaṅkārādau
ca prasiddham eva \| ata evātra dāsya-viśeṣa eva prārthitaḥ \| adhunā ca
prārthyate---**dāsya** eva **bhavāma** iti \| anyat tair vyañjitam \|

yad vā, **kuṇḍalayoḥ śrīḥ** śobhā yena, tan **mukham** \| keṣāñcin mate
**śrī** iti dīrghaḥ pāṭhaḥ \| tataś ca **kuṇḍalayoḥ** **śrī**-svarūpe
**gaṇḍa-sthale'dhara-sudhāṁ** ca dvandvaikyam \| tathā **hasitaṁ** ca
**avalokaṁ** ca iti sarveṣāṁ prādhānyaṁ dyotitam \| tac **ca**-kārābhyāṁ
vyañjitam eva \| **vilokya** sudṛśyam parama-sundaram \|

yad vā, jāgatām eva **vi**śeṣeṇa **lokyaṁ** dṛśyaṁ yad **vakṣaḥ,** tat,
puṁsām api manoharatvāt \| ata evoktaṁ śrī-kapila-devena---

> vakṣo'dhivāsam ṛṣabhasya mahā-vibhūteḥ
>
> puṁsāṁ mano-nayana-nirvṛtim ādadhānam \| \[bhā.pu. 3.28.26\]

asyārthaḥ---*ṛṣabhasya* sarva-śreṣṭhasya śrī-kṛṣṇasyety arthaḥ \|
nijāśeṣa-bhagavattā-prakaṭanāt *puṁsām* api, kim uta strīṇām ? sākṣāt
tathānuktir mātary ukter iti \|

apy-arthe **ca**-śabdaḥ \| **śriya eka-ramaṇaṁ** krīḍā-sthānam api sadā
tatra nivāsāt \| kiṁ vā, sukha-pradam api sadā tad-āśleṣāt \|

yad vā, **śriyaḥ** śobhāyā apy **ekaṁ** śreṣṭham advitīyaṁ vā
**ramaṇam** \| visarga-lope'pi sandhir ārṣaḥ \| tataś ca,
**ca**-kāro'nvācaye[^219] prathamaḥ, apy-arthe dvitīyaḥ \| evaṁ
śrī-mukhād bhujayor gauṇatvam \| tato'pi vakṣaso'bhipretaṁ
śobhā-sukhātiśayavattve'pi tasya lakṣmy-ākrāntatvena sāpatnyād asūyayā
gauṇatvam adhikam \|

yad vā, **ca**-kārābhyāṁ pūrvavat sarveṣām eva prādhānyaṁ dyotitam \|
sarveṣām api pratyekaṁ prādhānyena dāsītve hetutvāt \| yad vā, pūrvaṁ
dāsya-viśeṣa-prārthane jāratvenaiva bhajanam abhipretam \|

nanu, lola-prakṛtayaḥ ! tad eva kathaṁ prārthyate ?
kṛta-kātyāyanī-vrata-kumārī-vargavat sarvā api vihāra-dvārā patnītvaṁ me
na katham iṣyate ? ity atra sa-vaidagdhyam āhuḥ---**vīkṣya** iti \|
**dāsya** eva **bhavāma,** aupapatyenaiva tvāṁ bhajāma ity arthaḥ \|
āśiṣi pañcamī \[*loṭ*\] \| anenaiva nirbhara-prema-rasāvirbhūtyā
yathā-yathaṁ tan-madhura-rasānubhava-viśeṣa-susiddheḥ \| tac ca
śrī-bhāgavatāmṛte varṇitam eva, kāvyālaṅkārādau ca prasiddham \| etena
asvargyam \[bhā.pu. 10.29.26\] ity asyottaram \|
tvac-chrī-mukhādi-vīkṣaṇena aupapatye janyate, tatrāsmākaṁ ko nāma doṣaḥ
? iti \|

kiṁ vā, aupapatyena tad-bhajane mokṣād api vaikuṇṭha-loka-sukhād api
lakṣmy-ādi-bhajanānandād api ca parama-sukha-viśeṣa-siddheḥ, kiṁ nāma
asvargyatvādikam ? ataḥ kula-strīṇām eva tvayā saha tad ucitam iti \|

śleṣārthaḥ---etādṛśaṁ **tava śrī-mukhādikaṁ vīkṣya** api tava **dāsyaḥ**
karma-kāryo'pi **bhavāma** sambāvanāyāṁ pañcamī \| bhavema kim ? kākvā,
api tu naivety arthaḥ \| tatra hetuḥ---**śriya** eva **ekaṁ ramaṇam**
iti sarveṣām eva viśeṣaṇaṁ, cañcala-prakṛtes tasyā eva, na tu
sthira-prakṛtīnāṁ pativratānām asmākaṁ tvan-mukhādinā ramaṇam iti \|

yad vā, **kuṇḍala-śrī** ity-ādi-rūpam **alakāvṛta-mukhaṁ tava** tvayā
**vīkṣya** viśeṣeṇa īkṣayitvā darśayitvā, **bhuja-daṇḍa-yugaṁ ca
vilokya** viśeṣeṇa lokayitvā darśayitvā, **vakṣaś** ca darśayitvā bhayaṁ
prati vayaṁ **dattāḥ** \| bhayāya samarpitā vayam ity arthaḥ \|
ato'smākaṁ bahyābhāvāya asmad-āsyo mada-rahita-mukho bhava \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bhavatyo na dhanādinā
mūlyena krītāḥ, na vā datta-bhṛtayaḥ \| kuto dāsyo bhaveyuḥ ?
ucyate---anyatraiva khalv asāv anyo'nyena sa vyavahāraḥ \| bhavati tu
sva-mukhādi-darśana-dānam eva mūlyaṁ bhṛtiś cety āhuḥ---**vīkṣya** iti
\| viśeṣeṇa dṛṣṭvā viśeṣam evāhuḥ---**alakāvṛta-** ity-ādi viśeṣaṇaiḥ \|
tatra ca **alakair** lalāṭopari vilasadbhir **āvṛtam** ity
ūrdhva-bhāgasya \| **kuṇḍala-śrī-** iti dvayoḥ pārśvayoḥ \|
**hasitenāvaloko** yasmin iti adho-madhya-bhāgayor iti \| evaṁ sarvatra
śobhoktā **sthala**-pūrvakeṇa **gaṇḍayor** vistīrṇatvaṁ, **kuṇḍala-śrī**
ity anena svacchatvaṁ ca dhvanitam \| **adhare** ca **sudhā**numānaṁ
darśana-mātrāl lobha-viśeṣotpatteḥ saurabhya-viśeṣānubhavāc ca \|

tathā **dattam abhayaṁ** bhaktānāṁ daitya-vadhādinā yena ity-ādi
baliṣṭhatvādi-guṇaḥ \| tena ca cāturyeṇa paty-ādibhyo bhayaṁ parihṛtam
\| vastutas tu gāḍhāśleṣeṇa kāmādi-bhaya-haratvam abhipretam \|
**daṇḍa**-rūpakeṇa suvṛtta-pṛthu-dīrghatvādy-ākāra-sauṣṭhavam \| atrāpy
evaṁ vaiśiṣṭyam uktam \| tathā **śriyā**
vāma-bhāga-stha-svarṇa-varṇa-lakṣmī-rekhā-rūpayā lakṣmyā kartryā
**ekaṁ** śreṣṭhaṁ **ramaṇaṁ** yasminn iti
parama-saundaryādi-sampatti-nidhānatvam uktam\| **ca**-kāra-dvayaṁ
**vilokya** iti punar uktiś ca nija-vāsa-bhuja-vakṣasor
viśeṣāśrayatā-vivakṣayā \| tathottarayor dvayor ekā kriyā
caika-samprayojana-janakatvāt tādṛśa-gaṇḍādhara-maṇḍite śrī-mukhe hi
cumbana-pāne bhuja-vakṣasoś cāliṅgana-mātram abhilaṣitam iti \|

atrālakādīnām ukti-krameṇa idaṁ gamyate---prathamato mukhasya
tat-tat-saundarya-darśane jāte'pi lajjayā na cāturakṣaṇe darśanaṁ, kintv
atyutkaṇṭhayā \| paścād eva tata icchā-viśeṣeṇa yena bhujau daṣṭau,
tasya tu viśrāmo vakṣasy eveti tathā kramo jñeyaḥ \| evaṁ dāsītve hetuḥ
parama-mohanataiveti dhvanitam \|

kiṁ ca, **bhṛtir** mūlyaṁ ca khalu viṣaya-dānam eva loke dṛśyate, tat tu
tvayi tat-tad-rūpa-śobhāvati madhurādhara-sudhe lobhanīya-bhujādi-sparśe
pūrṇa-lakṣmī-nidhāna-vakṣasi labdhe, svataḥ-siddham eveti, tathāpi
**vīkṣya** iti sveṣāṁ netra-khañjana-bandho'pi dhvanitaḥ \| tatra
**alakānāṁ** pāśatvaṁ, **kuṇḍalayos** tad-antima-kuṇḍalikā-rūpatvaṁ,
**gaṇḍayos** tan-nidhāna-sthalatvam **adhara-sudhāyā**
lobhyāhāratva-**hasitāvalokasya**
viśvāsa-janaka-sva-pālita-khañjana-dvayāvilāsatvam \| tatra
**bhuja-daṇḍa-yugasya** ca **dattābhayatvam** eva pallava-yuktatvād iti
bhāvaḥ \| tādṛśa-vakṣasaś ca sukha-cāra-pradeśatvam ity api jñāpitam \|
anyat taiḥ \|

yad vā, **kuṇḍalayoḥ śrīḥ** śobhā yena, tan **mukhaṁ** \| keṣāñcin mate
**śrī** iti dīrghaḥ pāṭhaḥ \| tataś ca **kuṇḍalayoḥ**
śrī-hetu**-gaṇḍa-sthale** ca **adhara-sudhā** ca, tāsāṁ dvandvaikyaṁ,
tathā **hasitaṁ** ca **avalokaś** ca, tat tac ca **vīkṣya** iti sarveṣāṁ
prādhānyaṁ dyotitaṁ \| **vilokya** sudṛśyam iti niṣedhārthas tu \|

nanu yady evaṁ, tarhi kathaṁ mamāṅgāni muhur vīkṣamāṇā eva tiṣṭhatha ?
tatra sāṭopam āhuḥ---**vīkṣya** iti \| atrāpi kākvaiva niṣedho vyaṅgya
iti \|\|39\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** atha śravaṇād \[bhā.pu.
10.29.27\] ity-ādau darśanān mayi bhāvaḥ ity anena
yan-nija-saundarya-balaṁ darśitaṁ tatrāhuḥ---**vīkṣya** iti \| atrāpy
antyaś **ca**-śabdaḥ kākvā \| pūrvas tu tat-tad-ukta-samuccaye \| etad
api etac cāpi **vilokya dāsyo bhavāma**, api tu na sarvathaiva ity
arthaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** adya kiṁ dāsyaṁ dāsyasi ?
**dāsyas** tu vayaṁ **bhavāma** eveti siddhavad anyā āhuḥ---**vīkṣya**
ity-ādi \| **tava mukhaṁ vīkṣyā** darśanīyā ye'**lakāḥ,** tair
**āvṛtam** \| paścāt karmadhārayaḥ \| **kuṇḍalayoḥ śriyā** yuktaṁ
**gaṇḍa-sthalaṁ** yasya tat tathā \| **adhare sudhā** yasya tat tathā \|
\[**vilokyaṁ**\] darśanīyaṁ **vakṣaś** ca karmadhārayaḥ \| kīdṛśam ?
**śriyā** hetu-bhūtatayā **eka-ramaṇam** \| etāni yathā
svabhāva-siddhāni bhavanti, tathā vayam api **dāsyo** **bhavāma** ity
arthaḥ \| athavā, **vīkṣya vilokya** iti pūrva-kāle lyap, tan
nātisurasam \|\|39\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu, pūrvaṁ
pada-rajaḥ-sevyatvena prārthitam \| idānīm anyad api
bhikṣu-prasārikā-nyāyena prārthayantyo vyājena dāsyam eva svīkurvanti
iti jñātvā pṛcchanti \| gṛha-tyāge ko vā doṣaḥ ? **dāsyo bhavāmaḥ** \|

kīdṛśaṁ mukham ? **kuṇḍalayoḥ śrīr** yayoḥ, te **gaṇḍa-sthale** \|
yasmin **adhare sudhā** yatra, tatra\| punaḥ kīdṛk ? **hasitaṁ** hāsas
tad-vilasito'**valoko** yasmin \| tataḥ prathamaṁ tāsāṁ manasi sukham
eva mukhya-svādyaṁ tenābhipretam \| atas tad eva
varṇayanti---**alakāvṛtam** iti \| ali-kulāvṛta-nīlotpala-sādṛśena
varṇitaṁ makarandādhikyena peyatvam abhipretam \| **kuṇḍala-śrī** iti
pārśva-dvayaṁ pīna-yugāvṛtatvena śobhātiśayaḥ sūcitaḥ \|
**gaṇḍa-sthale** svacchatvaṁ dyotitam \| **adhara-sudhā** iti
lobhāśrayatvaṁ sūcitam \| **hasitāvalokam** iti vilāsa-prakāśa-bharaḥ
sūcitaḥ \|

**bhuja-daṇḍa-yugaṁ ca vilokya** \| kīdṛśaṁ ? **dattābhayam** \|
bhaktebhyo dattam abhayaṁ yena sva-sāmarthyena
govardhanoddharaṇādinā---na trāsa iha vaḥ kārya \[bhā.pu. 10.25.21\] iti
tvayaivoktatvāt \| bahuśo'nubhūtatvāc ca **vilokya** \| kīdṛk ? **śriya
ekam** eva **ramaṇaṁ** rati-janakam \| yad vā, **śriyā** śobhayā asmākam
eva **ramaṇam** iti śobhātiśaya uktaḥ \| madhura-rasālambanam etat
sarvaṁ dṛṣṭvā dāsyaṁ svīkāryam \| etad veśenāpy alaṁ, kim uta samucitam
etat sarvam iti \| gṛha-svāmye na kiñcid dāsye sarvam eva sampatsyate \|
ata eva amūlya-krītā **dāsyo bhavāma** iti \|

yad vā, asvargyam ayaśasyaṁ ca phalgu kṛcchraṁ bhayāvaham \[bhā.pu.
10.29.26\] iti ca tatrottaram anyatra aupapatyaṁ jugupsitam eva \| iha
tu na, yata ete doṣāḥ guṇatvena pariṇatāḥ, nava-bhṛtyeṣu
svargāpavarga-narakeṣv api tulyārtha-darśina \[bhā.pu. 6.17.18\] iti
tava mukha-darśane jāte svargasya heyatva-darśanād iṣṭāpattir eva
mukura-sthānīyayor **gaṇḍayoḥ** sva-pratibimba-darśanāya svīkṛtatvāj
jātv evaupapatyaṁ svīkṛtam \|

atrāpi deva-bhogyāyāḥ sakāśād utkṛṣṭāyā **adhara-sudhāyā**
bhogyatva-darśanāt aupapatya-svīkāraḥ \| **hasitāvalokam** iti \|
anyatraupapatyaṁ yaśaso malinatvaṁ bhavati \| atra tu **hasitam** apy
ujjvalam, **avaloko**'py ujjvalaḥ \| ayaśaso'py ujjvalatvam \| ataḥ
svīkṛtam anyac ca phalgu svalpa-kāla-bhogyam api abhayadena
bhuja-dvandvena rakṣitatvāt svīkṛtaṁ kṛcchraṁ duḥsādhyam api
śrī-sevyatvāt svīkṛtaṁ bahu-doṣākrāntatvena pratītam apy aupapatyam
asmac-cittābhiprāyeṇa sukhātmakam eva pratīyate \| anyeṣāṁ jugupsitam
apy asmākam ajugupsitam eveti \| gṛhocitaṁ sukhaṁ svargyaṁ yaśasyaṁ
bahu-kāla-bhogyaṁ sukha-sādhyam \| ajugupsitam ca etādṛśam apy asmābhis
tyaktam \| svargāpavarga-narakeṣv api tulyārtha-darśina \[bhā.pu.
6.17.18\] ity uktatvāt \| ayaśasyaṁ yaśo hi svargasya mūlaṁ---yāvat
kīrtir manuṣyasya puṇyā lokeṣu gīyate \| tāvat pramodate svarge
\[ma.bhā. 5.35.4\] iti svarga-hetutvād yaśo'pi tyaktam \| asvargyaṁ
svargyasyākāmyamānatvāt \| anye'pi bhaktāḥ svargāpavarga-narakeṣv api
tulyārtha-darśina \[bhā.pu. 6.17.18\] ity uktāt \|

yad vā, phalgu svalpa-kāla-bhogyam api svīkṛtaṁ, bahu-sukha-pūrṇatvāt \|
kṛcchraṁ duḥsādhyam api svīkṛtaṁ, tvat-pada-prāpti-hetutvāt \|
jugupsitam api svīkṛtaṁ paty-ādibhir asmat-tyāgasya kariṣyamāṇatvāt \|
bahu-kāla-bhogasyāpi pariṇāma-virasavattvāt \| tad uktaṁ---na
nāka-pṛṣṭham \[bhā.pu. 10.16.37\] iti \| anyāsaṁ pati-vratānāṁ
ṣaṭ-doṣākṛāntam apy aupapatyam asmākaṁ ṣaḍguṇa-yuktam eva jātam \| tad
uktaṁ---kvacid guṇo'pi doṣaḥ syād doṣo'pi vidhinā guṇaḥ \[bhā.pu.
11.21.16\] iti \| yathā brāhmaṇasya adhyayanam adhyāpanaṁ ca guṇaḥ,
śūdrasya tu doṣaḥ\| evam anyāsāṁ doṣa-buddhy-aupapattau vimukhānām
apravṛttau satyāṁ tava bhajano dharma iti jānatīnām asmākam aupapatyaṁ
guṇa eva \| anyābhir anāsvāditatvād doṣa eva \| atas tāsv evam ayam
upadeśaḥ \| ata iyaṁ vibhīṣikā nāsmāsv avakāśaṁ labhata iti vākyārthaḥ
\| yatas tava dāsyaṁ parama-puruṣārtha-sādhakaṁ, na hi
parama-puruṣārtha-sādhakaṁ pāpa-sādhakaṁ bhavati \|
mukhādi-vīkṣaṇa-rūpeṇa mūlyena krītā **dāsyo bhavāma** \| upabhogas tu
bhavat-prasāda-labhya eva \| tasmin jāte kim alabhyam ? iti
mukhādi-darśanenāsmad-aupapatya-vyavasāyaṁ dṛḍhīkṛtya idānīm asvargyam
ity-ādi vibhīṣikām utpādayan kiṁ na lajjase ? iti bhāvaḥ \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yūyaṁ yan mama dāsyo
bhavatha, tat kiṁ mayā mūlyena krītāḥ sthaḥ ? svīya-datta-bhṛtayo vā ?
tatra bhavatā asmat-samucita-mūlyāt koṭi-koṭi-guṇitena
asmad-adṛṣṭāśruta-careṇa mahānarghyeṇa hasitāvaloka-cintā-ratnenāsmān
vayaḥ-sandhy-ārambha eva krītvā svīya-kuñja-mandiram ānīya
nīla-nidhi-padma-nidhi-jāmbunada-makara-yugala-cintāmaṇi-maya-sthalī-maṇi-stambha-lakṣmī-vilāsāspada-nīlamaṇi-mandirāṇy
alakādi-vyājena sva-sampattīr darśayitvā devair api durlabham amṛtaṁ
pratidinaṁ bhojayasīty āhuḥ---**vīkṣya** iti \|

yadā śoṇa-vakroṣṇīṣaṁ śirasi badhnāsi, tadā dāsī-janena kaṅkatikayā
utkṛṣyordhva-nayanāt tvayā ca svāṅgulyā yatnān
niruddhyonnīyoṣṇīṣāntaḥ-praveśanāt bhāla-vāma-dakṣiṇa-prāntayor eva
dṛśyamāṇa-mūla-bhāgair **alakair āvṛtam** anācchannaṁ **mukhaṁ**
**vīkṣya** iti \| yadā cūḍāṁ badhnāsi, tadā
bhālāgra-vāma-dakṣiṇa-bhāgeṣv api kuñcitair anatidīrghair **alakair** ā
īṣad **āvṛtaṁ mukhaṁ vīkṣya** \| abhyaṅgodvartanādi-samaye
samprayoga-bhara-samaye ca **alakair** ā samyak prakāreṇaiva **āvṛtam**
ācchannaṁ **mukhaṁ vīkṣya**, īkṣaṇābhyām
āsvādyamāna-mādhurya-bharī-kṛtya vayaṁ **dāsyo bhavāmaḥ** \|

mukhaṁ kīdṛśam ? **kuṇḍalābhyāṁ** samaya-bhedeṣv alakair anāvṛtābhyām
īṣad āvṛtābhyāṁ sampūrṇāvṛtābhyāṁ ca \| acapalābhyām īṣac capalābhyām
aticapalābhyāṁ ca **śrīḥ** pṛthak pṛthak śobhā yatra tat \|

hasita-prahasita-samaye **gaṇḍayor** api sṛkvaṇyor vitatatvāt \|
**gaṇḍa-sthale**'pi **adhara-sudhā** adhara-mādhuryāc chalanaṁ yasya tat
\| gaṇḍa-sthalāt **gaṇḍa-sthalam** adhiruhya gopī-nayana-cakoraiḥ
pīyamānā **adhara-sudhā** yasya tat \| rahasya-samaya-bhede tu gopīnāṁ
**gaṇḍa-sthale adhara-sudhā** yasya tat \| **gaṇḍa-sthalayor** gopīnām
**adhara-sudhā** yasya tat \|

yad vā, **kuṇḍalayoḥ śrīḥ** pratibimba-rūpā śobhā yayoḥ, te
**gaṇḍa-sthale** yasmin **adhare sudhā** yasmin, tac ca tac ca tad ity
eka-padaṁ \| **hasita**-yukto'**valoko** yatra tad dhasitaṁ, praphullatā
gopīnāṁ kumudānāṁ ca avalokād yasmād iti vā \|

nanu, yuṣmat-pataya etad-asahiṣṇavaḥ phutkāreṇa kaṁsa-rājato mama
bhavatīnāṁ ca bhayam utpādayiṣyanti ? tatrāhuḥ---**dattam abhayaṁ**
mahendra-darpakādibhyo'pi parvata-dhāraṇādinā yena, tathā-bhūtaṁ
**bhuja-daṇḍa-yugam** iti tathā cet tvad-bhuja-daṇḍa eva kaṁsa-paśoḥ
prāṇa-hārako bhaviṣyatīti bhāvaḥ \| evaṁ ca vyañjitena vīra-rasena
śṛṅgāra-rasaḥ puṣṭo bhavati sma \|

nanu, para-nārīr na dāsīḥ karoṣi, kintu nārāyaṇasya nārīṁ lakṣmīm api
vaikuṇṭhād balād ānīya sva-vakṣasā vahasīty āhuḥ---**vakṣa** iti \|
**śriyā** lakṣmyā kartryā lajjā-vaśāt suvarṇa-rekhā-rūpayā **ekaṁ**
mukhyaṁ **ramaṇaṁ** yatra tat \| tasmād adhunā te kiyad vayo babhūva
caturdaśa-bhuvaneṣu madhye tad-ūrdhva-lokeṣv api brahmāṇḍād bahir
mahā-vaikuṇṭha-lokeṣv api madhye kasyāpi kām api sundarīṁ nārīṁ tvaṁ na
tyakṣyasīti jānīma iti vyañjitaṁ bhavati \|\|39\|\|

**\...**

\|\| 10.29.40 \|\|

kā stry aṅga te kala-padāyata-mūrcchitena[^220]

sammohitā'rya-caritān[^221] na calet trilokyām \|

trailokya-saubhagam idaṁ ca nirīkṣya rūpaṁ

yad go-dvija-druma-mṛgāḥ pulakāny abibhrat \|\|

**śrīdhara-svāmī (bhāvārtha-dīpikā) :** nanu jugupsitam aupapatyam
\[bhā.pu. 10.29.26\] ity uktam, tatrāhuḥ---**kā strī** iti \| **aṅga** !
he kṛṣṇa ! **kalāni padāni** yasmiṁs tad **āyataṁ** dīrghaṁ
**mūrcchitaṁ** svarālāpa-bhedaḥ, tena \| pāṭhāntare,
\"kala-padāmṛta\"-mayaṁ \"veṇu-gītaṁ\", tena **saṁmohitā kā** vā **strī
ārya-caritān** nija-dharmān **na calet** ? yan-mohitāḥ puruṣā api
calitāḥ \| kiṁ ca, **trailokya-saubhagam** iti yad yataḥ **abibhrann**
abibhruḥ \| tvad-dyotaka-śabda-śravaṇa-mātreṇāpi tāvan nija-dharma-tyāgo
yuktaḥ, kiṁ punas tvad-anubhaveneti bhāvaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvoktaupapatye
jugupsitatvaṁ pariharantya āhuḥ---***kalāni*** vyakta-madhurāṇi \|
*nija-dharmāt* pātivratya-lakṣaṇāt \|
kala-pada-gāna-śravaṇajānanda-magnānāṁ dharmādharma-smṛtir eva nodetīti
bhāvaḥ \| gavādayo'ntaś-cetanāḥ \| *yena* veṇu-nādena *mohitāḥ* *puruṣā
api* śakra-śarva-parameṣṭhi-purogāḥ \[bhā.pu. 10.35.15\] ity-ukteḥ
śaṅkara-prabhṛtayaḥ strī-veśaṁ kṛtvā gopī-vṛnde militā abhūvann iti,
strīṇāṁ tu kā vārtā ? iti bhāvaḥ \|

na kevalaṁ manuṣyāṇām eva moho'pi tu tad-itareṣām apīty āhuḥ---*kiṁ ca*
iti \| **trailokyasya** **saubhagam** alaṅkāram idam
asmad-dṛg-gocarī-bhūtaṁ **rūpaṁ** sundaratarāvayavopakḷptam ākāram \|

*iti bhāvaḥ* iti \| tvad-dyotaka-śabdasya
madhusūdana-murāri-govindety-ādi-śabdasya śravaṇa-mātreṇa vinaṣṭā khila
dvandvānāṁ vidhi-niṣedha-kaiṅkaryābhāvān nija-dharmasya varṇa-kramād
āgatasya tyāgo yuktaḥ \| evaṁ,

> yad-anucarita-līlā-karṇa-pīyūṣa-vipruṭ-
>
> sakṛd-adana-vidhūta-dvandva-dharmā vinaṣṭāḥ \| \[bhā.pu. 10.47.18\]
> ity-ukteḥ \|

śravaṇa-varṇana-bhāvam athāpi vā na hi bhavāmi yathā vidhi-kiṅkaraḥ
\[bhāvārtha-dīpikā 10.87.41\] iti vakṣyanti svāmi-caraṇāḥ \| punas
tvad-anubhavenāhaṁ brahmāsmīti sākṣād-ātma-sākṣāt-kāreṇety api tātparyam
\| yathā-śrutaṁ tu tvad-dyotaka-śabde veṇu-dhvanir imaṁ kṛṣṇo vādayaty
evaṁ-rūpa iti \|\|40\|\|

---------------------------------------------------------------------------------------------------------------------

**kaivalya-dīpikā :** tathāpi para-puruṣa-prasaṅgāc ca
san-mārgātikramo'nucita iti cet, tatrāhuḥ---**kā strī** iti \|
**kalair** madhuraiḥ **padair** amṛtaṁ sudhībhūtaṁ yad veṇu-gītam \|
tena **sammohitā** utpanna-sammohākhya-navama-smara-daśā **trailokyasya
saubhagam** saubhāgyaṁ jana-priyatvaṁ yasmin **rūpe** \| **yat** yasmāt
veṇu-gītād rūpād vā **gavādayaḥ pulakāny abibhrat** nitarāṁ dhṛtavantaḥ
\| **dvijāḥ** pakṣiṇaḥ \| ayogyeṣv apīti maṅkṣu bhāvāvirbhāvāt \| kā
kathā asmākam smara-vaivasyād idaṁ ceṣṭitaṁ syād iti bhāvaḥ \|\|40\|\|
\[mu.pha. 11.34\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanv evam evopāsanā,
bhadraṁ bho bhadram\| tarhi sa-rāgā eva bhavatyaḥ ? nahi nahi,
mad-bhaktā ity āśaṅkya madhyā dhīrāḥ prauḍhā āhuḥ---**kā stry aṅga te**
ity-ādi \| he **aṅga** ! ayaṁ tu tavaiva veṇu-dhvanes tava rūpasya cāyaṁ
doṣaḥ, na strīṇāṁ, **yad** yasmād **go-dvija-druma-mṛgā** api **pulakāni
bibhrati**, tena **kala-padāyata-veṇu-gītena** eva **saṁmohitā** satī
**trailokya-saubhagam idaṁ** ca **rūpaṁ nirīkṣya** **kā strī na caled
ārya-caritāt** kula-vratāt ? **ārya-caritād** veda-vartmano vā, āryasya
tava caritāt hetor iti vā **na calet** asthirā na bhavati \| etena
strīṇāṁ na doṣaḥ \| striyas tu tvayi nirupādhi-ratimatya eva \| tvam eva
veṇu-dhvānena tāsu rāgāntaraṁ janayasīti prāgalbhyam \|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu
śiṣṭa-varga-śiro-dhāryāḥ, tathāpi mahadval loka-śikṣārtham avaśyaṁ
sad-ācāraḥ pālayituṁ yujyate \| tatra sa-dainya-roṣam āhuḥ---**kā** iti
\| **trilokyāṁ** vartamānā **kā strī na calet** ? api tu sarvaiva caled
ity arthaḥ \| śrī-śivāṅkastha-pārvaty-ādīnām api moha-śaraṇāt \| tac ca
skandādau prasiddham eva \| atrāpi---devyo vimāna-gatayaḥ \[bhā.pu.
10.21.12\] ity-ādinā sūcitam eva \|

kadācid vā veṇu-gītaṁ nodetu nāma, **rūpaṁ** ca parama-mohanaṁ sadā
virājate iti sa-vikāram āhuḥ---**trailokya-** iti \| **trailokyasya**
ūrdhvādho-madhya-vartamāna-loka-trayasya **saubhagaṁ** saubhāgyaṁ
jana-priyatvaṁ saundaryaṁ vā yasmin yasmād vā, tad idaṁ
pratyakṣa-vartamānam ity anyathātvaṁ nirastam \|

yad vā, asādhāraṇam, anena śrī-raghunāthasya yat saundaryaṁ dṛṣṭvā
munayo'pi mohitā bhāva-viśeṣaṁ gatāḥ \| tathā ca pādmottara-khaṇḍe---

> purā maharṣayaḥ sarve daṇḍakāraṇya-vāsinaḥ \|
>
> dṛṣṭvā rāmaṁ hariṁ tatra bhoktum aicchan suvigraham \|\|
>
> te sarve strītvam āpannāḥ samudbhūtāś ca gokule \|
>
> hariṁ samprāpya kāmena tato muktā bhavārṇavāt \|\| ity-ādi \|

mahā-kaurme ca---

> agni-putrā mahātmānas tapasā strītvam āpire \|
>
> bhartāraṁ ca jagad-yoniṁ vāsudevam ajaṁ vibhum \|\| iti \|

tato'pi vaiśiṣṭyam abhipretam \| adhunā nijāśeṣa-bhagavattā-prakaṭanāt
\|

yad vā, idam anirvacanīyaṁ paramādbhutam ity arthaḥ \| pratibimbādau
darśanāt tavāpi bhāva-viśeṣotpādanena vismāpanāt, tathā coktam
uddhavena---vismāpanaṁ svasya ca \[bhā.pu. 3.2.12\] iti \| **nirīkṣya**
iti veṇu-gītasyeva śravaṇa-smaraṇādināpi mohaḥ syād eva, tatrāpi sākṣād
dṛṣṭvā **kā** vā **na calet** ? ity arthaḥ \|

**yad** yasmāt rūpāt \| **go**-śabdena vṛṣa-vatsa-mahiṣy-ajādayo'pi
grāmya-paśavo lakṣyante, gāvaḥ paśutvena viveka-hīnā api \| **pulakāni**
iti bahutvena sarvāṅgeṣu sadaiveti dyotyate, taiś cānye'pi vikārā
upalakṣyāḥ, aspandanaṁ gatimatāṁ pulakas tarūṇāṁ \[bhā.pu. 10.21.19\]
ity-ādy-ukteḥ\| **abibhran** bhāva-viśeṣodayād iti veṇu-gītād api
rūpasya parama-mohanatvam uktam \| yac ca śrī-rukmiṇyā devyā
vakṣyate---rūpaṁ dṛśāṁ dṛśimatām akhilārtha-lābhaṁ \[bhā.pu. 10.52.37\]
iti, uddhavena coktaṁ---vismāpanaṁ svasya ca \[bhā.pu. 3.2.12\] iti \|
tat-tad-vacanād apy asya vaiśiṣṭyaṁ jñeyam \|

cakṣuṣmatāṁ saundarya-grahaṇa-sambhavāt, tathā parama-vidagdha-śiromaṇes
tasya sad-asad-vicāra-niṣṭhā-sad-bhāvenāścarya-viśeṣa-dṛṣṭyā
vismaya-sambhavāc ca \| atra ca gavādīnāṁ tat-tad-abhāve'pi
prema-vikārokter iti dik \| anyat tair vyañjitam \|

tatra puruṣā api calitā iti **dvija-druma-mṛgāṇām** api pulakodbhedasya
\| kiṁ vā, śakra-śarva-parameṣṭhi-purogāḥ kaśmalaṁ yayuḥ \[bhā.pu.
10.35.15\] iti vakṣyamāṇasya devādīnām api mohasyānusāreṇeti \|

athavā, **yad** ity avyayam, yābhyāṁ veṇu-gīta-rūpābhyām ity arthaḥ \|
veṇu-gītasya mohanatvaṁ viśeṣata ekaviṁśaty-adhyāye vyaktam evoktam,
pañcatriṁśe ca vakṣyate \| anyat samānam \|

evaṁ tasya veṇu-gīta-rūpayoḥ parama-mohanatvam uktam \| kṛṣṇa-nāmno
mohanatvam **aṅga** ity anena sūcitam eva \| parama-mohanatvena
\"śrī-kṛṣṇa\" iti sākṣāt kutrāpy asambodhanāt \| ato'śaktyā
śiṣṭācāra-parityāge ko'pi doṣo nāma na ghaṭeta iti bhāvaḥ \| vastutas tu
tādṛśa-janānāṁ sadācāre'nadhikārāt \| tac ca pūrvaṁ vivṛtam eva \| ata
eva śrī-svāmi-pādair likhitam---tad-dyotaka-śabda-śravaṇa-mātreṇāpi
tāvan nija-dharma-tyāgo yuktaḥ iti \| īśvarasya ca sarva-śaktimattvāl
loka-saṅgrahārthaṁ sadācāra-paripālanaṁ tasya sambhaved eva \| tat
prema-vivaśānāṁ cāśaktyā kathaṁ sambhavet ? evam eva teṣāṁ
māhātmya-viśeṣo nigūḍho'pi tenaiva nirapekṣaṁ muniṁ śāntaṁ \[bhā.pu.
11.14.16\] ity-ādi-vacanair abhivyañjita iti dik \|

anena śravaṇāt \[bhā.pu. 10.29.27\] ity asyottaram \| puruṣāṇāṁ tatrāpi
munīnām api pūrvāvatāre atra ca gavādīnām api sākṣāt moho yatra syāt,
tatrāsmādṛśīnāṁ kā vārtā ? iti viveka-hānāv asmākaṁ na doṣa iti \|

kiṁ vā, yasya nirīkṣaṇa-veṇu-gīta-śravaṇa-mātreṇa gavādīnām
apīdṛśānanda-lakṣaṇaṁ sampadyate, tasya yathā-yathaṁ sākṣād upabhogena
prema-viśeṣa-lakṣaṇaḥ paramānandaḥ sampadyata eveti sannikarṣo hi yukta
eveti \| vastutas tu yasya śravaṇādināpi bhāvaḥ syāt, tasya sannikarṣeṇa
bhāvo viśeṣataḥ sampadyetaiveti \|

śleṣārthaḥ---**kā strī ārya-caritāc calet**, api tu na kāpīty arthaḥ \|
**yan nirīkṣya gavādayaḥ pulakāni bibhrati** sma, idam **te** tava
**rūpaṁ** saundaryaṁ **trilokyāṁ** nāsti kim ? kākvā, api tv asty evety
arthaḥ \| ato'nena tvaṁ mā garvam āvaha iti bhāvaḥ \|

yad vā, he **kala-padāyata-veṇu-gīta** ! he **sammohita** !
kāma-sammohita ! ity adhairyam uktam \| **te** tvattaḥ sakāśāt **kā na
calet**, gṛhaṁ na yāyāt ? kiṁ-bhūtāt ? **ārya-caritāt** parama-dhārmikād
iti solluṇṭham \|

yad vā, he **kala-padāyata-veṇu-gīta-sammohitārya** ! iti
parama-dhārṣṭyam uktam \| **te** tava **caritāt** pāradārikatva-lakṣaṇāt
**kā na calet** nāpayāyāt ? **kā idaṁ** svīkuryāt ? ity arthaḥ \| anyat
samānam \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv evaṁ pativratābhir
upahasanīyā bhaviṣyatha tatra sphuṭam eva sa-roṣa-dainyam āhuḥ---**kā
strī** iti \| **trilokyāṁ** vartamānā **kā strī na calet** ? api tu
sarvaiva caled ity arthaḥ \| tac ca devyo vimāna-gatayaḥ \[bhā.pu.
10.21.12\] ity-ādinā sūcitam \| **kala-** iti pūrvaṁ vyākhyātam
\[10.29.3\] \| **pada** iti pratipadam api tādṛśaṁ
bodhayanti---**āyata** iti \| tatra śrī-kṛṣṇasya nirbandhaṁ bodhayanti
sveṣāṁ ca dhairyeṇāpi tat-kāla-kṣepaṁ vārayanti \| pāṭhāntare
tasyālaukika-svādatvaṁ vyañjayanti \|

tatrādarśana eva vārtā darśane'pi tathaivety evaṁ sarvato māra eveti
sa-bhayam ivāhuḥ---**trailokya-** iti \| **trailokyasya**
ūrdhvādho-madhya-vartamāna-yāval-lokasya **saubhagaṁ** saubhāgyaṁ vā
yasmin yad-antar-bhūtam ity arthaḥ, tad **idaṁ** pratyakṣa-vartamānam
ity anyathātvaṁ nirastam \| yad vā, **idam** etādṛśam asādhāraṇam ity
arthaḥ \|

**nirīkṣya** iti \| yasya śravaṇādināpi mohaḥ syād iti kaimutyaṁ
bodhayanti---**kā strī** iti \| yatra puruṣā api svayaṁ bhagavān api
muhyeyur iti bhāvaḥ, śakra-śarva-parameṣṭhi-purogāḥ kaśmalaṁ yayuḥ
\[bhā.pu. 10.35.15\] iti vakṣyamāṇāt, vismāpanaṁ svasya ca \[bhā.pu.
3.2.12\] tṛtīyokteś ca \| aho astu tāvat tādṛśa-sārāsāra-vidāṁ teṣāṁ
vārtā ! **yad** yābhyāṁ veṇu-gīta-rūpābhyāṁ **gav-ādayo**'pīti
śravaṇa-darśane labhyete, te sva-prakāśatvān nāsambhāvye \| anena
lokepsubhir \[bhā.pu. 10.29.25\] ity asyottaram \| niṣedhārthaś cāyam \|

nanu, yadi mamāṅga-darśane yuṣmākaṁ na kṣobhaḥ, tarhi katham itaś
calitum icchā ? tatrāhuḥ---**kā strī** iti \| **kā strī**
taj-jāti-mātraṁ **kala**- ity-ādi-lakṣaṇāpi **ārya-caritāt** sad-ācārād
dhetoḥ **te** tvattaḥ sakāśāt **na calet**, nāpayāyāt ? tathā **yat**
yasmāt **gavādayo**'pi **pulakāny abibhran**, tata **idam** īdṛśaṁ rūpaṁ
**nirīkṣya** ca samalokyāpi tasmād eva hetoḥ **kā** nāpayāt ? api tu
sarvaivāpayāyād ity arthaḥ \| sundarīṇāṁ sundara-para-puruṣa-nikaṭe
sthitir hi bāḍhaṁ loka-vigāna-hetur iti \| tad evaṁ yadyapi
tat-saṁmohitā nāpi samyak tad-vīkṣaṇa-kārikāḥ, tathāpy apayāsyāma iti
bhāvaḥ \|\|40\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** nanu yady evaṁ dṛḍha-vratā
bhavatha, tarhi katham ihaiva sarvāṁ rātriṁ na tiṣṭhatha ? ity āśaṅkya
punaḥ sa-śaṅkam āhuḥ---**kā stry aṅga te** iti \| yadyapy evaṁ, tathāpi
**aṅga** he **kala-padāyata**-veṇu-gīta, he **sammohita**
sammohanākhya-kāma-bāṇa-mohita, **trilokyām** eṣā **kā strī** yā **te**
tvattaḥ sakāśāt **ārya-caritāt** sad-ācārād dhetor api **na calet** ?
astv asmākaṁ parama-sādhu-maryādā-vratānāṁ dūrato vārtā \|

tad evaṁ tataś calane hetuṁ sambodhana-dvayena guṇa-gataṁ bhāva-gataṁ ca
tadīyaṁ doṣam uktvā, rūpa-gataṁ cāhuḥ---**trailokya-** iti \| tathā
**ārya-caritād** eva hetor idaṁ ca **rūpaṁ vilokya** **kā na calet** \|
**yat** yasmāt **go-dvija-** iti \| sundarīṇāṁ
sundara-para-puruṣa-nikaṭa-sthitir hi bāḍhaṁ loka-vigānāya syād iti
\|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu yady evaṁ bhavatyaḥ
svabhāva-siddhābhimāninyaḥ, tadā kathaṁ mad-vacasām abhiprāyānabhijñāḥ
satyaḥ kiṁ tapyatha ? tatrāpy anyā āhuḥ---**kā strī** ity-ādi \| he
**aṅga** ! **te** tava **kala-padāyata-veṇu-gīta-sammohitā** satī
**āryasya** tava **caritād** dhetor **na calen** na bhramet \| evam eva
tava bhrāmakaṁ caritam, yena **trilokyāṁ kā strī na calet** ? sarvaiva
calati \| atra strīṇāṁ na dūṣaṇaṁ, tavaivety arthaḥ \| na kevalaṁ tava
**caritād** eva \| **idaṁ rūpaṁ nirīkṣya ca**, yato rūpād
**go-dvija-druma-mṛgā** api **pulakāny abibhran** pulakino bhavanti
\|\|40\|\|

---------------------------------------------------------------------------------------------------------------------

kā stry aṅga te kala-padāyata-mūrcchitena[^222]

sammohitā'rya-caritān[^223] na calet trilokyām \|

trailokya-saubhagam idaṁ ca nirīkṣya rūpaṁ

yad go-dvija-druma-mṛgāḥ pulakāny abibhrat \|\|

**nārāyaṇa-bhaṭṭaḥ (śrī-rasikāhlādinī) :** nanu yathāhaṁ
loka-saṅgraha-paraḥ, tathā bhavatībhir api sadācāraḥ pālyaḥ \|
pramāṇa-paṅkti-siddham apy etad vyavasitaṁ na kāryam ? iti cet, tatra
sāmarṣam āhuḥ---**aṅga** iti sambodhanenaitat jñāpyate yadi tvam
asmadbhyo'bhaviṣyas tavaivaṁ nāvadiṣyaḥ \| ato'smad-ārtim
ajñātvaivopadiśasi paropadeśe pāṇḍityam \[pañca. 1.117\][^224] iti
smṛteḥ\| **trailokyām** sā **kā strī** yā **ārya-caritān** nija-dharmān
**na calet** ? nija-dharmaṁ na parityajed ity arthaḥ \| na kācid ity
arthaḥ \| te **kala-padāyatā veṇu-gītena sammohitā** kalāni avyaktāni
madhurāṇi gītena tena mohitā \| yad uktaṁ---devyo vimāna-gatayaḥ
smara-nunna-sārāḥ \[bhā.pu. 10.21.12\] iti \|

tvad-udbhāvita-paryayo bhavatīti na citram āhuḥ---**trailokya**- iti \|
**trailokya**-stha-**saubhagaṁ** saundaryaṁ, yasmin trailokye saubhagaṁ
yasmād iti vā \| idaṁ pratyakṣa-siddhaṁ **rūpaṁ** **nirīkṣya** yat
yasmāt **mohitāḥ** puruṣā api **calitāḥ,** śrī-raghuvīrasya saundaryaṁ
dṛṣṭvā daṇḍakāraṇya-vāsino munayo'pi mohitāḥ \| tad uktaṁ pādme---

> purā maharṣayaḥ sarve daṇḍakāraṇya-vāsinaḥ \|\
> dṛṣṭvā rāmaṁ hariṁ tatra bhoktum aicchan suvigraham \|
>
> te sarve strītvam āpannāḥ samudbhūtāś ca gokule \|\| \[pa.pu.
> 6.245.164\]

pratyabhijñayā saṁskāra-vaśā eva vadantīti jñāyate \| yad vā, idaṁ rūpaṁ
tavāpi vismaya-janakam \| tad uktaṁ---vismāpanaṁ svasya \[bhā.pu.
3.2.12\] iti \|

yad vā, he **kala-pada** ! kaṁ sukhaṁ lāti gṛhṇāti padaṁ svarūpaṁ yasya,
veṇur vānena yat sukhaṁ bhavati, tat tāvat sva-svarūpa eva nimagno
bhavati \| paścād anyatra sañcarati \| he **amṛta-veṇu-gīta-saṁmohita**
! yataḥ sadaiva veṇuṁ vādayase, na kadācid viramasi, asmāsv eva keyaṁ
śaṅkā ? yato veṇu-gītena tvam api mohito'si \| yad vā, he
**amṛta-veṇu-gīta** ! he **mohita** ! iti pada-dvayaṁ mohitatvāt
sāttvika-bhāvodayaḥ \| ata eva tanvitam anukūlaṁ vadann asmān
nivārayasīti na citraṁ yat tasmāt vijātīyā api go-dvija-druma-mṛgāḥ \|
go-śabdena vṛṣabha-vatsa-vatsatarī-prabhṛtayo jñeyāḥ \| **dvijāḥ**
pakṣiṇaḥ \| tad uktaṁ---prāyo batāmba vihagā munayaḥ \[bhā.pu.
10.21.14\] iti \| **drumāḥ**---aho amī devavara \[bhā.pu. 10.15.5\] iti
śrī-mukhenoktam \| dhanyāḥ sma mūḍha-matayo'pi hariṇyaḥ \[bhā.pu.
10.21.11\] iti bhāva-viśeṣodayena **pulakān** asmat-sadṛśīnāṁ
bhāva-viśeṣa-jñāpakān dharmān **abibhran** \|

kiṁ ca, veṇu-gītena mohayitvā nija-dharmas tyājitaḥ \| mohitatvāt
sadācāra-parityāgenāsmāsu doṣaḥ sthāpyate \| dharma-tyāgasya tvayaiva
kāritatvāt tvayy eva doṣam āvahed iti śāstra-phalaṁ
prayokta-rīti-nyāyena anyac ca \| vayaṁ tu śyāmasundara te dāsyaḥ
\[bhā.pu. 10.22.15\] iti pratiśrutam arthaṁ saṁsmṛtya dāsyo jātāḥ \|
dāsīnāṁ svāmi-vacanāt sādhv-asādhu-karaṇena guṇa-doṣau svāmini
svāmi-sevā-vyagrāṇāṁ dāsīnāṁ śravaṇād ity asyāpy uttaraṁ dattam iti
veditavyam \| tvaṁ tu mayemā \[bhā.pu. 10.22.27\] iti pratiśrutaṁ dātum
asvīkurvan pratiyāteti prasahya duḥkha-vāridhau majjayasīti kasmāt ? iti
na jānīma iti bhāvaḥ \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, yuṣmābhir
dharma-mārgāya jalāñjalir datta eva \| tat kim anyā api pativratā
\"vidūṣayati nirlajjaḥ svayaṁ duṣṭaḥ parān api\" iti nyāyena dūṣayatha ?
mad-vakṣasy autpattiky eva yeyaṁ lakṣaṇa-viśeṣa-rūpā suvarṇa-rekhā
bhrājate, tāṁ ca dṛṣṭvā pati-vratā-śiromaṇiṁ lakṣmīṁ dūṣayantyas tasyām
apy aparādhinyaḥ kathaṁ bhavatheti \| tatra na kām api dūṣayāmaḥ, kintu
trijagatām api dharma-dhvaṁsanāya vidhātrā tvaṁ sṛṣṭo'sīti
sa-roṣa-cāpalam āha---**kā strī** iti \|

**aṅga** ! he śrī-kṛṣṇa ! **kalāni padāni** yatra tad-**amṛta**-rūpaṁ
yad **veṇu-gītaṁ**, tena \| \"kala-padāyata-mūrcchitena\" iti pāṭhe
**āyataṁ** dīrghaṁ **mūrcchitaṁ** svarālāpa-bhedaḥ, tena **saṁmohitā**
iti na strī dūṣyate, kintu tvat-kartṛkaṁ gītam eveti bhāvaḥ \|
**ārya-caritāt** pātivratya-lakṣaṇa-nija-dharmān **na calet**, api tu
sarvaiva caled iti \| dharma-tyājana-lakṣaṇa-pratyavāyaṁ tvaṁ prāpsyasy
eveti bhāvaḥ \| na kevalaṁ tvad-guṇasyaiva dharma-dhvaṁsakatā, api tu
tad-rūpasyāpīty āhuḥ---**trailokya-** iti ūrdhvādho-madhya-deśa-vartiṣu
prākṛtāprākṛta-lokeṣv api **saubhagam** eva yasya tat, na tu
dharma-dhvaṁsakatva-hetukaḥ kasyāpy atra dveṣa iti bhāvaḥ \|

na ca strīṇāṁ svābhāvikaḥ kāmo'pi mohe hetur astīti vācyam \| yato
jaṅgama-sthāvarāṇāṁ sarveṣām api vaivaśya-prāpakau tava rūpa-guṇāv ity
āhuḥ---**yat** \| yato gīta-rūpābhyām **abibhran** na bibharuḥ \| asmāt
he rājan ! kiṁ bahunā, śakra-śarva-parameṣṭhi-purogāḥ kaśmalaṁ yayuḥ
\[bhā.pu. 10.35.15\] iti veṇu-gītādhyāyāt parama-tattva-vidām api mohaḥ,
vismāpanaṁ svasya \[bhā.pu. 3.2.12\] iti ca tava tasyāpi camatkāro dṛṣṭa
iti śrī-śukoktir apy āsīd iti jñeyam \|\|40\|\|

(ujjvala-nīlamaṇau 11.81 śloke'pi ṭīkā draṣṭavyā \|)

**\...**

\|\| 10.29.41 \|\|

vyaktaṁ bhavān vraja-bhayārti-haro[^225]'bhijāto

devo yathādi-puruṣaḥ sura-loka-goptā \|

tan no nidhehi kara-paṅkajam ārta-bandho

tapta-staneṣu ca śiraḥsu ca kiṅkarīṇām \|\|

**śrīdhara-svāmī (bhāvārtha-dīpikā) : vyaktaṁ** niścitam \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarva-svāmitvena
tavāsmad-bhartṛtvāt samāna-kula-jātatvena sambandha-yogyatvād asmākaṁ
tava saṅgatyaupapatya-doṣo nāsti, kuto nindyatvam ? ity
abhipretyāhuḥ---***vyaktam*** iti \| **yathā ādi-puruṣaḥ**
**sura-loka-goptā** vā mano jātaḥ, tathā sa eva **ādi-puruṣo** bhavān
adhunā vrajasya sarva-bhakta-samudāyasya \|

yad vā, asmākaṁ vrajasthānāṁ bhayaṁ saṁsṛtijam, ārtir
ādhyātmikā-rūpādi-rūpā trividhā te haratīti tathābhijāta iti \|
**vyaktam** asandigdham \|

> eṣa vaḥ śreya ādhāsyad gopa-gokula-nandanaḥ \|\| \[bhā.pu. 10.8.16\]
>
> ya etasmin mahābhāgāḥ prītiṁ kurvanti mānavāḥ \|\|
>
> nārayo\'bhibhavanty etān \[bhā.pu. 10.26.21\] ity-ādinā
> śrī-gargācāryokteḥ \|

arayaḥ kāmādayaḥ \| yata itthaṁ tat tasmāt sahaja-śītalatvāt
santāpa-hāritvād ānandasya āsrāvitvāt **kara** eva **paṅkajaḥ**, tam \|
yad vā, paṅkaṁ kleśaṁ jayatīti paṅkajaḥ kara eva paṅkajaḥ, tam \| tava
karaḥ paṅka-haro'sti anyathā ārta-bandhutva-hāniḥ syād iti
sambuddhy-abhiprāyaḥ \|

**kiṅkarīṇām** iti sarvatrābhayārthaṁ dāsītva-dārḍhyārtham evoktam \|
yad vā, kiṅkarī-tāpaḥ svāminaivāpahriyata iti \| tvaṁ cāsmākaṁ svāmīti
\| anyathā, hitān na yaḥ saṁśṛṇute sa kiṁ prabhuḥ iti nyāyena tava kiṁ
prabhutvaṁ ca syāt ? iti bhāvaḥ \|\|41\|\|

---------------------------------------------------------------------------------------------------------------------

**kaivalya-dīpikā : vyaktam** iti \| **vyaktaṁ** spaṣṭam \| **bhayaṁ**
para-hetukam \| **ārtir** manaḥ-pīḍā \| abhede'pi devo yatheti
bhedopamayā sammohitatvaṁ vivṛtam \| **tat** tasmāt \| śabda-dvayam
ubhayatra prādhānya-dyotanārtham \|\|41\|\| \[mu.pha. 11.35\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upasaṁharanty
āhuḥ---**vyaktaṁ bhavān** ity-ādi \| **vrajasya** **bhayam ārtiḥ,**
artir vā pīḍeti yāvat \| ubhayor eva haraṇa-kṛta tvam **abhijātaḥ**
prādurbhūta iti **vyaktaṁ** sphuṭaṁ sarva eva jānanti \| **devaḥ**
krīḍā-paraḥ san, **yathā ādi-puruṣo** nārāyaṇaḥ **sura-loka-goptā** tvaṁ
tad-adhiko\'pi dṛṣṭāntāntarābhāvāt tena sahaivopamā kriyate \| ato
vrajasyāpi sura-lokādhikatvam \| tat kathaṁ svayam evārtiṁ janayasy
asmākam ? **tat** tasmāt **no**\'smākaṁ, he **ārta-bandho** !
**tapta-staneṣu** **ca śiraḥsu ca** **kara-paṅkajaṁ nidhehi** ity
upadeśaḥ \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ prativacanais tad
uktaṁ sarvaṁ krameṇa parihṛtya, adhunā tasyāvatāra-prayojanaṁ
pradarśayantyaḥ paramārtyā sa-kāku prārthayante---**vyaktam** iti \|
**vrajasya bhayaṁ** dāvāditaḥ, **ārtiś** ca tvad-aprāpteḥ \| yad vā,
**bhayaṁ** tvad-arthaṁ pūtanādibhyo dāvādibhyaś ca, **ārtiś** ca
varṣa-vātādibhyaḥ \| yad vā, **bhayaṁ** tvad-viraha-śaṅkayā, **ārtis**
tvad-upekṣayā \| pāṭhāntare \"vraja-janānām ārtiḥ\" bāhyāntarāśeṣa-bādhā
\| idaṁ na sarva-sammatam \| etac cātmoddeśenoktam \|

kiṁ vā, **vrajasya janāḥ** kālāntare'py etad vraja-bhūmy-āśritā ye
janāḥ, teṣām api, kim utāsmākam ? tad-dharaḥ san tan-nāśanāyety arthaḥ
\| **abhito**'śeṣa-bhagavattā-prakaṭana-viśeṣeṇa **jātaḥ** prādurbhūtaḥ
\| yadyapi bhū-bhāra-haraṇādikam api prayojanam, tathāpi
**vraja-bhayārti-haraṇam** eva mukhyaṁ prayojanam \| tatra
tad-artha-kṛta-līlayaiva sarvatra mukhya-prayojanaṁ,
nija-prema-rasa-vistāra-siddheḥ \|

tad-arthaṁ dīna-kāruṇya-viśeṣeṇa dharmātikramo'pi kārya iti dṛṣṭāntena
bodhayanti---**devo** jagatām eva pūjyaḥ \| yata **ādi-puruṣo**
jagat-kāraṇa-bhūtaḥ parameśvaraḥ \| so'pi **yathā sura-loka-goptā**,
sura-lokaḥ svargaḥ, tena tatratyā lakṣyante \| yad vā, **surāś** ca
**lokāś** cānye nija-janāḥ, teṣāṁ **goptā** tat-pratipakṣādi-māraṇena
rakṣakaḥ san yathā **jāyate**, **goptā** yathā bhavatīti vā, tathā tathā
sarvatra tasya sāmye'pi bhaktāpekṣayā vaiṣamyam api syāt, tathārtānām
asmākam apekṣayā dharmas tvayā laṅghya eva, tatra ca yathā tasya na doṣo
ghaṭate, kintu guṇa eva mahān, tavāpīti bhāvaḥ \|

yad vā, **devo**'pi **ādi-puruṣo**'pi **sura-loka-goptā** api **bhavān**
**vraja-bhayārti-haraḥ** san, ata eva śrī-gopendra-nandanatvena yathāvad
**ābhijātaḥ**, tac ca **vyaktaṁ** niścitaṁ spaṣṭam evety arthaḥ \|
**tat** tasmāt **kara** eva **paṅkajaṁ** sahaja-suśītalatvāt
santāpa-haratvād ānanda-rasa-srāvitvāc ca, tad ādau **nas tapteṣu**
smara-jvarākrānteṣu **staneṣu nidhehi**, tadārti-nāśanārthaṁ paścāt
**śiraḥsu nidhehi**, sarvatrābhayārtham dāsītva-svīkāra-dārḍhyārthaṁ vā
\| **ca**-kāra-dvayam ubhayatrāpi prādhānya-bodhanārtham \|
tvad-eka-priyāṇām asmākaṁ bhayārti-haraṇenaiva sarva-vrajasya
bhayārti-haraṇam \| tataś cāśeṣa-bhagavattā-sāra-prakaṭana-rūpaṁ
tavāvatāra-prayojanam api sidhyed iti bhāvaḥ \|

nanu tapteṣu kathaṁ karo nidheyaḥ ? tatrāhuḥ---**ārta-bandho** !
dīna-vātsalyena duḥkhādikam api sahyam eveti bhāvaḥ \|

nanu pativratānāṁ vrata-parāṇāṁ śirasi kara-nidhānād bibhemi \|
tatrāhuḥ---**kiṅkarīṇām** iti \| **ārta-bandhau** tvayi
sākṣād-virājamāne tvad-dāsīnāṁ tāpo'nucita iti ca sūcitam \|

yad vā, nanu kāma-mattāḥ ! jita-kāmena mayā kathaṁ staneṣu karo nidheyaḥ
? ataḥ śiraḥsv eva nidheyaḥ \| tatrāhuḥ---**ārta-** iti \| kāmena mā
nidhehi, kintu ārta-bandhutvena nidhehīty arthaḥ \| anyathā sadyo'smākam
antya-daśāpattyā tavārta-bandhutva-yaśo-hāniḥ \| gūḍho'yam
abhiprāyaḥ---avahitthayācchādyamāno'pi manobhavo'smad-aṅgeṣu
hastārpaṇena svayam evodbhaviteti \|

nanu bahvīnām api tāsām ekasmiṁs tasmin tādṛśa-prārthanaṁ
tac-chakti-viśeṣa-parisphūrtyā \| kiṁ vā, **naḥ** krameṇāpi nidhehīty
āśayeneti dik \|

śleṣārthaḥ---**bhavān abhijāta** ābhijātya-yukto vrajendrātmajatvāt,
**deva** ity-ādi-pada-trayeṇādharme tava pravṛttir anucitety uktam \|
yathā **ādi-puruṣaḥ sura-loka-goptā** sura-loka-bhaya-haraḥ, tathā
**bhavān vraja-bhayārti-hara** iti satīnām asmākaṁ balād abhibhavena
vrajasya tvatto bhayam ārtir bhavitaiveti, tac ca tavāyuktam,
nija-prayojana-prātikūlyāt \| **no** niṣedhe \| **ārta-bandho** ! iti
vayaṁ nārtā yad asmākaṁ bandhur bhaviṣyasīti bhāvaḥ \| a-kāra-śleṣeṇa
kāmādy-abhāvāt \| **atapteṣu staneṣu**, ata eva **na nidhehi** \|

yad vā, he **tapta** ! kāmāgni-dagdha-hṛdaya ! yad vā, **taptaḥ** san
**staneṣu kara-paṅkajaṁ no nidhehi** nārpaya \| apy-arthe **ca**-kāraḥ
\| tava rāja-kumāratvena cāsmākam api vraje nivāsena dāsītvam iva
prāptānām api **śirasy** api **na nidhehi** ity arthaḥ \| yad vā,
**kiṅkarīṇāṁ** vrajendra-gṛha-dāsītvena vartamānānāṁ kiśorīṇām api, kim
uta mad-vidhānām \|

evaṁ daśa-ślokyā pratyuttareṇa taṁ nirjityaikādaśenānena ārty-udrekato
nijeṣṭaṁ spaṣṭam eva prārthitam \| atra ca śleṣārtho'pi krameṇa
tad-ukta-śleṣa-parihāratayaiva ūhyaḥ \| sa ca tatra tatraiva likhitaḥ \|
athavā tad-ukta-daśa-ślokārthasya vaidagdhī-viśeṣeṇa ekādaśānāṁ ślokānām
eṣām ekaikenaivottaram ūhyam \| tatra paunaḥpunyaṁ tathā tad-uktato'py
adhikam ekaṁ padyam\| tatra ca dīrgha-cchandas tad-atyanta-nirjayārtham
\| kiṁ vā, praṇaya-śeṣāveśenoru-duḥkha-bharaṇaiva vā jñeyam \|

tathāpi **vibho**[^226] \[bhā.pu. 10.29.31\] ! he prabho ! iti svāgatam
\[18\] ity ardhasya nija-dāsīṣu \| tatrāpi **bhavān** iti
asmad-upekṣāvaraṁ **nṛśaṁsaṁ** vaktuṁ **nārhati** eveti \|
**sarva-viṣayān santyajya** iti pādasya, tenādhunāsmākaṁ prayojanam iti
kiṁ tad-vārtayā iti \| **tava pāda-mūlaṁ bhaktā** iti rajanī \[19\]
ity-ādi-śloka-dvayasya tvad-āśritatvena ghora-sattvādibhyo bandhubhyaś
ca bhayaṁ nāstīti, **bhaktā** iti **dṛṣṭam** ity asyāpi tava
bhajanārtham evāgatāḥ, na tu vana-darśanārtham iti \| etena brūta \[18\]
iti pādasyāpi siddhaṁ tvad-bhajanam evāgamana-kāraṇam iti \|

tathā tad yāta \[22\] ity asyāpi vraja-gamanādi-nirasteḥ \| **bhajasva**
iti nija-bhāva-viśeṣaḥ sūcitaḥ \| anenāthavety asya tenaivāgatāḥ smaḥ,
na tv anya-janavat sāmānya-sneheneti \| **duravagraha** iti **bhartur**
ity-ādi-dvayasya yukty-ukta-bhartṛ-śuśrūṣaṇāgrahasya nirasāt \| **mā
tyaja** iti asvargyam ayaśasyam \[26\] iti yukti-siddhasyāpi
sa-dainya-prārthanayā parihāra-siddheḥ \| **devo yathā** iti tatra
yuktir api darśitaiveti \| tat-tad-viśeṣas-tu pūrva-likhitānusāreṇa
jñeya eva \| evam agre'pi \|

**yat pati-** \[bhā.pu. 10.29.32\] iti mātaraḥ \[20\], tad yāta \[22\],
bhartuḥ \[24\] duḥśīlaḥ \[25\] iti catuṣṭayasya sarva-bandheṣu kṛtyānāṁ
tasminn eva prārthanayā teṣām upekṣaṇāt, kiṁ tat sādhvasādinā iti
**tvayīśe** iti vrajasya \[18\] iti pādasya tvat-prabhāvenaiva
tatratya-maṅgalam iti \| etena rajanī \[19\] ity asyāpi tvan-naikaṭyena
bhayābhāvāt \| tathā brūta \[18\] iti pādasyāpi tvad-artham eva gamanam
iti tātparyāt, tathā svāgatam \[18\] ity ardhasyāpi pūrvavat
īśitavya-janeṣu tādṛśokter ayogyatvāt \| **evam** iti athavā \[23\] ity
asya nija-bhāva-viśeṣa-sūcanāt \| **upadeśa-pade** iti asvargyam \[26\]
ity asya sarvatra sarvarthā sarvair bhajanīyatayopadiśyamānasya tavaiva
bhajanābhāsataḥ sarva-doṣa-hāneḥ, sarva-guṇa-siddheś ca \| **preṣṭha**
ity-ādinā tattvata aupapatyam \[26\] api nirastam \| anena śravaṇād
\[27\] ity asyāpi paramātmatvādinā paramārtha-rūpasya tavāṅga-saṅgo'pi
paramārtha-rūpa eveti nyāyāt \| anyathā tejas-timirayor iva sambandho na
ghaṭetaiveti \| **preṣṭha** iti dṛṣṭam ity asyāpi tat-preṣṭhatvenaivāsya
preṣṭhatvam, na tu pṛthaktvena \| ataḥ kiṁ kevalaṁ tad-darśanena ? iti
\| atra ca tad-ukta-parihārāveśena, tatra ca muhur udyat-prema-roṣeṇa
tan-nirjayārthaṁ pratyuttara-mātrāpekṣayā kramo'pi nāpekṣitaḥ \| evam
agre'pi \|

**kurvanti** \[bhā.pu. 10.29.33\] iti svāgatam \[18\] ity ardhasya
kuśalānāṁ rati-viṣayasya tava nṛśaṁsokter ayogyatvam iti \| yad vā,
tādṛśasya tavāntikāgamanāt svāgataṁ mahābhāgāḥ \[18\] ca satyaṁ vṛttāḥ
smaḥ, nānyatheti tātparyāt \| **pati**- iti vrajasya \[18\] iti pādasya,
tathā pūrvavan mātaraḥ \[20\] ity-ādi-caturṇāṁ, **sva ātmann** iti
rajanī \[19\] ity asya prāṇa-nātha-bandhos tava naikaṭyenākutobhayatvāt
\| parama-bandhu-pāṛśva-stheyatvāc ca \| **varadeśvara** iti, athavā
\[23\] ity asya pūrva-datta-varānusāreṇa prema-viśeṣeṇaiva āgatāḥ sma
iti \| anena dṛṣṭam \[21\] ity asyāpi tad-artham evātra āgatāḥ smaḥ, na
tu vana-darśana-mātrārtham iti \| **prasīda** iti asvargyam \[26\] ity
asya tava prasāde sati sarva-guṇa-siddher doṣa-hāniś ceti \| **mā sma
chindyā** iti śaraṇād ity asya aṅga-saṅga eva \| cirāśā-dhāraṇād iti
vibhāvyam iti \|

**sukhena** \[bhā.pu. 10.29.34\] iti svāgatam \[18\] iti pādasya
sukha-ghana-mūrtes tava duḥkhātmaka-nṛśaṁsoktir na yukteti \| pūrvavad
iti vā \| **cittam apahṛtam** iti vrajasya \[18\] iti pādasya, rajanī
\[19\] ity-ādi-trayasya ca citta-haraṇena tat-tad-anusandhānāpagamāt \|
iti tātparyeṇa nijeṣṭaṁ vyañjitam eva \| tena ca priyam iti brūta iti
pādayoḥ hṛta-cittāsv asmāsu yat kartum ucitaṁ, tad evāsmākaṁ priyam
āgamana-kāraṇaṁ ceti \| **karavāma** iti tad yāta ity asya bhartur
ity-ādi dvayasya ca viśeṣataḥ karmāśakter iti **cittam** ity anenaiva
athavā \[23\] ity asyāpi siddhaṁ, **bhavatā** citta-haraṇād evāgatāḥ
sma, na tv anyajanavat sneha-mātreṇeti \| **pādau** ity ardhena
asvargyam \[26\] ity-ādi-dvayasya tasya parama-mohanatva-sūcanena
nijāvivkekādi-doṣa-parihārāt, tathā **karavāma kiṁ vā** iti
karmāntarasya heyatvaṁ, tat-sannikarṣasya copādeyatvaṁ sūcita eveti \|

**siñca** \[bhā.pu. 10.29.35\] iti svāgatam \[18\] iti pādasya
abhyāgatānāṁ mahā-bhāgānāṁ hitācaraṇopapatteḥ \| anena priyam \[18\] iti
brūta \[18\] iti pādayoś ca pūrvavat \| tathā athavā \[23\] ity asyāpi
etad-artham evāgatāḥ sma iti \| **no ced** iti anyeṣāṁ sarveṣām eva
sadyo mariṣyantīnāṁ kim anya-cintayā ? iti \|

**yarhi** \[bhā.pu. 10.29.36\] iti **ambujākṣa** iti svāgatam \[18a\]
iti pādasya dṛṣṭyaiva sarva-tāpa-harasya nṛśaṁsoktir ayukteti \| yad vā,
sahaja-śītala-madhura-dṛṣṭyā avalokayasi cet, tadaiva svāgatatvaṁ
mahābhāgatvaṁ ca \|

yad vā, **ambujākṣasya** parama-manoharasya tava sandarśanād eva tat tad
vṛttam iti \| **araṇya-jana-priyasya** iti rajanī \[19\] ity asya
priya-jana-pārśve priya-janānām akuto-bhayāt stheyatvāc ca, anena dṛṣṭam
\[21\] ity asyāpi pūrvavat \| **tat-prabhṛti** ity-ādi vākyena
**vrajasya** iti pādasya pūrvavat \| mātara \[20-23\] ity-ādi
catuṣṭayasya ca teṣu rucy-abhāvenālaṁ tad-vārtayāpīti \| **abhiramitā**
iti athavā \[23\] ity asya tvad-abhiramaṇa-bhāva-viśeṣeṇaiva āgatāḥ sma
iti \| etena abhiramaṇam eva nitya-priyam \[33\] iti sūcitam \| tena
priyam \[18\] iti brūta \[18\] iti pādayoḥ \| **ramāyā datta-kṣaṇaṁ
pāda-talam asprākṣma** iti asvargyam \[26-27\] ity-ādi-dvayasya
ramā-pater asmākaṁ patnītvāsambhavād aupapatyenaiva bhajana-siddheḥ \|
tatra ca mahattamāyās tasyā prāpyasya prāptāv asmākaṁ siddhāyāṁ, kiṁ
nāmāsvargyatvādikam ? iti \| kiṁ ca, yathā tayā saha tathāsmābhiḥ
sahāṅga-saṅgo ghaṭeta eva, tena ca bhāvo nitarāṁ sampadyetaiva, anyathā
parama-premavatyā bhakta-varga-pūjāyāṁ tad-anupapatter iti \|

**śrīr yat** \[bhā.pu. 10.29.37\] iti \| vrajasya \[18c\] iti pādasya,
rajanī \[19ab\] ity-ādi-dvayasya, tad yāta \[22\] ity asya, bhartuḥ
\[24ab\] ity-ādi-dvayasya ca brahmādi-prārthya-kaṭākṣāpi sarvopekṣayā
yathā **śrīś cakame**, tathā sarvopekṣayā **vayam api prapannāḥ** iti
kim anya-vārtayā ? iti \| anena athavā \[23\] ity asyāpi
tat-sadṛśa-premṇaiva āgatāḥ smaḥ iti \| dṛṣṭam \[21\] ity asyāpi
tvat-priyatvāvekṣayaiva yathā tasyāḥ kṣīra-samudrādi, tathāsmākaṁ
śrī-vṛndāvanam apy etat \| ato'sya kevala-darśanenaiva na prayojanam iti
\| tathā asvargyam \[26\] ity-ādi dvayasya ca pūrvavad eva \| ato'smākaṁ
tvad-dāsyam eva kāmyam iti tātparyeṇa priyam \[18b\] iti brūta \[18d\]
iti pādayor api siddham, tathā saty eva mahābhāgāḥ smaḥ \|
svāgata-praśnasya ca yogyā iti svāgatam \[18a\] iti pādasyeti \|

**tan naḥ** \[bhā.pu. 10.29.38\] iti \| **prasīda** iti svāgatam
\[18ab\] ity ardhasya pūrvavat \| anena priyam \[18cd\] ity-ādi-pādayoś
ca tvat-prasāde evāsmākaṁ priyas tartham evāgamanam iti \|
**vṛjinārdana** iti vrajasya \[18c\] ity asya rajanī \[19ab\] ity
ardhasyāpi tasya duḥkha-bhaya-nāśana-śīlatvāt \| **aṅghri-mūlaṁ prāptā**
iti pratiyāta \[27d\] ity ardhasya tvad-aṅghri-mūlaṁ prāptānām anyatra
yānānupapatteḥ, tatraiva stheyatvāc ca \| **visṛjya vastīḥ** iti
pūrvavan mātara \[20\] ity-ādi catuṣkasya \| **tvad-upāsanāśā** iti
dṛṣṭam \[21\] ity asya tvat-sevārtham evāgatāḥ smaḥ, na tu vanaṁ draṣṭum
iti \| **tvat-sundara** iti vākyena athavā ity asya
kāma-taptātmatvenaiva āgatāḥ smaḥ iti \| **puruṣa-bhūṣaṇa** iti
asvargyam \[26\] ity-ādi dvayasya tava puruṣottamatvād aupapatye ko'pi
na doṣaḥ \| tattvatas tavaiva patitvāt parama-sādhyatvāc ca \|
ato'ṅga-saṅgena bhāvo vardhataiva, sannikarṣo hi mārtyānām \[bhā.pu.
10.84.31\] ity-ādi-nyāyo'nya-viṣayaka eveti \|

**vīkṣya** \[bhā.pu. 10.29.39\] iti \| tava śrī-mukhādikaṁ **vīkṣya
dāsyo bhavāma** iti vrajasya \[18c\] iti pādasya rajanī \[19-22\]
ity-ādi catuṣkasya \| bhartuḥ \[24-25\] ity-ādi dvayasya ca
tvad-dāsī-bhūtānāṁ kim anyair iti \| anena athavā \[23\] ity asyāpi
dāsī-bhāvenaivāgatāḥ sma iti \| **śriyaika-ramaṇam** iti asvargyam
\[26\] ity-ādi dvayasya pūrvavat \| evaṁ svāgatam \[18ab\] ity ardhasya
brūta \[18d\] iti pādasyāpi siddham tvad-dāsyam evāsmākaṁ priyaṁ,
tad-artham evāgamanaṁ, tat-siddhau svāgatatvādikaṁ ceti \|

yad vā, **dattābhayam** iti vrajasya \[18c\] pādasya, rajanī \[19ab\]
ity-ādi-dvayasya, bhartur ity-ādi-trayasya ca iha loke ghora-sattvebhyo
bandhubhyaś ca paramsmiṁś ca yamādibhyo'py abhaya-siddheḥ \| anena tad
yātety asyāpi nyāyena bhartṛ-śuśrūṣaṇāder vaiyarthyāt tyakta-saṅgraheṇa
doṣāvahatvāc ca \| mukhaṁ vīkṣyety anenaiva dṛṣṭam ity asyāpi
etādṛśa-tvac-chrī-mukha-vīkṣaṇenānya-didṛkṣāyā apy anudayāt
śriyaika-ramaṇam iti śravaṇād ity asya \| anyat samānam\|

**kā strī** \[bhā.pu. 10.29.40\] iti \| svāgatam ity ādy aṣṭakasya
tad-veṇu-gīta-sammohitānāṁ kiṁ svāgatatvādinā ? kiṁ vā priyādi-praśnena
? kiṁ vā dharmādi-bodhanena ? iti \| trailokyeti asvargyam \[26\]
ity-ādi dvayasya etādṛśa-saundaryopabhoga-viśeṣe kiṁ nāmāho
asvargyatvādikaṁ bhāvo'pi \| svata eva vardhiṣyatetarām iti \| yad iti
māhātmya-viśeṣeṇa tasyālaukikatoktyā sannikarṣe
laukika-nyāyādy-ukta-doṣaś ca parihṛtaḥ \|

**vyaktam** \[bhā.pu. 10.29.41\] iti vraja-bhayārti-hara iti vrajasyeti
pādasya rajanīty ādi dvayasya tad yātety asya bhartur ity-ādi dvayasya
ca pūrvavat kuto'pi bhayāsad-bhāvāt \| deva ity-ādi asvargyam \[26\]
ity-ādi dvayasya dīna-vātsalyāpekṣayā tavāpy atra na doṣaḥ \| kaścit
tathā tavādi-puruṣasya saṅgād asmākam api na kathañcid api
ādi-puruṣatvena \| tattvatas tasyaiva patitvenaupapatyasya tathā
prākṛtatvenāṅga-saṅgasyāpy aprākṛtatayā sarva-doṣasya pūrvavat
parihārāt, sādhyatva-bodhanāc ca \| tan no nidhehīti priyam iti brūteti
pādayoḥ \| kiṅkarīṇām iti athavety asya dāsya-viśeṣeṇaivāgatāḥ sma iti
\| anena dṛṣṭam ity asyāpi dāsīnāṁ vana-darśanam ānuṣaṅgikam eva \|
svāmi-sandarśanam eva mukhyam ity atraiva cirāt prārthitaṁ sampādayeti,
tadaiva svāgatam ity-ādy-uktamtava yathārtha-priyaṁ ca syād iti
tat-pādasyāpy uttaraṁ jñeyam ity eṣā dik \| alam ativistareṇa
grantha-bāhulya-doṣāt bibhimaḥ \|\|

śrī-gopī-priya-pādābja-prasāda-ramitātmabhiḥ \|

yathācucyanyathāpy atra kṛto'rthaḥ syāt pade pade \|\|

anyo'nyaṁ tasya tāsāṁ ca vāco'rtho'nyotyam eva hi \|

hṛd-vedyo'py adhiyā dhārṣṭyāl likhitaḥ prītaye satām \|\|

itthaṁ ca pūrvam aṅga-saṅgo nūnaṁ na vṛtto'stīti gamyate, anyathā tasya
tāsāṁ ca tat-tad-ukty-anupapattiḥ \| ata eva (dvādaśādhyāye)
śrī-muktā-phala-grantha-kārādibhiḥ pūrva-rāge ekaviṁśādhyāyoktam
akṣaṇvatāṁ phalam \[bhā.pu. 10.21.7\] ity-ādikaṁ saṅgṛhītam \| ata eva
śrī-svāmi-pādair api vyākhyātam tvayābhiramitā ānanditāḥ \[bhā.pu.
10.29.36\] iti mukhyārthatve'pi śrī-vallabha-bhaṭṭa-pādādibhiḥ svapnādāv
iti vyākhyātam \| tat tac ca likhitam eva \| evaṁ pañcadaśe taṁ go-rajaś
churitam \[bhā.pu. 10.15.42\] ity-ādi padya-dvayam \| ūnaviṁśe, gopīnāṁ
paramānandaḥ \[bhā.pu. 10.19.16\] iti padyam \| anyac ca anyatratyaṁ
tādṛśaṁ tatraivohyam \|

yad vā, aṅga-saṅgaḥ pūrvam api sakṛt dvi-tra-vārān vā,
tad-eka-rasikatvād vṛto'sty eva \| evaṁ sati abhiramitā ity asya
mukhyārtha eva \| adhunā cāsakṛt tad-ācaraṇe rāsa-vilāsa-viśeṣe vā,
tasya tāsāṁ ca tādṛśy uktir mantavyā \|

yad vā, parama-prema-rasa-magna-manasā tāsāṁ yadyapy asau pārśva-gato
raho-gatas tathāpi tasyāṅghri-yugaṁ navaṁ navam, pade pade \[bhā.pu.
1.11.34\] ity-ādi nyāyenāsakṛt kṛtam api taṁ parama-madhura-vastunas
tādṛśa-svabhāvāt sadā nūtanam iva manyamānānāṁ, tathā tādṛśasyaiva
rasika-śiromaṇes tasyāpi tat-tad-uktir ghaṭetaiva, tataś ca abhiramitāḥ
ity asya śrī-svāmi-pāda-kṛta-vyākhyapi saṅgacchataiva \| etac ca
śrī-bhāgavatāmṛtottara-khaṇḍe vivṛtam evāsti \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ caturtha-dik-sthitā apy
ātmani dharmādi-doṣaṁ parihṛtyopakramavad eva pratyuta tasminn eva
dharma-doṣāpattim upasaṁharantyaḥ punar vivakṣitam evāhuḥ \| kiṁ ca,
nanu bhavatu tat tat sarvaṁ, mama tu nārāyaṇa-sama-guṇatvena
pūrṇa-kāmatvāt nānyatra pravṛttiḥ syāt, kim utedṛśe karmaṇīty
āśaṅkyāhuḥ---vyaktam iti \| vrajasya yad bhayaṁ pūtanādibhyo dāvādibhyaś
ca tvad-arthas trāsaḥ ārtiś ca varṣa-vātādibhyaḥ pīḍā, tathā
bhaya-tvad-viraha-śaṅkayā ārtis tvad-viraheṇa tad-ubhaya-haraḥ san te
khaṇḍayitum ity arthaḥ \|

> tasmān mac-charaṇaṁ goṣṭhaṁ man-nāthaṁ mat-parigraham \|
>
> gopāye svātma-yogena so'yaṁ me vrata āhitaḥ \|\| \[bhā.pu. 10.25.18\]
> iti \|

svayam eva vibhāvya parvata-bhārasya grahaṇāt kvācitka-pāṭhāntare
vraja-janānām ārtiḥ bāhyāntarāśeṣa-bādhā abhijātaḥ sat-kulāj jāta iti
tatrāpi vaiśiṣṭyam ato'smākaṁ nāśe tatrāpi tvad-eka-hetuka-nāśakatve
vrata-bhaṅgāpattito'py adhiko'dharma-doṣaḥ syād iti bhāvaḥ \| īśvarasya
pūrṇa-kāmasyāpi tādṛśa-vrata-rakṣā tādṛśa-kāmanā ca dṛśyata evety
āhuḥ---deva iti \| sarvathā dīvyati virājata iti devaḥ \| ādi-puruṣaḥ
sarva-puruṣeṣu śreṣṭhaḥ so'pi yathā sura-loka-goptāsvecchayaiva
taj-jana-mātrasya rakṣitāsann adity-ādāv abhijāto bhavati \| tat tasmāt
karasya paṅkajatvaṁ tāpa-hāritā-mātrāṁśe rūpitaṁ, vastutas tu tāpasya
tad-aprāpti-mātra-nidānatvāt tad ārambha evāpagamaḥ syād ity
abhipretyaiva tapteṣv api staneṣu parama-snigdhābhir api tābhis
tan-nidhāna-prārthanam iti jñeyam pūrvavat sa-dainyam apy āhuḥ---śiraḥsu
ca kiṅkarīṇām iti \| uta ūrdhvaṁ cāsmān ātma-sātkurv iti vivakṣitaṁ---he
ārta-bandho! iti ārta-bandho sākṣād-virājamāne tvad-dāsīnāṁ tāpo'nucita
iti sūcitam \| tathā kāmena ca mā nidhehi, kintu ārta-bandhutvenaiva
nidhehīti ca \|

gūḍho'yam abhiprāyaḥ---avahitthayācchādyamāno'pi manobhavo'smad-aṅgeṣu
hastārpaṇena svayam evodbhaviteti niṣedhārthaś cāyaṁ, tathāpi taṁ balād
iva spṛśantam āśaṅkyāhuḥ---vyaktam iti \| tatra pūrvād dhetoḥ
dharma-bhayādito'pi rakṣā tvocitā, na tu tan-nāśa iti bhāvaḥ\| no
nidhehi mā nidhehi ārta-bandho ! iti sveṣāṁ dharma-bhayād ārtiṁ
vyañjayanti tapta he kāmāgni-santāpita-hṛdaya ! kiṅkarīṇāṁ
sva-gṛha-dāsīnām api, kim uta mādṛśīnāṁ, tatrāpi śiraḥsu ca no nidhehi
mā nidhehi, kim uta staneṣv ity arthaḥ \| tad evaṁ svāgatam ity-ādi
prakaraṇaṁ saṁlāpākhyo'nubhāvo jñeyaḥ \| ukti-pratyuktimad-vākyaṁ
saṁlāpa iti kīrtyate ity ukter iti \|\|41\|\|

---------------------------------------------------------------------------------------------------------------------

**jīva-gosvāmī (prīti-sandarbha 332) :** rajany eṣā \[bhā.pu. 10.29.19\]
ity-ādau iha vīrasya mama sannidhau stheyam ity atra balākāram apy
āśaṅkya sastutikam iva prārthayante---**vyaktaṁ bhavān** iti \| yasmād
īdṛśo jātaḥ, **tasmāt** \| he **ārta-bandho** ! dharma-cyuti-bhayato'pi
vraja-janāṁs trāyamāṇaḥ, **kiṅkarīṇāṁ** gṛha-dāsīnām api
bhavad-darśana-jātakām **atapteṣv** api **staneṣu** **kara-paṅkajaṁ no
nidhehi** nārpaya \| astu tāvat stanānāṁ vārtā, tāsāṁ **śiraḥsu** ca mā
nidhehi \| tad evaṁ sati mādṛśīnāṁ tu sat-kula-jātānāṁ parama-satīnāṁ
tat-tad-vārtāṁ manasāpi na nidhehīti bhāvaḥ\|\|

tad evaṁ śrī-kṛṣṇa-prārthanā-pratyākhyāna-rūpo'rtho vyākhyātaḥ \|
svayaṁ-dūtya-viśeṣeṇa prārthanā-rūpo vyaṅgyo'rthaś ca prāyaḥ prasiddha
eva \| tatra dharma-śāstropadeśa-balena yat paty-ādīnām anuvṛtter
nityatvaṁ śrī-bhagavatā sthāpitaṁ, jñāna-śāstram ālambya tan nirākartuṁ
pratibhāva-calanenaiva tasya paramātma-tattvaṁ kalpayantyaḥ
sarvopadeśānāṁ tad-anugatāv eva tātparyaṁ
sthāpayanti---**yat-paty-apatya** \[bhā.pu. 10.29.32\] iti \| etat
svadharmopadeśa-vākyaṁ sarvopadeśa-vākyānāṁ tātparyāspade tvayy evāstu,
tvad-bhajana eva paryavasyatv ity arthaḥ \|

katham ahaṁ tad-āspadam ? tatrāhuḥ---**tvam ātmā** paramātmeti \| tataḥ
tam etaṁ vedānuvacanena brāhmaṇā vividiṣanti \[bṛ.ā.u. 4.4.22\]
ity-ādi-śāstra-balena tvam eva tad-

āspadam ity arthaḥ \|

atha mama paramātmatvam api kutaḥ ? tatra sa-pratibham āhuḥ---**kila**
prasiddhau **tanu-bhṛtāṁ preṣṭhaḥ** nirupādhi-premāspadaṁ, **bandhur**
nirupādhi-hita-kārī ca **bhavān** iti \| tac ca dvayaṁ
paramātma-lakṣaṇatvena ātmanas tu kāmāya sarvaṁ priyaṁ bhavati \[bṛ.ā.u.
2.4.5\] ity-ādi-jñāna-śāstre prasiddham \| tasmāt tvam eva paramātmeti
siddham \| tasmāt tvad-upāsanonmukhānām asmākaṁ brāhmaṇo nirvedam āyāt,
nāsty akṛtaḥ kṛtena \[mu.u. 1.2.12\] iti
balavattara-jñāna-śāstropadeśena svadharma-parityāge'pi na doṣa iti
bhāvaḥ \|

tāsāṁ tad-aiśvarya-jñānaṁ ca tan-mādhuryānubhavātiśayenodetuṁ na
śaknotīti pūrvam eva darśitam \| tatra ca viśeṣataḥ sad-ācāraṁ
pramāṇayanti---**kurvanti hi** \[bhā.pu. 10.29.33\] iti \| **kuśalāḥ**
sārāsāra-vidvaṁsaḥ santaḥ \| **hi** prasiddhau \| viśeṣata ity arthaḥ \|
**sva ātmani** paramātmanīti pūrvābhiprāyeṇa \| **sve ātmani**
antaḥkaraṇe nitya-priyatvenānubhūyamāno yas tvaṁ, tasmiṁs tvayīty arthaḥ
\| ity abhiprāyeṇa vā \| yasmāt te caivambhūte **tvayy eva ratiṁ**
**kurvanti,** na tu dharmādau tad-dhetau gṛhādau vā \|

tasmād asmākaṁ paty-ādibhiḥ kim? **yarhy ambujākṣa** \[bhā.pu.
10.29.36\] ity-ādiṣu **ramā**-ādi-śabdāḥ **śrīr yat-padāmbuja**-
\[bhā.pu. 10.29.37\] ity-ādivad eva vyākhyeyāḥ \| iti vācikānubhāveṣu
saṁlāpa-vyākhyā \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ataḥ prathamato
veṇu-gītenaiva sammohitāḥ \| tad anu tava caritād eva bhrāntāḥ \| tad
anu trailokya-saubhagam idaṁ rūpaṁ ca nirīkṣya mūrcchitāḥ \| ataḥ param
api tvayā sahokti-parāḥ smaḥ \| itaḥ paraṁ kim asmākaṁ dhairyam ? tasmān
mā paraṁ bhrāmaya \| prasīdety upasaṁharantyo'nyā āhuḥ---**vyaktaṁ
bhavān** ity-ādi \| **vrajasya bhayam ārtiś** ca tad-dharatvena **bhavān
prādurbhūta** iti **vyaktam** eva \| **sura-loka-goptā deva ādi-puruṣo**
yathāṁśa-rūpeṇa bhavān eva yathādi-puruṣatvena sura-lokaṁ gopāyasīty
arthaḥ \| vraje tu svayam eveti bhavac-chabdārthaḥ \| atas tavādhikyaṁ
karuṇāyā bhavitum arhati \| yad vā, **devo yathādi-puruṣaḥ
sura-loka-goptā**, tathā tvaṁ **vraja-bhayārti-hara** iti \| **tasmān
no**'smākaṁ **kiṅkarīṇāṁ tapta-staneṣu śiraḥsu ca kara-paṅkajaṁ
nidhehi** \| he **ārta-bandho** ! vrajārti-haratvena samucitam evāsmākam
ārti-haraṇam ity upasaṁhāraḥ \|\|41\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ yad uktaṁ sarvam anūdya
tasyāvatāra-kāryaṁ kathayantyaḥ paramārtāḥ svakīyārti-śamanaṁ
prārthayante---**vyaktam** iti \| pratiyāta \[27\]

kṣate kṣāram ivāsahamānāḥ sva-mukhena saṁnikarṣam eva
yācante---**vyaktam** iti \|

etad **vyaktaṁ** niścitaṁ **bhavān** **vraja-janārti-haro'bhijātaḥ,**
viśva-pālanāyāvatīrṇa iti kecid vadanti \| tatra viśva-pālanam
avatārāntareṇāpi bhavati, vraja-janārti-haraṇa-prayojanaḥ sann
avatīrṇaḥ, govardhanoddharaṇādinā sarveṣāṁ bāhyābhyantarārti-haraṇe
jāte'smad-antarārti-haraṇābhāvena tvayi vaiśamyaṁ bhaviṣyatīti \|
prīti-kartṛṣu ārteṣu satsu tvayi prītiṁ ko'pi na kariṣyatīti bhāvaḥ \|
bhū-bhāra-haraṇaṁ tu tavecchayaiva bhavet īśvaratvāt, sāmānyato
vraja-janārti-haraṇam asmat-sambandha-puraskāreṇa mukhyam
asmad-ārti-haraṇam eva prayojanam \| asmad-ārti-haraṇe
madhura-rasa-rakṣā bhavet \| madhura-rase rakṣite paramānanda-pūrṇaṁ
tava svarūpaṁ surakṣitaṁ bhaviṣyatīti bhāvaḥ \|

kiṁ nyāyam ? āhuḥ---yas tu yasmin prapanno bhavati, sa tu tena pālyo
rakṣaṇīyāś ca bhavati \| tad yathā---**ādi-puruṣaḥ** śrī-nārāyaṇo
vāmanādi-yajñāvatāraiḥ **sura-loka-goptā**, surān devān tat-tal-lokāṁś
ca gopāyati rakṣati \| **devaḥ** sarva-pūjyo'pi mohinī-rūpeṇa daityān
vañcayitvā devebhyo'mṛtaṁ dattavān \| yadyapi parameśvarasya sarvatra
samasya vaiṣamyaṁ nāsti, tathāpi svakīyeṣu prītiṁ prakaṭayatā tathā
kṛtam \| divyate krīḍati iti **devaḥ,** krīḍā-pradhānaḥ sāpekṣaś ca\|
katham asmān vañcayasi ? tvaṁ tu vrajeśvara-putratvāt sevyaḥ, vayaṁ
sevakyaḥ\|

nanu katham ārti-haraṇaṁ bhavet ? tatra viśeṣeṇa kathyatām iti cet,
tatrāhuḥ---**tad** asmāt tāvat **kara-paṅkajam** ārti-haraṇa-śīlatvāt
ati śītalatvān **no**'smākaṁ manmathāgni-jvālāvalīḍhatvāt naḥ
**staneṣu** tāpa-śānty-arthaṁ **nidhehi** \| kāma-jvaras tu strīṇāṁ
stanayor eva tiṣṭhati \| hṛdaya-śailye jāte sati **śiraḥsu kara-paṅkajaṁ
nidhehi** sthāpaya, asmad-ārti-nigrahe tavāvatāra-prayojana-jātam iti
prasiddhiṁ kariṣyāmaḥ \|

nanu \"bālyāt prabhṛti naiṣṭhika-brahmacārī ahaṁ bhavatīnāṁ
kuca-sparśādi bibhemi\" iti cet, tatrāhuḥ---**kiṅkarīṇām** icchati
kiṅkarī-kuca-sparśe kasyāpi na bhayaṁ, na ca saṅkocaḥ \| ā bālyād
vratasya brahmacaryasya ca phalaṁ bhaviṣyatīti bhāvaḥ \| he
**ārta-bandho** ! vayam ārtāḥ, tvaṁ bandhur ārti-nāśanaḥ tvayi bandhau
vidyamāne'pi ced ārtiḥ, tadā kṛpālutvaṁ na setsyate \| yadyapi tvaṁ
niṣkāmaḥ, tathāpi tvayā paramārto gajendro yathoddhṛtas
tatrārta-bandhu-prasiddhyā tava kīrtir jātaiva \| tataḥ
sva-kīrti-rakṣaṇārtham adhunāpi no'smākaṁ śirasi hasta-paṅkaja-dhāraṇena
stanayos tāpa-śāntyā ca aucitīṁ vidhatsva \|

yad vā, **bhavān vraja-janārti-haraḥ** vrajasya janānāṁ cārti-hara iti
**vyaktaṁ** sarva-lokeṣu prasiddhaṁ, kāliya-damanādinā \| **abhijātaḥ**
abhijātenāsmān avekṣya vrajeśvara-putratvāt \|

nanu, bhavatyo na tāpa-taptā āgatāḥ, kintu cāpalyāt strī-svabhāvād
atrāgatāḥ ? iti cet, tatrāhuḥ---**tataḥ staneṣu śiraḥsu** ca
**kara-paṅkajaṁ nidhehi** hastaṁ nyasya pratīyatāṁ, svayam eva
tāpo'bhivyakto bhaviṣyatīti bhāvaḥ \| **kiṅkarīṇām** iti
asmat-tāpānapagame'nyo'pi tava kaiṅkaryaṁ na kariṣyatīty arthaḥ \| evaṁ
prārthanena vyañjanayāṅga-saṅgaḥ svayam eva prārthitaḥ \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād alaṁ
cāturī-prapañcena muñcāvahittham ity āhuḥ---**vyaktaṁ**, na tu kutrāpy
etad ākhyānaṁ guptam ity arthaḥ \| kiṁ tat ? **bhavān vrajasya** yad
**bhayaṁ** dāvānalādibhyaḥ, **ārtiḥ** pīḍā ca varṣa-vātādibhyas te
haratīti saḥ \| \"vraja-janārti-haraḥ\" ity api pāṭhaḥ \| **abhi**
sarvato-bhāvena nanda-gṛhe **jātaḥ** \| yathā nārāyaṇa iti
sarva-laukikair udghuṣyate \| adya yadi śata-koṭi-saṅkhyā etā gopyo
mariṣyanti, tadā vraja-janānām etat-pitr-ādīnām ārtiḥ katham ekadaivaitā
vana-madhye mṛtā iti bhayaṁ ca bhaviṣyatīti bhāvaḥ \| tarhi kim
abhīpsitaṁ vaḥ ? tatrāhuḥ---**tat** tasmāt he **ārta-bandho** ! asmākaṁ
**tapteṣu staneṣu kara-paṅkajam** arpaya \|

nanu tarhi mṛdulam etan me jvaliṣyati ? iti tatrāhuḥ---**kiṅkarīṇām**
iti \| tvat-paricārikāṇām asmākaṁ taptāv apy etau
tvat-paricaryā-sādhanāv eva paṅkajasyāpi sūryodaya-tāpo na tāpakaḥ,
pratyuta sukhada eveti bhāvaḥ \| **śiraḥsu** cety ataḥ paraṁ vo
mat-tyāga-bhayaṁ māstv iti jñāpayitum \|\|41\|\|

**\...**

\|\| 10.29.42 \|\|

śrī-śuka uvāca---

iti viklavitaṁ tāsāṁ śrutvā yogeśvareśvaraḥ \|

prahasya sa-dayaṁ[^227] gopīr ātmārāmo'py arīramat \|\|

**śrīdhara-svāmī (bhāvārtha-dīpikā) : viklavitaṁ** pāravaśya-pralapitam
\| **gopīr arīramad** ramayāmāsa \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāsām ārti-śravaṇād
udvignaṁ rājānaṁ prekṣya tac-chāntyai **śrī-śukaḥ**
para-santāpāpahāra-kāriṇyā śriyā sahitaḥ parama-munir **uvāca** iti \|

**iti** ittham \| **tāsāṁ** gopīnām \| **yoginaḥ** sanakādyāḥ,
tad-**īśvarāḥ** śaṅkarādyāḥ, teṣām **īśvaraḥ** śrī-yaśodānandanaḥ \|
anena paramotkṛṣṭa-dayālutoktā \| dayālavo yoginaḥ, parama-dayālavo
yogeśvarāḥ, paramotkṛṣṭa-dayāluḥ śrī-kṛṣṇa iti \| **sa-dayaṁ**
sva-hastena **tāsāṁ** aśru-mārjanādi-pūrvam\| gopīnām api, tā
man-manaskā mat-prāṇāḥ \[bhā.pu. 10.46.4\] iti bhagavad-uktes
tad-rūpatvān nātmārāmatva-hānir iti dhyeyaṁ vidvadbhiḥ \| vakṣyaty
api---yathārbhakaḥ sva-pratibimba-vibhramaḥ \[bhā.pu. 10.33.17\] iti \|
*pāravaśyena* kāmāyattatvena *pralapitaṁ* pra-pūrva-laper
anarthaka-vacaḥ paratvam, pralāpo'narthakaṁ vacaḥ ity amaraḥ \| ity
uktyā svāmi-caraṇais tāsām api vastuto'tathātvaṁ dhvanitam \| atathātvaṁ
kāmādi-pīḍā-rāhityam \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : iti** ity-ādi \|
**prahasya** iti pratyuttarāntara-dāne pratibhā-lopāt hāsa eva jātaḥ \|
**yogeśvareśvara** ity-ādinā sarvāsāṁ yugapat manoratha-pratipādakatvam
\| **ātmārāmo'pi** ity-ādi-śabdena ātmārāmatvam anāsaṅgatvam apahāyety
arthaḥ \| athavā, ātmasu ātma-bhūtāsu āramata ity ātmārāmaḥ, svayaṁ
ramamāṇo'pi tā **arīramat** ramayāñcakāra \|\|42\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ity** etad **viklavitaṁ**
vaikalyoktaṁ vācām ubhaya-koṭi-sparśād ubhayatra saṅgataṁ
**sa-mayaṁ**[^228] **pra**karṣeṇa **hasitvā** iti hāso janonmāda-karī ca
māyā \[bhā.pu. 2.1.31\] ity ukte vañcanā nirastā, tad-iṣṭasyaiva tābhiḥ
pratipādanāt \| yad vā, **sa-mayaṁ** sva-hastena **tāsām**
aśru-mārjanādi-pūrvakam **arīramad** iti \| tatraudāsīnyaṁ nirastaṁ,
prītiś ca darśitā \| yato **gopīḥ** prema-viśeṣeṇa tādṛśa-prasāda-yogyā
ity arthaḥ \| **prahasya** iti nijābhiprāyājñānena tāsāṁ vaikalyokteḥ \|
tena nijāvahitthā-sārthakatvāc ca \|

yad vā, prativacanena praharṣodayāt śuddha-bhāve **hasitvā** \| kiṁ vā,
tāsāṁ tad-uktyāvahitthāpagamane kāma-vikārodayāt \| hāso hi śṛṅgārasya
vyabhicārī \|

nanu parasparam āsaktyā vaidagdhī-prakaṭanena ratiḥ sampadyate \| tac ca
tasyām ātmārāmatvādinā na ghaṭeta \| tatrāha---**yogaś** cittaikāgratā,
tasya **īśvarā** vaśīkṛta-yogāḥ sanakādayaḥ, teṣām **īśvaro**'pi
**ātmārāmo'pi** iti vicitra-vaidagdhī-prakaṭanena yoga-niṣṭhā ātmārāmatā
ca tadānīṁ na sthitety arthaḥ \|

yad vā, pūrvavat viklavitena yogeśvareśvaratā, ramaṇena cātmārāmatā
apagateti vivecanīyam \| anyathā tac-chravaṇa-ramaṇāsambhavaḥ \| yad vā,
**yoga-** ity anenaiko'pi bahu-rūpaḥ sann iva pṛthak pṛthak yugapad
ramayāmāseti sūcitam \| anyat tulyam \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : iti** nijoktivad
ubhayārtha-sparśātmakam etad **viklavitaṁ** [prameva]{.mark}
vaiklavya-maya-roṣa-dainyoktiṁ **śrutvā** tac-chravaṇena svābhilāṣaṁ
pūrayitvety arthaḥ \| tataḥ **prahasya** parihāse'pi tāsāṁ
vaiklavya-viśeṣodayāt, tato nijābhīṣṭa-śravaṇa-siddheḥ, tatrāpi
sva-vacana-sadṛśa-prativacana-sauṣṭhavāt, tato'vahitthāpagamena
raty-ākhya-bhāvodayāc ca \| prakarṣeṇa ceto-vikāśi-rūpatayā
rasa-śāstra-prasiddha-mukha-prasādānubhāvaṁ bhāva-viśeṣaṁ labdhvety
arthaḥ \| tad eva ca sa-prema-dainya-vacanaṁ **śrutvā sadayaṁ**
cittārdratā-sahitaṁ yathā syāt, tathā **gopīr arīramat** \| rantuṁ
svayam eva prayojayāmāsa atyāgrahaṁ cakāra ity arthaḥ \| evaṁ tasyaiva
ca tatrecchā-vaiśiṣṭyaṁ lakṣyate \| samānam api krīḍatsu bālakeṣu
prayojaka-bālakasyeveti bhāvaḥ \| ata eva parasmaipadam \| aṇāv
akarmakāc cittavat kartṛkāt \[pā. 1.3.88\] iti kartr-abhiprāyet
tad-vidhānāt \|

nanu kim etad āścaryaṁ nāgareṣu ? tatrāha---**ātmārāmo'pi** \| aho
**tāsāṁ** prema-guṇa-prābalyaṁ yataḥ ātmārāmāś ca munayaḥ \[bhā.pu.
1.7.11\] ity-ādau hari-guṇena ātmārāma-gaṇa iva tena so'py
ātma-vaśīcakre iti bhāvaḥ \| ata eva **api**-śabdaḥ sārthakaḥ syāt,
anyathā tu pratyuta viruddha eva \| yadyapi nāham ātmānam āśāse
mad-bhaktaiḥ sādhubhir vinā \[bhā.pu. 9.4.64\] iti sāmānya-bhakta-param
apy asti vacanaṁ, tathāpy atra vaiśiṣṭya-vivakṣayā tathoktam iti na
paunaruktya-vaiyarthyam \|

nanu katham ekaḥ sann asaṅkhyā ramayāmāsa ? tatrāha---**yogeśvareśvara**
iti \| **yogeśvarā** api kāya-vyūhādikaṁ vidhāya yugapan nānā-kṛtyaṁ
vidhātuṁ śaknuvanti \| sa tu teṣām api īśvaratvena
acintya-svābhāvika-śaktitvāt tad-ādikaṁ vināpi śaknotīti \| vakṣyate ca
śrī-nāradena---

> citraṁ bataitad ekena vapuṣā yugapat pṛthak \|
>
> gṛheṣu dvy-aṣṭa-sāhasraṁ striya eka udāvahat \|\| \[bhā.pu. 10.69.2\]
> iti bhāvaḥ \|

**gopī**-śabdena tat-tan-mahā-mantra-prasiddhaṁ **tāsāṁ**
tadīya-nitya-vallabhātvaṁ smārayitvā tatrāpi nātyāścaryatāṁ sūcayatīti
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **iti** pūrvokta-prakāreṇa
**viklavitaṁ** prema-vaivaśya-vacaḥ **śrutvā** \| **yogeśvareśvara** iti
tat-tad-alaukika-karma-samādhāyakācintya-śaktir ity arthaḥ \|
**ātmārāmo'pi** iti tāsāṁ prema-guṇa-prābalyam ātmārāmaś ca munaya
\[bhā.pu. 1.7.11\] itivat \| **arīramat** rantuṁ prayojayāmāseti
tasyaiva tatrāsaktir mukhyā darśitā, krīḍatsu bālakeṣu
prayojaka-bālakasyeva \|\|42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad-anantaraṁ yad abhūt, tat
śrī-śukācāryaḥ prakaṭayati---**iti** ity-ādi \| **yogeśvareśvaro'pi
ātmārāmo'pi** ātmani sva-sukhe āramata ity ātmārāmaḥ \| tathā-bhūto'pi
**prahasya** ity asya ko'rthaḥ ? mama yogeśvareśvaratā, ātmārāmatā ca
galiteti prahāsaṁ kṛtvā **arīramat** \| na tu reme \| uktokta-prakāreṇa
svādhikaraṇakeśvaratā-jñāna-nirāsa-pūrvakaṁ saṅkocābhāvena yathā-ruci
sarvā eva mayā saha ramantām iti ṇic-pratyaya-mahimā \|\|42\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ gopīnāṁ prativacanena
niruttarīkṛtaḥ, tāsām ārti-pralapanena drava-sāttvika-bhāvena
jāta-kṣobhaḥ, tatrāpi kiñcid anuktveva yatavān \| tato munīndras
tad-daśābhijñaḥ kathayati---**iti** iti \| **ity** anena prakāreṇa
śrī-kṛṣṇokta-vañcanānāṁ tad-anurūpottaraiḥ pratiṣṭambhena **tāsāṁ
viklavitaṁ** praṇaya-roṣa-garbha-sadainyaṁ svābhilāṣa-pūrṇa-prārthanaṁ
**śrutvā,** samanantaraṁ **prahasya** iti, mayā tu dharmopadeśena
bhaya-darśanena caitāsāṁ bhāva-parīkṣārtham antaḥ-sneha-pūrṇair
bahir-audāsīnya-vyañjakair vacanaiḥ kopa-kāritāḥ \| mad-abhiprāyam
anālocya sa-kāku-dainyam āvedayanti \| ataḥ paramāvahitthayā alam ity
uccair hāsyaṁ kṛtvā \| hāsas tu citta-vikāra-vyañjakaḥ \| tad uktaṁ
rasārṇave---nirvikārasya cittasya bhāvaḥ syād ādi-vikriyā \[ra.su.
1.323\] iti \| hāsena sva-hṛdi sthitaṁ bhāvaṁ lakṣayitvā **sadayaṁ**
yathā bhavati, tathā \| dayā tu nirupādhir aduḥkha-prahānecchā,
tat-sahitaṁ yathā tathā **ātmārāmo'pi** ātmārāmatvaṁ
tiraskṛtyākṣīndriyeṇātmanā sukha-viśeṣam anupalabhamāno'pi tā
**arīramat** ramayāmāsa \| kīdṛśaḥ ? **yogeśvareśvaraḥ** \| anye hi
yogino labdha-bhagavat-prasādāḥ paricitādy-abhijñā bhavanti \| ayaṁ tu
teṣām apīśvaraḥ \| gopīnāṁ citta-vṛttiṁ jānann api tāsāṁ tathā-vidhaṁ
vācaṁ śrotum icchann audāsīnyaṁ prakaṭitavān \|

yad vā, **yogaḥ** sa-yogaḥ, tasya **īśvarāḥ** mahā-vilāsinaḥ
parama-śakti-rūpiṇaḥ \| teṣām api **īśvaraḥ** parama-vidagdhāvadhir
mahā-śaktrūpīty arthaḥ \| audāsīnya-vyañjanena vipralambham utpādya
paripūrṇaṁ madhura-rasam anubhavituṁ tathā kṛtavān iti bhāvaḥ \|

yad vā, anye **yogino** yogaja-dharma-pratyāsattyā anyeṣāṁ kāyeṣu
praviśya sva-śarīram antareṇāpi tadīyair eva śarīrendriyaiḥ sukham
anubhavanti \| ayaṁ tu na tathā, kintu śarīreṇaiva sarva-saṁnihitaḥ san
yūthaśas tā vahnīḥ ramayāmāseti citram \| ata evāgre vadiṣyati, tāsāṁ
madhye dvayor dvayoḥ \[bhā.pu. 10.33.3\] iti śakti-viśeṣeṇa lāghavena
sarva-saṁnihitatvaṁ sūcitam iti \|

**viklavitam** iti \| śravaṇena ātmārāmatayā nirodhaḥ sūcitaḥ \| ayaṁ tu
dakṣiṇo nāyakaḥ \| tad uktaṁ rasārṇave---nāyikāsv apy anekāsu tulyo
dakṣiṇa ucyate \[ra.su. 1.126\] iti \| **prahasya** iti---śucau hāsyas
tathā preyān adbhutaś ca suhṛd-varā \[?\][^229] ity eteṣāṁ
madhura-rasa-poṣakatvaṁ sūcitam \| kiṁ ca, bhavatībhir mamaudāsīnyam
ākalayyaivaṁ pratyuttaritaṁ tad audāsīnyam ātmanā kroḍīkṛtam \| tad
vayam api tyaktam api **prahasya** **gopīḥ** bahuśo'nubhūtam api \|
śrī-kṛṣṇānandaṁ gopāyatīti anurāgautkaṇṭhyaṁ darśitam \| kiṁ ca,
ārādhya-guṇair ārādhakā ākṛṣyante \| tathā śrī-kṛṣṇo'pi vraja-sundarīṇāṁ
premākṛṣṭaḥ ātmārāmatāṁ śithilīcakāreti tātparyārthaḥ \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : viklavitaṁ**
vaiklavya-vyañjakaṁ vākyaṁ **śrutvā** tac-chravaṇena svābhilāṣaṁ
pūrayitvety arthaḥ \| **prahasya**---\"aho bhāvavatyo yūyaṁ pratidinam
eva milana-samaye vāmyam apāraṁ kurudhva eva \| ahaṁ tv ekasminn eva
dine adyaivāvahitthayā yat kiñcid vāmyam akaravaṁ, tad api
dākṣiṇya-garbham eva \| tenāpy etāvad vaiklavyavatyo lajjāyāḥ śrāddhaṁ
kṛtavatyo māṁ hāsayadhve \| tasmāt
yuṣmat-prātyahikāvahitthā-sindhu-culukīkaraṇa-cuñcunā mayaiva jitāḥ stha
\| bhoḥ subuddhi-śekharaṁ-manyāḥ ! jitāḥ stha \| tat svayam evāgatya
praibandhaka-lajjā-dhṛty-ādy-abhāvān mat-kaṇṭhe kanaka-maṇi-mālāyitā
bhūtvā sādhara-sudhāḥ pāyayata \| cirād udbhūta-mahā-tṛṣṇo\'

smi\" iti **parihasya** **sadayaḥ** śubhāvaho vidhir yatra tat,
sa-snehaṁ vā yathā syāt tathā **ātmārāmo'pi tā** gopa-strī
**ramayāmāsa** \| itthaṁ-bhūta-premāṇo gopa-striya iti \| ātmārāmāś ca
munayaḥ \[bhā.pu. 1.7.11\] iti padye, itthaṁ-bhūta-guṇo hariḥ itivat \|
**gopīnāṁ** tadīya-svarūpa-bhūta-hlādinī-śakti-vṛttitvāt tā apy ātmāna
ity ātma-bhūtābhis tābhī ramaṇaṁ sambhavaty eva \|

yadyapi, na ca saṅkarṣaṇo na śrīr naivātmā ca yathā bhavān \[bhā.pu.
11.14.15\] iti, nāham ātmānam āśāse mad-bhaktaiḥ sādhubhir vinā
\[bhā.pu. 9.4.64\] ity-ādi bhagavad-uktes tasya svātmato'pi bhaktānām
ānanda-pradatvādhikyāvagamād āsāṁ ca gopīnāṁ sarva-bhakta-śiromaṇitvād
ātmārāmasyāpi tasyānandādhikyārtham evetābhī ramaṇam iti jñeyam \|

nanu pramadā-śata-koṭibhir ākulita \[kra.dī. 5.53\] iti
krama-dīpikādy-āgama-dṛṣṭyā śata-koṭi-saṅkhyābhis tābhir ekatraiva
ekadaiva ekasya tasya ramaṇaṁ nopapadyate ? tatrāha---**yoginaḥ**
saubharyādayaḥ, **yogeśvarā** rudrādayaḥ, teṣām api **īśvara** iti \|
saubharyādayaḥ kāya-vyūhaṁ kṛtvaiva ramante, kṛṣṇas tv atarkya-cāratas
taṁ vinā \| yad vakṣyate, citraṁ bataitad ekena vapuṣā \[bhā.pu.
10.69.2\] ity-ādīti \|\|42\|\|

**\...**

\|\| 10.29.43 \|\|

tābhiḥ sametābhir udāra-ceṣṭitaḥ

priyekṣaṇotphulla-mukhībhir acyutaḥ \|

udāra-hāsa-dvija-kunda-dīdhitir

vyarocataiṇāṅka ivoḍubhir vṛtaḥ \|\|

**śrīdhara-svāmī (bhāvārtha-dīpikā) : priyasya īkṣaṇena utphullāni
mukhāni** yāsāṁ, tābhiḥ \| **udāra-hāsaś** ca **dvijāś** ca teṣu
**kunda**-kusumavad **dīdhitir** yasya saḥ \| **eṇāṅkaś** candraḥ
\|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : \[sametābhiḥ\]** mayā
śobhayā saha vartamānā **samā** śrī-rādhā, tām **itābhiḥ** prāptābhiḥ \|
**udārāṇy** aṅga-sparśa-puṣpādy-aparṇa-kaṭākṣa-pāta-rūpāṇi **ceṣṭitāni**
yasya, saḥ \| **priyeksaṇa**- iti mukhānāṁ kamala-vanatvam īkṣaṇasya ca
bhāskaratvaṁ sūcitam \| teṣu **udāra-hāsa**-yukta-**dvijeṣu** danteṣu \|
yad vā, dvijā eva kundā mādhya-puṣpāṇi **dvija-kundāḥ** \| udāra-hāsena
utkṛṣṭa-hāsyena dvija-kundānāṁ **dīdhitir** marīcir yasya saḥ \| bhānuḥ
karo **marīciḥ** strī ity amaraḥ \| **kundā** mādhye\'strī
mukunda-saminidhy-antareṣu nā iti medinī \| **eṇaḥ** kuraṅgo hariṇaḥ iti
halāyudhaḥ \| **eṇāṅkaś** cihnaṁ yasya sa tathā \| kalaṅkāṅkau lāñchanaṁ
ca cihnaṁ lakṣma ca lakṣaṇam ity amaraḥ \| etena hareḥ kāntyā tāsām
ācchādita-kāntitvam uktam \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ramaṇa-prakāram
eva---**tābhir** ity-ādibhiś caturbhir varṇayann ādau **tābhiḥ** saha
prema-saṅgamena tasyāpi śobhā-viśeṣaṁ sa-dṛṣṭāntam āha---**tābhir** iti
\| **sametābhir** atyantāntikaṁ gatābhiḥ \| yad vā,
praṇaya-kopādi-parityāgena militābhiḥ \| yad vā, mā śobhā
parama-saundaryaṁ, tayā saha vartate samā, parama-sundarī śrī-rādhā,
tayā itābhiḥ prāptābhiḥ \| etena prathamam ukti-pratyukti-samaye tāsāṁ
madhye śrī-rādhā nāsīt, kintu kṛṣṇasyāvahitthāgame jāta eva sā militeti
**tābhir** **vṛtaḥ** parivṛto veṣṭitaḥ san \|

**acyutaḥ** kāmādibhir anirjito'pi \| tathā ca viśvaḥ---anirjite
cācyutas tu iti \| yad vā, katham api kasyāścic chobhāyā na cyuta ity
acyuto'pi \| yad vā, rasa-prasarāt katham api na cyavate ity
aśeṣa-rasa-pūrṇatoktā \| ata eva **vi**śeṣeṇa **arocata** aśobhata \|

sametatve hetuḥ---**udārāṇi**
rasa-viśeṣoddīpaka-vicitra-vaidagdhyādi-mayatvena sarvotkṛṣṭāni
parama-sukha-pradāni vā **ceṣṭitāni**
sparśana-puṇyādy-arpaṇa-kaṭākṣādi-rūpāṇi yasya saḥ \| yad vā, prahasya
\[42\] iti pūrvokto hetus tatra virājata eva \| yad vā, prahasya
arīramat rañjayāmāsa, rate rāgārthakatvāt \| tathā ca viśvaḥ---ratiḥ
smara-priyāyāṁ ca rāge ca surate ratiḥ iti \| ayam eva saṅgatau hetuḥ \|

tataś ca **udāra-ceṣṭitaḥ** iti vakṣyamāṇa-ramaṇopakaraṇaṁ
virocana-kāraṇaṁ ca jñeyam \| ata eva **priyasyekṣaṇaṁ** sva-kartṛkaṁ
tat-kartṛkaṁ vā \| evaṁ śakti-viśeṣeṇa aiśvaryam api darśitam \| parito
vartamānās tāḥ prati sāmyena yugapad īkṣaṇāt \| **utphulla**-śabdena
**mukhasya** kamalatvam īkṣaṇasya bhāskaratvaṁ dhvanitam \|

evaṁ tāsāṁ rasa-viśeṣa-prakāśa uktaḥ \| tasyāpi tam āhuḥ---**udāre hāse
dvijeṣu** ca **kunda**-puṣpa-**dīdhitir** yasya saḥ \| iti hāsasya
viśuddhatā dantānāṁ ca śubhra-kāntir uktā \| yad vā, udāra-hāse
dvija-kundānāṁ dīdhitir yasya \| yad vā, udāro hāso yayā sā
dvija-kunda-dīdhitir yasyeti śrīmad-dantānāṁ prakāśena
hāsasyādhika-śobhoktā \|

svataḥ parama-kāṣṭhā-prāptasya nitya-śobhā-mayasyāpi tābhiḥ
śobhā-viśeṣaṁ dṛṣṭāntena sādhayati---**eṇāṅkaḥ** iti \| pūrṇa-candras
tārābhiḥ sarvato virājamānābhiḥ satībhir **vṛtaḥ** san yathā
**virocate,** tadvad iti \| evaṁ tābhiḥ saha tasyānyo'nyaṁ śobhanatvaṁ
preṣṭatvaṁ nitya-sāhityaṁ ca sūcitam \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ramaṇa-prakāram eva tābhir
ity-ādibhiś caturbhir varṇayan tat-prayojaka-kartṛtāṁ ca darśayann ādau
tābhiḥ saha prema-saṅgamena tasyāpi śobhā-viśeṣaṁ sa-dṛṣṭāntam
āha---**tābhir** iti \| **sametābhiḥ** svayam eva śrī-kṛṣṇena kartrā
samāgatābhiḥ **arīramad** ity-ukteḥ \| tatas tābhis tādṛśībhir **vṛtaḥ**
parito veṣṭitaḥ san **vyarocata** viśeṣeṇāśobhata \| tatrāpy **acyutaḥ**
sarvābhiḥ pratyekam api saṅgame cyuti-rahitaḥ san \| ata eva
**udāra-ceṣṭitaḥ** rūpāṇi yasya saḥ \| ata eva **priyasya vīkṣaṇaṁ**
sva-kartṛkaṁ tat-kartṛkaṁ vā jñeyam \| **utphulla**-śabdena **mukhasya**
kamalatvaṁ vyañjitaṁ, tad-īkṣaṇe tad-antaḥkaraṇa-tamo\'pagamena
tadīya-divasataḥ prāpter iti bhāvaḥ \|

evaṁ tāsāṁ rasa-viśeṣa uktaḥ \| tasyāpi tam āha---**udāro hāso** yayā sā
\| **dvija-kunda-dīdhitir** yasyeti śrīmad-dantānāṁ prakāśena
hāsasyādhika-śobhoktā \| svataḥ
parama-kāṣṭhā-prāpta-nitya-śobhāmayasyāpi tābhiḥ śobhā-viśeṣaṁ
dṛṣṭāntena sādhayati---**eṇāṅka** iti \| candrasya
pūrṇatvaṁ---eṇāṅkasyaiṇākāratvenopalambhād eṇāṅkaḥ pūrṇa-candras
tārābhiḥ sarvato virājamānābhiḥ satībhir **vṛtaḥ** san yathā
**virocate,** tadvad iti \| evaṁ tābhiḥ saha tasyānyo\'nyaṁ śobhanatvaṁ
preṣṭhatvaṁ nitya-sāhityaṁ tāsāṁ tatas tanvītvaṁ ca sūcitam \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prayojakatvam evāha---**tābhir**
iti caturbhiḥ \| **sametābhiḥ** śrī-kṛṣṇenaiva kartrā saṅgatābhiḥ
\|\|43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat-prakāram
āha---**tābhir** ity-ādi \| **sametābhiḥ** saha militābhir
**vṛto'cyuto** rarāja \| **udāraṁ ceṣṭitaṁ** līlā yasya \| tābhiḥ
kīdṛśībhiḥ ? **priyekṣaṇaṁ** priya-kartṛkaṁ priya-karmakaṁ vā yad
darśanaṁ, tena **utphullāni mukhāni** yāsām \| **ut** utkṛṣṭa **āraḥ**
prasaraṇaṁ yasya \| sa cāsau **hāsaś** ceti, tathā tasmin
**dvija-kundānāṁ dīdhitir** yasya \| kaḥ kābhir iva ? **eṇāṅkaś** candra
**uḍubhir** iva \| sa kīdṛśaḥ ? udāram ūrdhvam iyartīty **udāraṁ
ceṣṭitaṁ** yasya \| **priya**- iti tulyam \| **acyuto**'neka-rātri-vyāpī
udāro mahān yo **hāsaḥ** prakāśaḥ, tena **dvijānāṁ kundānāṁ** ca
**dīdhitir** iva dīdhitir yasya \| **uḍu** vā striyām iti
liṅga-viśeṣaṇam \|\|43\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ādau yugapad eva tāsāṁ
bahvīnāṁ saṅgamaṁ varṇayan agre kariṣyamāṇaṁ dīrgha-ramaṇaṁ sūcayiṣyan
saṅkṣepato ramaṇa-śobhā-viśeṣa-puraskṛtaṁ kathayati---**tābhir**
amitābhiḥ saha **acyutaḥ** śrī-kṛṣṇo **vi**śeṣeṇa **arocata** aśobhata
vipralambha-khinnāyāṁ yāsāṁ viklavitaṁ śrutavān, **tābhiḥ**
pūrva-bhāvanā-kalanāt tu dūre sthitāḥ idānīṁ prahasyatīti bhāvaḥ \|
ākalayya **sametābhir** antikam āgatābhiḥ \| **acyuto**
vilāsa-cyuti-rahitaḥ \| mānase līlāyāṁ sarvam ākalitam eva \|
anya-rasālambanaiḥ sahāvinābhyo līlābhyo **viśeṣeṇa** ādhikyena
**arocata** iti \| anyatra līlā dharmeṇa kṛtā, atra tu dharmiṇā kṛtā
līlā madhura-rasa-bhāvitā \| ata eva viśeṣā uktā \| sajātīyebhya eva na
vijātīyebhya iti \|

yad vā, pūrvaṁ ramaṇādhikena śobhitaḥ kīdṛk ? **udāra-ceṣṭitaḥ** \|
sarvāsāṁ tāsāṁ yugapad eva saṁmānana-nipuṇaṁ
sarvendriyāsvādya-rasa-viśeṣa-bhāvanānubhavayitum **udāra-ceṣṭitaṁ**
kara-caraṇādi-cālanaṁ prekṣaṇādikaṁ ca yasya \| yad vā, udāram avidyāṁ
sarvāsāṁ eka-jātīyabhāvatvāt \| tad uktaṁ rasārṇave---ukta-vākye
guṇotkarṣa-pratibhānam udāratā \[ra.su. 1.432\] iti \|\|

![](media/image2.png){width="6.5in" height="1.7048611111111112in"}

punaḥ kīdṛśaḥ ? **udāra-hāsa-dvija-kunda-dīdhitiḥ** udāraḥ sarvataḥ
prasaraṇa-śīlo hāso yeṣu te dvijā dantāḥ, teṣāṁ kunda-kusumavat dīdhitiḥ
yasmin \| yaad vā udāraḥ prakaṭo hāso dvijānāṁ dantānāṁ kunda-dīdhitau
yasya \| dantāḥ kunda-kusuma-rūpam īyate \| teṣām upamānāyogyatvam
ālakṣya hasatīti bhāvaḥ \| hāsasyojjvalatvenojjvala-rasasya
pallavitatvaṁ sūcitam \|

kīdṛśībhiḥ ? **priyekṣaṇotphulla-mukhībhiḥ** priyasya prīti-viṣayasya
kṛṣṇekṣaṇaṁ tat-kartṛkaṁ tat-karmakaṁ vā tena utphullāni ativikasitāni
mukhāni yāsāṁ **tābhir vṛtaḥ vyarocata**
ekādaśa-rasālambanebhyo\'dhika-śobhata
tatrānurūpa-dṛṣṭāntamāhuḥ---**uḍubhir** nakṣatrair **vṛta eṇāṅkaś**
candra iva atra śrī-kṛṣṇe bhūṣyas tās tu bhūṣaṇa eva parasparaṁ bhūṣaṇaṁ
bhūṣyatvaṁ nitya-saṁnihitatvaṁ ca sūcitam \| kiṁ ca, **eṇāṅka** iti
padenopādeye sa-kalaṅkatvaṁ vyañjitam \| bahuṣu prema-yuktatvān
naika-niṣṭhatvaṁ idam eva kalaṅkatvenocyate \| gopīnām eka-niṣṭhatvān
niṣkalaṅkatvaṁ iti niṣkalaṅkābhiḥ sakalaṅkasyāpi tasya kalaṅkācchādanaṁ
kṛtaṁ tābhir vṛtatvād eko hi doṣo guṇa-sannipāte nimajjanīndoḥ kiraṇair
ivāṅka iti prasiddheḥ \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : udāraṁ** tāsāṁ
rati-sukha-pradaṁ bhāva-bhaktānāṁ tac-chravaṇādyaiḥ prema-pradaṁ ca
**ceṣṭitaṁ** līlā yasya, saḥ **acyutaḥ** yugapad eva tat pratyekaṁ
ramaṇa-niṣṭhā-cyuti-rahitaḥ \| **udārais** tāsāṁ sukha-pradair mahadbhir
vā **hāsair** **dvijānāṁ** dantānāṁ **kundānām** iva prakāśitā
**dīdhitir** yasya saḥ \|\|43\|\|

**\...**

\|\| 10.29.44 \|\|

upagīyamāna udgāyan vanitā-śata-yūthapaḥ \|

mālāṁ bibhrad vaijayantīṁ vyacaran maṇḍayan vanam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : upagīyamāno** gopībhiḥ \|
svayaṁ ca candramasam **udgāyann** adhikaṁ varṇayan---

> kṛṣṇaḥ śarac-candramasaṁ kaumudīṁ kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.51\] iti ṭīkāntarokteḥ \|

**śata**-śabdo'neka-vācī \| **yūthas** tu---

> arbuda-daśa-koṭīnām ekaṁ bhavati śailaje \|
>
> daśārbudaṁ bhaved yūtham iti saṅkhyā-vido viduḥ \|\| iti tantrokteḥ \|

**vaijayantī**-lakṣaṇaṁ pūrvam uktam \|\|44\|\|

*ataḥ paścāt viśvanāthaḥ.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : upagīyamāna**
ity-ādi-tribhir vyatikrameṇānvayaḥ \| nadyāḥ pulinam āviśya vanaṁ
maṇḍayan ramayāñcakāra \[45\] iti pareṇānvayaḥ \| anyathā
kevala-pulina-sthale tathā-vidha-ramaṇaṁ na ramyam \| ato **vyacarann**
iti kriyāntaṁ pṛthag vākyam \| **vanitā-śata-yūthapa** iti vanitā
janitātyarthānurāgāyāṁ ca yoṣiti \[amaraḥ\] ity-ādi tathā-bhūtānāṁ śataṁ
yūthapā yatra, sa tathā \| **yūtho** hi sajātīyānām aparimito vyūhaḥ,
tān pātīti yūthapāḥ, tāsāṁ śatam \| **śata**-śabdo\'py asaṅkhya-paraḥ \|
pradhāna-bhūtās tava **yūthapāḥ** asaṅkhyā yūthānām anantatve gaṇanāyāḥ
kā kathā ? iti bhāvaḥ \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ śobhā-viśeṣodayena
śrī-vṛndāvanam api śobhayan gītena puṣpādi-pradarśanena ca kāmam
uddīpayitum \| kiṁ vā, rati-yogya-śrī-yamunā-pulinaṁ gantuṁ,
gamana-krameṇa babhrāmety āha---**upa-** iti \|
rūpa-guṇa-līlādi-varṇanena stūyamānaḥ \| yad vā, bahudhā tad-gīta-gānena
upa caturṣu pārśveṣu **gīyamānaḥ** \| ato harṣeṇoccair **gāyan** \|
**vanitāḥ** janita-puruṣātyantānurāgāḥ striyaḥ \| tathā ca
viśvaḥ---vanitā janita-puruṣātyantānurāgāḥ striyaḥ \| tathā
cāmaraḥ---vanitā janitā'tyarthā'nurāgāyāṁ ca yoṣiti iti \| tāsāṁ
**śatāni yūthāni pāti** sarva-duḥkhād rakṣati \| yad vā, pibati \|
"pibanta iva cakṣurbhyām" ity-ādivad āsaktyā sevate iti \| yad vā,
adharāmṛta-pānādinā sākṣāt pibatīveti tathā saḥ \| tāsāṁ
nija-nija-bhāva-sājātyānusāreṇa vargaśo yūthatvam \| tatra
śrī-golokādi-vartinyo nitya-priyāḥ kāścit tenaiva saha tato'vatīrṇāḥ,
kāścit tad-aṁśa-bhūtā devyaḥ \| yā uddiśya
śrī-brahmaṇādiṣṭaṁ---sambhavantu sura-striyaḥ \[bhā.pu. 10.1.23\] iti \|
kāścic ca bahula-prayatnair bhāva-viśeṣa-siddhyā sādhana-dvārā
śrī-gopītvaṁ prāptāḥ \| te dvividhāḥ---munayaḥ śrutayaś ca \|
daṇḍakāraṇya-vāsino mānasa-saras-tīra-mahā-tapasvinaś ceti munayaḥ \|
śrutayaś ca mahopaniṣad-ādyāḥ kāścit \| tat-tad-vṛttaṁ
pādma-bṛhad-vāmanādau vyaktam eva \| tatraiva
bhāva-viśeṣeṇāvāntara-bhedaṁ prāptāḥ, ity evaṁ vibhāgaśo vartamānā api
sarvāsāṁ prāyo bhāva-sājātyāt sarvā eva tāḥ sāmyena ramayāmāsety arthaḥ
\|

**vaijayantī** pañca-varṇa-puṣpa-grathitāṁ, "pañca-varṇā vaijayantī" iti
vacanāt \| nava-ratna-khacitām iti kecit \| yadyapi riraṁsayā pūrvaṁ
dhṛtāny anyāny api bhūṣaṇāni vidyante, tathā cāgre vakṣyate---valayānāṁ
nūpurāṇāṁ kiṅkiṇīnāṁ ca yoṣitām sa-priyāṇāṁ \[bhā.pu. 10.33.5\] ity-ādi,
tathāpi tāṁ **bibhrad** iti rātrau tayā śobhā-viśeṣābhiprāyeṇa \| kiṁ
vā, tābhiḥ sadyas tatraiva viracayya samarpitatvād **vyācarat**
paribabhrāma \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ śobhā-viśeṣodayena
śrī-vṛndāvanam api śobhayan gītena puṣpādi-pradarśanena ca bhāvam
uddīpayituṁ rati-yogyaṁ yamunā-pulinaṁ gantuṁ ca gamana-krameṇa
babhrāmety āha---**upagīyamāna** iti \| **udgāyan** bhāvoddīpanaṁ
candrādikaṁ harṣeṇoccair gāyan \| tābhiś ca **upagīyamānaḥ,**
upagāyana-rītyā tair eva gītair anukriyamāṇair varṇyamānaḥ, śleṣeṇa
tatraiva saṅgamitārthatvāt \| tac caivaṁ jñeyam \| yathā
śrī-rasāmṛta-sindhau---

> akhila-rasāmṛta-mūrtiḥ prasṛmara-ruci-ruddha-tārakā-pāliḥ \|
>
> kalita-śyāmā-lalito rādhā-preyān vidhur jayati \|\| \[bha.ra.si.
> 1.1.1\] iti \|

kvacid eka-dvy-akṣara-parivartanāc ca \| yathā,

> yāminī-kṛta-ruciḥ śuci-kāntiś candrakāvali-vibhāvi-kaca-śrīḥ \|
>
> ṣāṭpadāli[^230]-kalitaiḥ kala-gītaiḥ paśya bhāti kumudākara eṣaḥ \|\|

yad vā, tadīya-svara-tālādi-yuktena tan-nāmnai tad upagāyan tayā
gīyamānaḥ, manasi tad-ekāviṣṭatayā, vacasi tad-eka-sphūrteḥ \| yathoktaṁ
śrī-viṣṇu-purāṇe---

> kṛṣṇaḥ śarac-candramasaṁ kaumudīṁ kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.51\] iti \|

tatrārtha-dvayam api rasanīyam iti \| kṛṣṇaś ca nāma ca kṛṣṇa-nāma, tad
evaikaṁ kevalaṁ jagāv iti ca vyākhyeyam \| vanitā
janitā'tyarthā'nurāgāyāṁ ca yoṣiti ity amaraḥ \| tāsāṁ śatāni yūthāni
pātīti tan-nāyaka ity arthaḥ \| śleṣeṇa yāni pibati pibanta iva
cakṣurbhyām ity-ādivat \| āsaktyā sevate adharāmṛta-pānādinā sākṣāt
pibati veti tathā sa tāsāṁ nija-nija-bhāva-sājātyānusāreṇa vargaśo
yūthatvam \| **vaijayantī** pañca-varṇa-puṣpa-grathitāṁ pañca-varṇā
vaijayantīti vacanāt \| yadyapi valayānāṁ nūpurāṇām \[bhā.pu. 10.33.5\]
iti vakṣyamāṇād anyāny api bhūṣaṇāni vidyante, tathāpi tāṁ **bibhrad**
iti vana-vihāra-yogyāṅgatvenoktam \| sā ca tābhir evāśu nirmāya
samarpitā tad-vana-devyā vṛndayaiva vā tad-arthaṁ tatra tatra kuñjādau
sthāpiteti jñeyam \| **vyācarat** paribabhrāma \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **upagīyamānas**
tadīya-svara-tālādy-anurūpeṇa tan-nāma-gānenopagāyaka-rītyā gīyamānaḥ \|
tad uktam śrī-viṣṇu-purāṇe---

> kṛṣṇaḥ śarac-candramasaṁ kaumudīṁ kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.51\] iti \|\|44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prathamato harṣotkarṣāt tena
ca tābhir api gānam ārabdham \| vastutas tu saṅgīta-pradhāno'yaṁ
rāsa-vilāsaḥ \| saṅgītaṁ ca gāna-pradhānam \| tenāsāṁ madhye kāḥ kathaṁ
gāyantīti pratyekaṁ gāna-śuśrūṣayā svayam api gāyan vana-vihāraṁ kṛtavān
ity āha---**upagīyamāna** ity-ādi dvābhyām \| **upagīyamāna** ity arthāt
tābhir eva \| **gāyann** ity arthāt tā eva \| **vanitānāṁ śataṁ
yūthapaṁ** mukhyaṁ yasya, ekaikasyā yūthapāyāḥ koṭir yūthatvena jñeyā \|
pramadā-śata-koṭibhir ākulitaḥ \[kra.dī. 5.53\] ity uktatvat \| **vanaṁ
maṇḍayan vyacarat** \| mālāṁ **bibhrad** iti śukadevasya
sphūrti-saubhāgyam \|\|44\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ śrī-mukhenoktaṁ dṛṣṭaṁ
vanam \[bhā.pu. 10.29.21\] ity-ādau mānasa-līlāyāṁ vilāsādhikaraṇatvena
vanasya vicāra-gocarakṣatatvāt vihāram āha---**upagīyamāna** iti \|
tābhir **upa** samīpe **gīyamānaḥ** pūrvaṁ kṛṣṇa-sammānitānām
anurāgādhikyena gānam, tad eva śrī-kṛṣṇa-gānoddīpakaṁ jātam iti \| ata
eva śrī-kṛṣṇa-niṣṭhāṁ rūpa-guṇa-līlās tābhir gīyamānā śrutvā svayam apy
**uccair gāyan**, tāsāṁ sarvāsāṁ rūpa-guṇotkarṣa-prabandhatvena gānaṁ
kurvan \| kīdṛśaḥ ? **vanitā-śata-yūthapaḥ** vanitāḥ utpanna-navānurāgās
tāsāṁ śatāni asaṅkhyātāni yūthāni pātīti saḥ \| navānurāga eva
ṣaḍjādi-svarālāpaṁ bheda-viśeṣavān āvirbhūta iti bhāvaḥ \| kāścid
upaniṣadaḥ, kāścid daṇḍakāraṇya-munayaḥ, kāścid upāsanā-siddhāḥ, kāścid
devyaḥ, kāścin nitya-siddhāḥ \| evaṁ pañca-vidhās tāsāṁ bhāva-sāmyāt
rasaṁ puṣṇat pātīti \| punaḥ kīdṛk ? **vaijayantīṁ**
pañca-varṇa-puṣpa-grathitāṁ nṛtyopayoginīṁ **mālām** urasi **bibhrat**
\|

ayam abhiprāyaḥ---pañca-vidhā gopyaḥ pañca-vidhā eva bhūṣaṇa-sattve'pi
vṛndāvanodbhava-mālya-dhāraṇena vanasyāpi saṁmānanaṁ kṛtam iti bhāvaḥ \|
ata uktaṁ **vanaṁ maṇḍayan** alaṅkurvan **vyacaran**, viśeṣeṇa vijahāra
\| latādi-pihita-gahvara-pariśīlanena rasa-mādhurya-parākāṣṭhāṁ
prāpayann alaṁ cakāra puṣpa-pallavādi-nirmitāsu śayyāsu praviśya priyāḥ
puṣpādy-alaṅkṛtiṁ lambhayan tābhir alaṅkṛto babhūveti bhāvaḥ \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tābhir **upa** ādhikyena
**gīyamānaḥ** rāga-svara-tālādyaiḥ \| tatra tāla-trayeṇa gītaṁ, yathā---

> vadanaṁ madhurima-sadanaṁ
>
> calanaṁ dalanaṁ karīndra-kīrtīnām \|
>
> hasitaṁ sudṛg-abhilaṣitaṁ
>
> tava savayaḥ pātu mām aniśam[^231] \|\| \[nikuñja-keli-virudāvalī 48\]
> iti \|

svayaṁ ca **vanitānāṁ śata-yūthāni pānti** yās tā mukhyatamāḥ
śrī-rādhā-candrāvalyādyās tad-anugāna-rītyā tenaiva gītena pratyekam
**udgāyan** \| kvacid eka-svara-parivartena paraspara-gānam udgītaṁ,
yathā---

> tvad-vadanaṁ sadanaṁ madhurimṇāṁ
>
> tatra hanta dṛganta-vilāsāḥ \|
>
> teṣv asamāṁ suṣamām upajagmuḥ
>
> sundari kāma-kalāḥ sakalās tāḥ \|\| iti \|
>
> kānte tvad-āsyodaya-dattam
>
> indur mṛgac-chalād duryaśa eva dhatte \|
>
> jānopahāsā saha no\'thavā kiṁ
>
> dvijo\'pi mūḍho garalaṁ jaghāsa \|\| \[kṛ.bhā. 19.70-71\] iti \|

atra sundarīty atra sundareti kānte ity atra kānta iti prayuñjānaḥ
preyasī-jano\'nugāyati smeti rītiḥ \|
**vaijayantīṁ**---pañca-varṇa-puṣpa-grathitāṁ pañca-varṇā vaijayantī iti
vacanāt \|\|44\|\|

**\...**

\|\| 10.29.45 \|\|

nadyāḥ pulinam āviśya gopībhir hima-vālukam \|

reme[^232] tat-taralānanda[^233]-kumudāmoda[^234]-vāyunā \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nadyāḥ** kālindyāḥ \|
**himāḥ** śītalāḥ **vālukāḥ** sikatā yatra tat tathā \| tasyā nadyāḥ
**taralair** mada-kallolair **ānandayituṁ** śīlam asyāstīti tat
taralānandī \| **kumudānām āmodo** yatra, sa **vāyuḥ** kumudāmoda-vāyuḥ
\| tat-taralānandī cāsau kumdāmoda-vāyuś ceti tathā tena \| yad vā, tayā
nadyā taralāni nṛtyantīva sthitāny ānandīny utphullāni kumudāni,
tat-taralānandi-kumudāni, teṣām āmodena saurabheṇa sampṛktena vāyunā \|
etena mada-sugandhi-śītalatva-vaiśiṣṭyaṁ vāyor dhvanitam \|

nanu tāvati puline śata-koṭi-strībhiḥ kathaṁ vijahāra ?
durghaṭa-ghaṭanā-paṭīyasyā bhagavan-māyayā sarvasyāpi sukaratvāt \|
vṛndāvanaika-deśe brahmaṇā koṭiśo brahmāṇḍānāṁ dṛṣṭatvāc ca \| tad
uktaṁ---

> sa tu māthura-bhū-rūpaḥ paricchinno'py athādbhutaḥ \|
>
> sphāraḥ saṅkucitaś ca syāt kṛṣṇa-līlānusārataḥ \|\|
>
> atraivājāṇḍa-mālāpi paryāptim upagacchati \|
>
> vṛndāvana-pratīke'pi yānubhūtaiva vedhasā \|
>
> ity ato rāsa-līlāyāṁ puline tatra yāmune \|
>
> pramadā-śata-koṭyo'pi mamur yat te kim adbhutam \|\| \[la.bhā.
> 1.5.508-510\]

iti bhāgavatāmṛtādau sphuṭam \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ śrī-yamunā-puline
tā nītvā vaidagdhī-viśeṣa-prakaṭanena ramayāmasety āha---nādya iti
dvābhyām \| **nadyāḥ** kālindyāḥ \| punaḥ pulinam āgatya kālindyāḥ
\[bhā.pu. 10.30.45\] iti vakṣyamāṇatvāt \| tasyā vanasya ca nāmāgrahaṇaṁ
tatra tayoḥ prasiddhatvena tathoktyāpi sujñeyatvāt \| yad vā,
nirjanatva-mātrāpekṣayā vanatvena tasya pravāhavattvena ca
pulinottamatva-mātrāpekṣayā nadītvenaiva tasyā uktiḥ \| **gopībhiḥ**
saha āviśya prītyā praviśyety arthaḥ \| **himāḥ** śītalāḥ **vālukāḥ**
yasmin tat \| iti śramāpanodanatvena komalatvena ca rati-śayyā-yogyatā
tasya darśitā \| **tasyā** nadyās **taralais** taraṅgair **ānandī**
sukha-vihārī cāsau **kamalāmoda**-yukta-**vāyuś** ca, tena \| yad vā,
tat-taralair ānandī rātrau mudritānām api kamalānāṁ kampanena
prakāśamāṇaḥ sukha-kārako vā āmodo yasmin vāyau, tena juṣṭaṁ sevitam \|
**kumuda**- iti pāṭhaḥ keṣāñcit sammataḥ \| taraṅgeṇa sambandhena
śaityam eṇaīty anena juṣṭam ity anena vā māndyaṁ saurabhyaṁ ca vyaktam
eveti guṇa-trayam uktam iti sarvathā pulinasya rati-bhū-yogyatvaṁ tena
kāmoddīpanatvaṁ coktam \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ śrī-yamunā-puline tāḥ
prāpayya vaidagdhī-viśeṣeṇa ramayāmasety āha---**nādya** iti yugmakena
\| **hima-vālukā** karpūraḥ tadvad vālukā yatra tat śaka-pārthivādi \|
evaṁ pūrvatra vanam api vṛndāvanam eva \| **tasyā** nadyās **taralais
taraṅgair ānandī** sukha-vihārī cāsau **kamalāmoda**-yukta-**vāyuś** ca,
tena niśāyām api kamala-vikāśaḥ śaradi mallikā-vikāśa iva
tadīya-tādṛśa-līlā-rasa-maya-prabhāvenānandīti juṣṭam iti ca māndyam \|
saurabhya-śaitye spaṣṭe \| kumudeti ānandeti ca pāṭhaḥ ekeṣām \| juṣṭam
ity atra rema iti kvacit \| ata eva pṛthag-aṅkaḥ kṛtaḥ \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ kṛtvā vanaṁ maṇḍayan
vyacarat ? tatrāha---**nadyāḥ pulinam** āgatya \| kābhiḥ saha ? gopībhiḥ
\| kimbhūtam ? **hima**-vālukeva **vālukā** yatra madhyama-lopī \|
hima-vālukā karpūraṁ tat-prasiddham \| **taralāni ānandīni** yāni
**kumudāni**, teṣām **āmodā** yatra, tathā-bhūtena **vāyunā** juṣṭaṁ
sevitam apīti \| api-śabdo'dyāhāryaḥ \|

ayam āśayaḥ---prathamaṁ tāvad ābhiḥ surata-līlaiva \| paścād eva
rāsa-lāsyam \| paścāj jala-krīḍeti try-aṅgavatīyaṁ līlātirahasyā \| sā
tu puline na sambhavati, anāvṛtatvāt \| vimāna-cāri-dṛśyatvāc ceti kṛtvā
rāsa-lāsya-līlaivātra kāryeti pulinaṁ dṛṣṭvaiva punar vanam agād iti \|
**āgatya** iti pūrva-kālārthaḥ \|\|45\|\|

nadyāḥ pulinam āviśya gopībhir hima-vālukam \|

reme[^235] tat-taralānanda[^236]-kumudāmoda-vāyunā \|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kuñjeṣu praviśya mālyair
evālaṅkṛtiṁ vidhāya yamunā-puline vihartuṁ yat kṛtavāṁs tad
āhuḥ---**nadyā** iti vana-madhye vanitā-yūthānām anantatvāt saṅkocena
vihṛtam \| punaḥ kālindyāḥ pulinaṁ vistīrṇam ālakṣya tatrāsaṅkocena
rantuṁ gopībhiḥ saha **nadyāḥ** kālindyāḥ **pulinam āviśya** **reme** \|
kīdṛśam ? **hima-vālukaṁ** hima-jala-sambandhāt śītala-vālukā yasmin tat
komalatayā sparśa-mātreṇa sukha-hetutvaṁ sūcitam iti bhāvaḥ \| punaḥ
kīdṛk ? **tasyāḥ** kālindyās **taralais** taraṅgair **ānando** yasmin
calat taraṅgānāṁ bhāvodbodhana-hetutvaṁ sūcitam iti bhāvaḥ \| punaḥ
kīdṛk ? **kumudāmoda-vāyunā** upalakṣitāyāṁ rātrau vikasitānāṁ kumudānām
āmodaḥ saurabhyaṁ yatra, tena vāyuneti \| anena vāyos traividhyam uktaṁ,
śramāpanodaṁ coktam \| \"juṣṭam\" iti pāṭhe ramayāñcakāra iti
agrima-ślokenānvayaḥ \| nadī-tarala-sambandhena vāyau śaityam uktaṁ,
vana-naikaṭyāt māndyaṁ, kumuda-sambandhāt saugandhyaṁ coktam iti vanād
api pulinasya vilāsādhikaraṇatvaṁ bhāvoddīpakatvaṁ ca sūcitam iti bhāvaḥ
\|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tasyā** nadyās **taralais**
taraṅgair **ānandī** iti śaitya-māndyābhyām ānanda-dāyakaś ca rātrāv api
praphullānāṁ **kamalānām āmodo** yataḥ, sa ca tena **vāyunā** **reme**
\| \"juṣṭam\" iti pāṭhe ramayāñcakārety uttareṇānvayaḥ \| \"kumudāmoda\"
iti \"taralānanda\" iti ca kvacit pāṭhaḥ \|\|45\|\|

**\...**

\|\| 10.29.46 \|\|

bāhu-prasāra-parirambha-karālakoru-

nīvī-stanālabhana-narma-nakhāgra-pātaiḥ \|

kṣvelyāvaloka-hasitair vraja-sundarīṇām

uttambhayan rati-patiṁ ramayāñcakāra \|\|

**śrīdhara-svāmī (bhāvārtha-dīpikā) : bāhu-prasāraś** ca **parirambhaś**
ca **karādīnām** ālabhanaṁ sparśaś ca **narma** parihāsaś ca
nakhāgra-pātaś ca taiḥ \| **kṣvelyā** krīḍayā \| **avalokaiś** ca
**hasitaiś** ca kāmaṁ tāsām uddīpayaṁs tā **ramayāmāsa** \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : parirambha** āliṅganam \|
**karādīnāṁ** sparśaḥ kāma-śāstra-vihita-mocana-lakṣaṇo jñeyaḥ \| yad
vā, **kṣvelyā** **avaloka-hasitaiḥ**
bāla-siṁha-nāda-nirīkṣaṇa-manda-hāsaiḥ \| tad uktaṁ māghe---

> bāhu-pīḍana-kuca-grahaṇādyair
>
> āhitena nakha-danta-nikhātaiḥ \|
>
> bodhitas tanu-śayas taruṇīnām
>
> unmimīla śanakair api māraḥ \|\| \[śi.va. 10.72\] iti \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vraja-sundarīṇāṁ
**rati-patim** ātmānam **uttambhayan** vardhayan nānekabhavan
āliṅgana-śaighryāt pūrvokta-yogeśvara-pratipādanaṁ vā\| athavā,
**vraja-sundarīṇāṁ** **rati-patim** kāmaṁ prādurbhāvayan \| athavā,
ratiḥ prema, tasyāḥ patim ātmānaṁ **ramayāñcakāra** \|\|46\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bāhu-prasārādibhir
uttambhayann** iti sahaja-lajjādinācchādyamānam api prakāśayan \| yad
vā, prema-viśeṣa-vilāsa-rūpatvena vartamānam evādhunā viśeṣato
vardhayann ity arthaḥ \| ata eva śleṣeṇoktam---rateḥ premaika-lakṣaṇāyāḥ
patiṁ pālakam iti \| tathā **ratipatim** iti dagdhāṅgasyāpi kāmasya
rati-sukhārthaṁ punar-jananenaiva sāmagryam abhipretam iti ratau
tasyāsaktir vaidagdhī ca paramā darśitā \| tatra bāhu-prasāro
dūrasthānām ākarṣaṇārthaṁ, prāk-parirambhānukaraṇaṁ vā \| yad vā, tāsām
eva bāhūnāṁ prasāreṇa parirambho gāḍhāliṅganam ity arthaḥ \| kṣvelīḥ
prastobhanādi-rūpā adhara-pāna-daṁśanādi-rūpā vā \| **vraja-sundarīṇām**
iti tāsām api tādṛśam eva vaidagdhyaṁ sūcitam \| anyathā tasya
tādṛśī-vaidagdhī-prakāśanāsampattiḥ \| ramaṇe ca
nija-śakti-viśeṣeṇānyo'nyam alakṣitaṁ yugapad eva jñeyam \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sahaja-lajjādinācchādyamānam
api **rateḥ** kāntocita-prīti-lakṣaṇāyāḥ **patiṁ**
tad-ucita-mahā-bhāvāhvayaṁ parama-premāṇaṁ vā **bāhu-prasārādibhir
uttambhayan** iti tasya raty-āsaktir vaidagdhī ca paramā darśitā \|
tatra bāhu-prasāraḥ parirambhārambhaḥ \| yad vā, bāhu-prasāreṇa
parirambhaḥ gāḍhāliṅganam ity arthaḥ \| **kṣveliḥ** prastobhanādi-rūpā
\| **vraja-sundarīṇām** iti tad-yogyaṁ saundaryam atra vivakṣitam \|
tena ca yatrākṛtis tatra guṇā vasanti iti nyāyāt tādṛśaṁ vaidagdhyam apy
upalakṣyate ramaṇaṁ ca nija-mohanatā-śakti-viśeṣeṇānyo'nyam alakṣitaṁ
jñeyam \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha prathama-līlām
āha---bāhu-prasārety ādi \| bāhvoḥ prasāreṇa yaḥ parirambhas tena
karayor alakānāṁ corvoś ca nīvyāḥ stanayoś cālabhanena sparśanena
narmaṇā ca nakhāgra-pātaiś ca kṣvelyā krīḍayāvalokena hasitena ca
vraja-sundarīṇāṁ rati-patim uttambhayan vardhayan ramayāñcakāra \|
vastutas tu tāsāṁ premaiva sāhajikaḥ, na tu kāmaḥ \| tad-abhāve sā līlā
surasā na bhavatīti svayam eva tāsām asantam api kāmaṁ vardhayāmāsety
arthaḥ \| sa ca kāmaḥ prākṛto na bhavati, api tu sa eva bhagavān
yenāṁśena kāmāvatāro bhavati, sa evāṁśas tāsāṁ manasy āveśitaḥ \| kiṁ vā
ratiḥ sthāyī bhāvaḥ, tasyāḥ patiṁ śṛṅgāra-rasam \| athavā,
sevā-samayo'yaṁ mameti upapannaṁ kāma-devam \| ut utkarṣeṇa stambhayan
kevalaṁ dhātv-artha eva nirasyann ity arthaḥ \| tvayā sahāyena mā
bhūyatāṁ svata eva suraseyaṁ līleti kiṁ tvayeti taj-jayo boddhavyaḥ
\|\|46\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ pulina-darśanena
bhāvodbodhane jāte tābhiḥ saha kṛtāṁ vilāsa-paripāṭīṁ vaktum
āha---bāhu-prasāreti \| bāhu-prasāraḥ paścāt parirambha āliṅganaṁ, tad
anu śrī-kṛṣṇena karābhyām alakoru-nīvi-stanālabhanaṁ narma
nakhāgra-pātaiḥ alakoru-nīvī-stanānāṁ kāma-vasati-sthitānām ālambhanaṁ
sparśas tena narma ca nakhāgra-pātaiś ca etaiḥ\| tad uktaṁ
rasārṇave---parihāsa-pradhānaṁ yad vacanaṁ narma tad viduḥ \[ra.su.
3.45\] iti \| kṣvelyā prastobhanādi-rūpayā krīḍayā
adhara-pāna-daṁśādi-rūpayā vā avaloke yāni hasitāni taiḥ \|

yad vā, avalokair hasitaiś ca rati-patim uttambhayan \| ayam
arthaḥ---prākṛta-kāmasyeyaṁ prakriyā dhātu-pātād ūrdhvena na vardhate \|
ayaṁ tv alaukikaḥ kāmaḥ dhātu-pātam antareṇāpi uttarottaraṁ vṛddhiṁ
prāpnuvat, na viśrānto bhavatīti bhāvaḥ \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bāhu-prasāras tāsāṁ
sva-sva-vakṣasi svasikībhūtānāṁ bhujānāṁ prasāraṇaṁ ca parirambhaś ca
karādīnām ālabhanaṁ sparśaś ca narma-parihāsaś ca nakhāgra-pātaś ca,
taiḥ kṣvelyā krīḍoktyā avalokaiś ca hasitaiś ca ratipatiṁ premātmakaṁ
kāmaṁ tāsāṁ svasya ca uttambhayan uddīpayan, tāvadbhir eva svaprakāśaiḥ
pratyekaṁ ramayāñcakāra \|

nanu ca tāvaty eva puline bahu-gopī-jana-saṅghaṭṭe nirāvaraṇatvāt
saurata-talpādy-abhāvāc ca pratyekaṁ tābhiḥ śata-koṭi-pramadābhiḥ
saha-samprayoga-līlā na saṅgacchate ? satyaṁ, bhagavan-mūrter iva
vṛndāvana-bhūmer api vibhutvāt tilamātra-pradeśasyāpy atisphāratvaṁ
sāvaraṇa-vividha-kuñjavattvaṁ,
gandha-mālya-tāmbūlādi-sahita-vicitra-saurata-puṣpa-talpavattvaṁ ca
durghaṭa-ghaṭanā-paṭīyasyā yogamāyaiva prakāśitaṁ, līlānte punar āvṛtaṁ
ceti susaṅgatikam evaitat \|\|46\|\|

**\...**

\|\| 10.29.47 \|\|

evaṁ bhagavataḥ kṛṣṇāl labdha-mānā mahātmanaḥ \|

ātmānaṁ menire strīṇāṁ māninyo'bhyadhikaṁ bhuvi \|\|

**śrīdhara-svāmī (bhāvārtha-dīpikā) : mahātmano** vimukta-cittāt
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evaṁ** bāhu-prasārādinā \|
*vimukta-cittād* anāsaktatvāt \| **strīṇām** **abhyadhikaṁ**
bhū-lokāntargata-sundarīṣu vayam abhyadhika-sundarya ity evaṁ
**māninyo** rūpādi-garvotsekāḥ \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
prema-viśeṣodrekeṇāgre krīḍā-viśeṣārthaṁ vipralambha-rūpa-viśeṣaṁ vaktum
ārabhate---**evam** iti \| ukta-vaidagdhī-viśeṣa-prakaṭana-prakāreṇa
**mahātmana** ātmārāmād api **labdho mānaḥ** sammānaś
citta-samunnati-lakṣaṇa-bhāva-viśeṣo vā yābhis tāḥ \| tatra
hetuḥ---**bhagavata** iti \| rasa-viśeṣānubhavārthaṁ
nija-bhagavattā-prakaṭanād ity arthaḥ \| ata eva **kṛṣṇād**
vicitra-mahā-rasārṇavāt parama-cittākarṣakād vā \| ato **māninyaḥ**
satyo **bhuvi** vartamānānāṁ **strīṇāṁ** madhye **ātmānam abhyadhikaṁ**
parama-śreṣṭhaṁ tā **menire** \|

yad vā, **bhuvi** vihāra-bhūmāv iti sarvāsāṁ sāmānyam evābhipretam \|
tathāpi **strīṇāṁ** tāsām eva gopīnāṁ madhye pratyekam **ātmānam
abhyadhikaṁ menire,** tenaiva tathā ramaṇāt \| ato **māninyo**'pi
babhūvur iti pṛthak vākyaṁ vā, mada-mānayor vakṣyamāṇatvāt \[10.29.48\]
\| vastutas tu parama-vidagdhānāṁ tāsāṁ vidagdha-vara-priya-santoṣārthaṁ
rasa-svabhāva-kṛtaṁ sevā-vilāsa-rūpam eva tad ūhyam \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā,

> na vinā vipralambheṇa sambhogaḥ puṣṭim aśnute \|
>
> kaṣāyite hi vastrādau bhūyān rāgo\'bhivardhate \|\| \[u.nī. 15.3\]

iti bharata-nyāyāt prema-viśeṣodrekād agre krīḍā-viśeṣa-varṇanārthaṁ
vipralambha-rūpa-rasa-viśeṣaṁ vaktum ārabhate---**evam** iti \|
**mahātmano** divyātidivya-sarva-nāyaka-vṛndebhyaḥ paramāt \| tatra
hetuḥ---**bhagavataḥ** svayaṁ bhagavata ity arthaḥ \| **kṛṣṇāt**
tathaiva prasiddhāt tasmād ity arthaḥ \| **evaṁ**
pūrvokta-tat-prema-vaśatā-prakāreṇa **labdho mānaḥ** saṁmānaḥ saubhāgyaṁ
yābhiḥ, tathā-bhūtā bhūtvā **māninyo** labdha-praṇaya-mānāḥ satyo
**bhuvi** anyatra cātra ca yāḥ **striyaḥ**, tāsāṁ sarvāsāṁ madhye
pratyekam **ātmānam evādhikaṁ menire** \| taṁ prati māninyo babhūvuḥ,
striyaḥ prati garvita-cittā babhūvur ity arthaḥ \|

tatra mānaḥ---

> dampatyor bhāva ekatra sator apy anuraktayoḥ \|
>
> svābhīṣṭāśleṣa-vīkṣādi-nirodhī māna ucyate \|\| \[u.nī. 15.74\]
>
> aher iva gatiḥ premṇaḥ svabhāva-kuṭilā bhavet \|
>
> ato hetor ahetoś ca yūnor māna udañcati \|\| \[u.nī. 15.102\]

rasa-śāstrānusārāt garvaś ca anyatratyānāṁ tādṛśa-nāyakālābhāt
atratyānāṁ tal-lābhe'pi sva-sadṛśa-saubhāgya-lābhāmananāt \|
yathoktaṁ---

> saubhāgya-rūpa-tāruṇya-guṇa-sarvottamāśrayaiḥ \|
>
> iṣṭa-lābhādinā cānya-helanaṁ garva īryate \|\| \[bha.ra.si. 2.4.41\]
> iti \|
>
> sañcārayanti ye bhāvā te tu sañcāriṇo matāḥ \|
>
> unmajjanti nimajjanti sthāyiny ambu-nidhāv iva \|\|

iti rasa-tantrāt garvo'pi tādṛśa-tat-prema-viśeṣasya sthāyinaḥ
sañcāri-bhāvatvāt, tan-maya eva jñeyaḥ \| asya hi rasasyaivam eva
sthitir utkarṣaś ceti \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : mahātmano**
divyātidivya-sarva-nāyakebhyaḥ parama-śraiṣṭhyāt \| **māninyaḥ** satyo
**bhuvy** anyatra ca yāḥ **striyaḥ,** tāsāṁ madhye **ātmānam abhyadhikaṁ
menire**, tasmin praṇaya-mānavatyo babhūva, strīṣu ca garvaṁ dhṛtavatya
ity arthaḥ \| anyatratyānāṁ tādṛśa-kāntālābhāt, tatratyānāṁ ca
tādṛśa-saubhāgya-lābhāmananād iti bhāvaḥ \|47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iyaṁ tu līlātirahasyā
varṇanīyā na bhavati, tathāpi śukadevena saṁkṣepād uktvopasaṁhriyate
sma---**evam** ity anena \| **evam** ity evaṁ-prakārikayā bahu-vidhayā
līlayeti vāg-viṣayatvābhāvād dūragamyayety evaṁ-śabdārthaḥ \| **kṛṣṇād
bhagavato labdha-mānā** labdha-pūjāḥ \| **mahātmano** mahecchasya
bahu-māna-pradatvāt \| **māninyaḥ** sammānavatyaḥ \| tad-datta-mānatvāt
**strīṇām abhyadhikaṁ** **menire**, \"kṛtārthā vayam\" ity evaṁ
**menire** \|\|47\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ vana-gamana-mātreṇa
vipralambham utpādya, punaḥ rasa-mādhuryeṇa poṣitās tataḥ
svādhīna-patikā jātāḥ sva-vaidagdhī-prakaṭanena ātmānaṁ gariṣṭhaṁ
manyamānā ramaṇe mantharāṁ dṛṣṭvā sāmānyataḥ rasa-vṛddhaye tad anu
vipralambhena rasa-viśeṣaṁ prāpaṇīyā iti prakaraṇārthaṁ
śuko'nuvadati---**evam** iti \| **evaṁ** pūrvoktena bāhu-prasāra-
\[bhā.pu. 10.29.46\] ity-ādi-prakāra-sammānanena **kṛṣṇāt**
śṛṅgāra-sarvasva-rūpāt \| kīdṛśāt ? **bhagavataḥ** ṣaḍguṇaiśvaryaṁ
tirodhāya rasaiśvaryeṇa virājamānāt \| evam api **mahātmanaḥ** sarvāsu
sundarīṣu madhura-rasaṁ cārayitum udāra-cittān kṛṣṇāt **labdho mānaḥ**
saubhāgyaṁ sampat yābhis tāḥ \| ato **māninyo** bhūtvā **bhuvi**
sarvāsāṁ **strīṇāṁ** madhye \| yad vā, **bhuvi** vraja-bhūmau
sajātīyānāṁ vraja-sundarīṇāṁ madhye **ātmānam** apy adhikam \"aham eva
preṣṭhā nānyā\" iti svaṁ svaṁ **menire** \| śrī-kṛṣṇena tathaiva
sammānitatvāt **māninyo** garva-yuktā babhūvur iti \| tad uktaṁ
rasārṇave[^237]---

> dampatyor bhāva ekatra sator apy anuraktayoḥ \|
>
> svābhīṣṭāśleṣa-vīkṣādi-nirodhī māna ucyate \|\| \[u.nī. 15.74\]
>
> aher iva gatiḥ premṇaḥ svabhāva-kuṭilā bhavet \|
>
> ato hetor ahetoś ca yūnor māna udañcati \|\| \[u.nī. 15.102\]
>
> saubhāgya-rūpa-tāruṇya-guṇa-sarvottamāśrayaiḥ \|
>
> iṣṭa-lābhādinā cānya-helanaṁ garva īryate \|\| \[bha.ra.si. 2.4.41\]
> iti \|

garvasyāpi sañcāri-bhāvāntara-gatatvāt \|

> sañcārayanti ye bhāvaṁ te'tra sañcāriṇo matāḥ \|
>
> unmajjanti nimajjanti sthāyiny ambu-nidhāv iva \|\|
>
> na vinā vipralambhena sambhogaḥ puṣṭim aśnute \|
>
> kaṣāyite hi vastrādau bhūyān rāgo hi vardhate \|\| \[u.nī. 15.3\] iti
> \|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** adhunā,

> na vinā vipralambheṇa sambhogaḥ puṣṭim aśnute \|
>
> kaṣāyite hi vastrādau bhūyān rāgo\'bhivardhate \|\| \[u.nī. 15.3\]

iti bharata-nyāyād rasa-puṣṭy-arthaṁ līlā-śaktyaivāvirbhāvitam \|
vipralambha-vyājam āha---**evam** iti \| **mahātmanaḥ**
divyātidivya-nāyaka-vṛndebhyaḥ śreṣṭhāt **bhagavataḥ \|** tatrāpi
**kṛṣṇāt** svayaṁ-rūpāt **labdha-mānāḥ** prāptādarāḥ
śrī-kṛṣṇa-ramaṇa-prāptyā **bhuvi** bhūtala-sthānām eva **strīṇāṁ**
madhye **ātmānaṁ** pratyekam eva svam **abhyadhikaṁ menire** \|
**māninyaḥ** pratyekam \"aham evātisubhagā\" iti mananān **māninyo**
garvavatyaḥ \|\|47\|\|

**\...**

\|\| 10.29.48 \|\|

tāsāṁ tat[^238] saubhaga-madaṁ vīkṣya mānaṁ ca keśavaḥ \|

praśamāya prasādāya tatraivāntaradhīyata \|\|

**śrīdhara-svāmī (bhāvārtha-dīpikā) :** tat **saubhagena madam**
asvādhīnatām \| **mānaṁ** garvam \| **keśavaḥ** kaś ca īśaś ca, tau
vaśayatīti tathā saḥ \|\|48 \|\|

iti śrīmad-bhāgavate mahā-purāṇe daśama-skandhe pūrvārdhe

bhāvārtha-dīpikāyāṁ ṭīkāyām ekonatriṁśo'dhyāyaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** gopa-sundarīṇām \|
**keśava** ity ukte brahma-śivayoḥ sarveśvarayor api vaśa-kartāraṁ ko
vaśayet ? iti dhvanitam \| vayaṁ śrī-rādhā-samā yato'smān api
tat-sadṛśam eva manuta ity atas **tāsāṁ saubhaga-madam** \|
samāna-vihāreṇa ca rādhāyā **mānaṁ ca vīkṣya,** mānaṁ ca **praśamanāya**
śrī-rādhāyāḥ **prasādāya** **tatraiva** vraja-sundarī-samūhe kṛṣṇā-taṭe
vā **antaradhīyata** \| tāsāṁ dṛṣṭyā adṛśyo babhūvety arthaḥ \|
antardhānam api sambhoga-samṛddhy-artham eva \| tad uktaṁ---

> na vinā vipralambheṇa sambhogaḥ puṣṭim aśnute \| \[u.nī. 15.3\]
>
> aho rājñaḥ kuṭileva premṇaḥ svabhāvaḥ kuṭilā bhavet \|\| iti[^239] \|

**antaradhīyata** ity atraikatvenāgrimādhyāye, kasyāḥ padāni caitāni
yātāyā nanda-sūnunā \[bhā.pu. 10.30.27\] ity ukter dvayoktir viruddhā
nānusandheyā prasādāyety ukteḥ \| prasādas tv ekānta evocitas tayā
sahaivāntardhānaṁ bodhyam \|

yad vā, dvayor aikyābhiprāyeṇaikatvam---rādhā kṛṣṇātmikā nityaṁ kṛṣṇo
rādhātmako dhruvam iti brahmāṇḍokteḥ \| tasmāj jyotir abhūd dvedhā
rādhā-mādhava-rūpakam iti saṁmohanokteś ca \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** praśamāyety-ādi \|
**saubhaga-madasya praśamāya prasādāya** praśama-prasādāyety arthaḥ \|
**saubhaga-made** hi cittasya uttālatā bhavati, tasyāṁ tu rasasya
drava-rūpatvāt \| uttāle hy asad-bhāvaḥ, tena na vinā vipralambheṇa
sambhogaḥ puṣṭim aśnute \[u.nī. 15.3\] ity-ādi diśā punaḥ
sambhoga-puṣṭi-karaṇāya tatraiva **antaradhāt**, na tu sthānāntaraṁ
gataḥ, antarhita eva tatraiva sthita ity arthaḥ \| yad vā, **prasādāya**
prasādaḥ prasannatā, utkaṇṭhāṁ vardhayitvā māna-kṣapaṇāya
anyonya-sauhṛdāya ca \| taṁ viśinaṣṭi---**pra**-gataḥ **śama** uparamo
yasmād iti tathā tasmai \|\|48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : \[tat\]** tena
nija-vaidagdhī-bhareṇa \| yad vā, uktena \"aham evānena ramitā\" iti
ramaṇa-prakāreṇa yat **saubhagaṁ** saubhāgyaṁ, **tena** \| yad vā,
**taṁ** sva-prīty-arthakam api **saubhagena madaṁ vīkṣya**, tasya
**praśamāya** \| anyathā svādhīnatvābhāvena nijeṣṭa-rāsa-vilāsāsiddhiḥ
\| **mānaṁ** ca **vīkṣya prasādāya** māna-rūpa-kelinā santoṣāt
prasāda-viśeṣaṁ kartum antardhānaṁ vinā rāsārha-prema-viśeṣa-sampatter
iti vivecanīyam \| yad vā, **mada-mānayoḥ praśamāya** \| praśamaḥ
kim-artham ? tad āha---**prasādāya** iti, rāsena anugraha-viśeṣāya\|

yad vā, antardhāna-dvārā, na pāraye'haṁ niravadya- \[bhā.pu. 10.32.22\]
ity-ādinā vakṣyamāṇa-nija-tad-adhīnatātiśaya-vijñāpana-rūpāya \| yad vā,
**tasmāt** yat **saubhagaṁ**, tena **mado** mattatā harṣo vā \| tathā ca
viśvaḥ---mado retasi kastūryāṁ garve harṣebhadānayoḥ iti \| tad-rūpaṁ
**mānaṁ** mānasollāsa-viśeṣaṁ **vīkṣya** \| ata eva **pra**kṛṣṭaḥ
**śamaḥ** sukhaṁ rāsa-krīḍātmakaṁ, tasmai \| **prasādāya** ca,
antardhāne'pi tad-aparityāga-tad-bhajana-viśeṣādy-anugrahābhivyañjanāya
\| tac cāgre vyaktaṁ bhāvi \| yad vā, **praśamāya** prakṛṣṭa-sukhāya yaḥ
**prasādaḥ**, tasmai \| anyat samānam\|

evaṁ sarvathānurañjana-viśeṣārtham evāntardhānam \| na tv
ātmārāmatvādināsūyayā veti jñeyam\| vidagdha-varasya vidagdha-varāsu
tad-avyavahāryatvāt \| ata eva tenaivāgre vakṣyate---mayā parokṣaṁ
bhajatā tirohitaṁ \[bhā.pu. 10.32.21\] ity-ādi \| **tatraiva** iti
sākṣāt kutrāpy agamanāt, akasmād evādarśanāc ca \| tac ca tasyāśakyaṁ na
syād ity āśayena parameśvaratvam āha---**keśava** iti \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tāsāṁ** tādṛśīnāṁ **tad** iti
taṁ **saubhaga-madaṁ** saubhāgya-hetukaṁ garvam \| tathā ca
viśvaḥ---mado retasi kastūryāṁ garve harṣebhadānayor iti taṁ **mānaṁ**
ca **vīkṣya** viśeṣeṇa dṛṣṭvā, tatra garva-pakṣe yukty-antarāsādhyaṁ
matvā, māna-pakṣe kṛtair apy anunayādibhir asādhyaṁ dṛṣṭvety arthaḥ \|
garvaṁ prati **praśamāya**, **māṇaṁ** tu prati **prasādāya** prasādanāya
**tatraivāntaradhīyata** antaradhāt \| dhīñ anādara iti hi daivādikaḥ,
na tv anyatra gacchan dṛṣṭa ity arthaḥ \| atra vakṣyamāṇānusāreṇa
śrī-rādhayaiva sahāntardhānaṁ jñeyaṁ, tac ca tasya tad-icchāyāṁ jātāyāṁ
yoga-māyayaiva sampāditam iti \| yadyapi sa-hetukasyerṣyā-mānasyaiva
śāntaye kvacit nāyakopekṣāpekṣyate---

> hetujo'pi śamaṁ yāti yathā-yogaṁ prakalpitaiḥ \|
>
> sāma-bheda-kriyā-dāna-naty-upekṣā-rasāntaraiḥ \|\| \[u.nī. 15.112\]
> ity-ukteḥ \|

nirhetukasya praṇaya-mānasya tu vinaiva pratīkāreṇa
yat-kiñcit-pratīkāreṇa vā, tathāpi tac-chānty-artham upekṣeyaṁ
paraspara-garva-sambandhena gāḍhatāpatteḥ \| tata
ubhaya-bhāva-śānty-artham eva \| sā prema-vipākayor api tayoḥ śamanecchā
ca svecchā-maya-līlecchayā yugapad eva sarvā eva prati
mahā-rasa-dāna-maya-rāsecchayā ca \| tathā cāyaṁ vipralambhaḥ
parama-premārtham evopayokṣyatīti \| vakṣyate ca nāhaṁ tu sakhya
\[bhā.pu. 10.32.20\] ity-ādi\| antardhāne mūlaṁ kāraṇaṁ tv ekayaiva
tayā saha līlāyā lālasaiva \|

atra **keśava** iti---

> aṁsavo ye prakāśante mama te keśa-saṁjñitāḥ \|
>
> sarvajñāḥ keśavaṁ tasmān mām āhur muni-sattama \|\| \[ma.bhā.
> 12.328.43\]

iti bhāratīya-vākyāt parama-dīptimān ity arthaḥ \| tataś ca
tad-antardhāne sarvāsu śobhāsu vidyamānāsv api tatra sahasaiva
śobhā-rāhityaṁ vyañjitam iti \|\|48\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 386) :** atha nirhetuḥ praṇaya-mānaḥ \|
nirhetutvaṁ ca kevala-praṇaya-vilasitvena hetv-abhāvān manyate \| eṣa
nāyakasyāpi bhavati \| bhagavat-prīti-maye rase sa tūddīpano'pi
prasaṅgād atrodāharaṇīyaḥ \| yathā **tāsāṁ tat-saubhaga-madaṁ vīkṣya
mānaṁ ca keśavaḥ** ity-ādi-prakaraṇaṁ yojanāntareṇa manyate \| tatra
**mānaḥ** praṇaya-mānaḥ \| tasya hetuḥ **saubhaga-madaḥ** \| tato
mānasya **praśama**-rūpāya tāsāṁ **prasādāya** svayam api
praṇaya-mānenaiva **antaradhīyata** \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **saubhaga-madaṁ**
saubhāgya-janitaṁ garvam, tasya **praśamanāya mānasya** ca
**prasādanāya** \| **praśamāya** iti na tūpekṣā rasāntaraiḥ iti
rasa-śāstroktatvāt \| atra praṇaya-mānatvena upekṣāyā ayogyatve'pi
tat-kṛti-garva-sāhityatvena gariṣṭhatvāt \|\|48\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athābhimānena pūrṇābhiḥ saha
punaḥ krīḍā surasā na bhavati \| cetasaḥ pravaṇatvaṁ hi rasa-poṣakam \|
tathā ca---na vinā vipralambhena sambhogaḥ paripuṣyate \[u.nī. 15.3\]
iti **tatraiva** antardhāna-līlāṁ cakārety āha---**tāsām** ity-ādi \|
**tāsāṁ taṁ** tathāvidhaṁ **saubhaga-madam** \| tathāvidhaṁ **mānaṁ**
citta-samunnatiṁ **vīkṣya** **praśamāya** tayor upaśamāya **tatraiva**
tatrastha eva **antaradhīyata** antardadhe \| kartari karma-pratyayaḥ \|
yathā, karma-kartā tathā kartṛ-karma ca boddhavyam \| yathā,
vikāra-hetau sati vikriyante yeṣāṁ na cetāṁsi ta eva dhīrāḥ ity-ādi \|
tatrastha eva tāsām adṛśyo babhūvety arthaḥ \| **praśamāya** kīdṛśāya ?
**prasādāya** prasāda-rūpāya \| tayoḥ praśama eva prasādaḥ \|\|48\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** iti garvopaśamana-dvārā
rasa-vṛddhiṁ kārayituṁ śrī-kṛṣṇa-cikīrṣitam antardhāna-prakāram
āha---**tāsām** iti \| yāsāṁ bāhu-prasāraṇa- \[bhā.pu. 10.29.46\]
ity-ādinā sammānanaṁ kṛtaṁ, **tāsāṁ** **tat saubhaga-madaṁ**
saubhāgya-hetukaṁ garvaṁ **vīkṣya**, mado retasi kastūryāṁ garve
harṣebha-dānayoḥ iti viśvaḥ \| **mānaṁ** ca svādhīnatāṁ ca **vīkṣya**
**mada-mānayoḥ praśamāya**, sattve rāsa-vilāsānudayāt kṛte'pi sammānane
rasa-vṛddhir na jātā \| ata eva mada-māna-nivṛttau satyāṁ **prasādāya**
vilāsa-viśeṣa-vaidagdhī-prakaṭanena prasāda-viśeṣaṁ dātuṁ **tatraiva**
gopī-maṇḍala eva **antaradhīyata**, tāsām adṛśyo bhūtvā, na tv anyatra
gataḥ \| tāsāṁ premālāpān śrotuṁ rasotkarṣaṁ sampādayituṁ tatraiva
dṛṣṭy-agocaratvena sthitaḥ \| ayam eva prema-vivarto yat puraḥ sthito'pi
preṣṭho na dṛśyata iti \|

yad vā, **praśamāya** sukhāya agre sukhaṁ dātuṁ, **prasādāya**
viśeṣeṇānurañjanaṁ kartum \| yad vā, **praśamāya**
manorathāprāpti-janita-paritāpa-śāntaye mada-māna-sattve tad-ayogāt,
tatas tat-phalāya tāsāṁ **prasādāya** ramaṇasya phalaṁ tat-prasannatā \|
agre vakṣyati ca---na pāraye'haṁ niravadya-saṁyujām \[bhā.pu. 10.32.22\]
iti \|

nanv aneka-yūthānāṁ **mada-mānam** ekena kathaṁ śakyam ? iti cet,
tatrāha---**keśavaḥ** \| kaś ca īśaś ca keśau tau vaśayatīti keśavaḥ \|
anena sarva-sāmarthyam uktam \| yad vā, praśastā keśā yasyeti keśavaḥ \|
yad vā, kasya sukhasya uttarottara-śata-guṇitasyeśa niyantur
avadhi-bhūtaṁ svarūpa-sukham ity arthaḥ \|

nanu vāti gacchati prāpnotīty arthaḥ \| vā gati-gandhayor iti dhātuḥ \|
antardhānaṁ tu mada-māna-nivṛttyai upavane tv ātmārāmatayā ātmārāmo'py
arīramat \[bhā.pu. 10.29.42\] ity uktārtham eva ātmārāmatayā tu pūrvam
upekṣitaiva \| tad uktaṁ māno madaś ceti \|

> hetujo'pi śamaṁ yāti yathā-yogyaṁ prakāśitaiḥ \|
>
> sāma-bheda-kriyā-dāna-naty-upekṣā-rasāntaraiḥ \|\| \[u.nī. 15.112\]
> iti \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca sarvāsu tāsu
bhagavataḥ sādhāraṇyenaiva ramaṇāt yā sarva-mukhyatamā vṛṣabhānu-kumārī,
sā sahasodbhavad-īrṣyā kaṣāyitākṣī māninī babhūva \| tato nyūnā anyāḥ
saubhāgya-garvavatyo babhūvur ity adbhute vaimatye sati bhagavataiva yat
tatra samāhitaṁ, tad āha---**tāsām** iti \|

tāś ca sā cety eka-śeṣeṇa **tāsāṁ** vraja-sundarīṇāṁ tasyā
vṛṣabhānu-kumāryāś cety arthaḥ, krameṇa **tat** taṁ **saubhaga-madaṁ
mānaṁ ca vīkṣya**, sa cāsau saubhaga-madaś ca tam iti samāso vā \| **taṁ
saubhaga-madam** iti vā pāṭhaḥ \| **praśamāya,** **tāsāṁ
saubhaga-madaṁ** praśamayituṁ, **prasādāya** tāṁ mānavatīṁ prasādayituṁ
ca \|

**keśavaḥ** ko brahmā īśaś ca tāv api vayate praśāstīti tasya
saubhaga-mada-praśamane kaḥ prayāsaḥ ? iti bhāvaḥ \| keśān vayate
saṁskarotīti keśa-prasādhanādinā tasyāḥ prasādanāyāṁ rasika-śekharasya
tasya cāturyam asty eveti bhāvaḥ \| **antaradhīyata** ity ārṣam,
antaradadhād ity arthaḥ \| dhīñ anādara iti daivādikasya vā rūpam \|
atrāgrima-grantha-dṛṣṭyā śrī-vṛṣabhānu-nandinīṁ balād gṛhatvaiveti
jñeyam \| tatraiva, na tv anyatra gacchaṁs tābhir dṛṣṭa ity arthaḥ \|
tac ca tasya tad-icchāyāṁ jātāyāṁ yogamāyayaiva sampāditam \|\|48\|\|

iti sārārtha-darśinyāṁ harṣiṇyāṁ bhakta-cetasām \|

ūnatriṁśo'pi daśame saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ

daśama-skandhe rāsa-krīḍā-varṇanaṁ

nāmaikonatriṁśo'dhyāyaḥ \|

\|\| 10.29 \|\|

**\...**

(10.30)

## atha triṁśo'dhyāyaḥ {#atha-triṁśodhyāyaḥ .unnumbered}

### gopī-dvārā bhagavato\'nusandhānaṁ tad-ācaritānukaraṇaṁ yamunā-puline tad-āgama-pratīkṣaṇaṁ ca \| {#gopī-dvārā-bhagavatonusandhānaṁ-tad-ācaritānukaraṇaṁ-yamunā-puline-tad-āgama-pratīkṣaṇaṁ-ca .unnumbered}

\|\| 10.30.1 \|\|

śrī-śuka uvāca---

antarhite bhagavati sahasaiva vrajāṅganāḥ \|

atapyaṁs tam acakṣāṇāḥ kariṇya iva yūthapam \|\|

**śrīdhara-svāmī (bhāvārtha-dīpikā) :**

triṁśe viraha-santapta-gopībhiḥ kṛṣṇa-mārgaṇam \|

unamattavan na niyataṁ bhramantībhir vane vane \|\|\*\|\|

**acakṣāṇā** apaśyantyaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *kṛṣṇasya mārgaṇam*
anveṣaṇam \| tac ca *niyataṁ* yathāvan, *na* \| kutaḥ ? *unmattavat*
virahākulatayonmattā iva sañjātā iti \|\|

harer eva yogaiśvaryaṁ svābhāvikaṁ nānyasyeti jñāpanāya gopīnāṁ
bhakty-atiśayam āha---**śrī-śuka** iti \| **taṁ** śrī-kṛṣṇam \|
**kariṇyaḥ** ibhyaḥ, kareṇur ibhyāṁ nebhe strī ity amaraḥ \|
**yūthapaṁ** gajendram \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad-antardhāna-kathanena
śrī-bādarāyaṇer apy ārti-bharodayāt kathā-vicchedena madhye\'dhyāyāpātaḥ
\| tad evaṁ jāta-duḥkhatve\'pi tāsām ekāṁ sarvataḥ paramāṁ yām ādāya
śrī-bhagavān antarhitaḥ tasyāḥ saubhāgyaṁ kṣaṇād anusandhāya dhairyam
avalambamāna āha---**antar** iti \| **sahasaivāntarhite** iti
antardhānasya prakārādy-atarkaṇāt \| atarkite tu sahasā ity amaraḥ \|
ayaṁ tāpādhikye hetur ūhyaḥ \| **vrajasyāṅganā** iti tāsāṁ
tad-eka-priyatvena viraha-tāpasyaucityam ādhikyaṁ cābhipretam \|
**yūthapaṁ** matta-gajendraṁ **kariṇya iva** iti tad-ekālambanatvena vā
tāsāṁ tad-vicchedāt tāpādhikye dṛṣṭāntaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-antardhāna-kathanena
śrī-bādarāyaṇer apy ārti-bharodayāt kathā-vicchedena madhye\'dhyāyāpātaḥ
\| **śrī**-yuktaḥ **śuka uvāca** iti śrī-bhagavad-antardhānena tasyāpi
śokodayāc chukavad avyakta-madhurokteḥ \| evam agre\'py ūhyam \| kṣaṇāt
svasthaḥ san vilapann ivāha---**antar** iti \| **sahasaivāntarhite**
iti, antardhānasya prakārādy-atarkaṇāt, atarkite tu sahasā ity amaraḥ \|
ayaṁ tāpādhikye\'pi hetur ūhyaḥ \| **vrajasyāṅganā** iti tāsāṁ
tad-eka-priyatvena viraha-tāpasya aucityam ādhikyaṁ cābhipretam \|
**yūthapaṁ** matta-gajendraṁ kariṇya iveti ratyāṁ vidagdho hi gajaḥ
ity-ādi vacanānusāreṇa tad-ekālambanatvena vā tāsāṁ tad-vicchedāt
tāpādhikye dṛṣṭāntaḥ \|\|1\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 389) :** atha pravāsaḥ \| nānā-vidhaś
caiṣa tad-anantara-saṅgaś ca śrī-vraja-devīr evādhikṛtyodāharaṇīyaḥ \|
saṅgaty-arthaṁ tatra pravāsa-lakṣaṇam---

> pūrva-saṅgatayor yūnor bhaved deśāntarādibhiḥ \|
>
> vyavadhānaṁ tu yat prājñaiḥ sa pravāsa itīryate \|\|
>
> taj-janya-vipralambho'yaṁ pravāsatvena kathyate \| \[u.nī.
> 15.152-153\] ity arthaḥ \|

atra---

> cintā prajāgarodvegau tānavaṁ malināṅgatā \|
>
> pralāpo vyādhir unmādo moho mṛtyur daśā daśa \|\| \[u.nī. 15.167\]

ayaṁ ca kiñcit dūra-gamana-mayaḥ sudūra-gamana-mayaś ca \| tatra
pūrvo'pi dvividhaḥ \| eka-līlā-gataḥ līlā-paramparāntarāla-gataś ca \|
pūrvo yathā---**antarhite** iti \| tathā tataś cāntardadhe kṛṣṇaḥ
\[bhā.pu. 10.30.39\] iti spaṣṭam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
tad-anantaraṁ yad bhūtaṁ, tad āha---**antarhite** ity-ādi \|
**acakṣāṇā** apaśyantyaḥ sahasaivātapyan santāpaṁ cakruḥ \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yadyapi
śrī-kṛṣṇāntardhāna-taptānāṁ gopīnāṁ tāpena śrī-śuko\'pi santaptaḥ,
tathāpi tan-maṇḍalasthaṁ śrī-kṛṣṇaṁ tat-prāṇa-rakṣāṁ kurvantaṁ jānan
manaḥ samāhitaṁ kṛtvā tad-dhyānānantara-jātāṁ līlāṁ kathayitum āha \|
upekṣayā svādhīnatāṁ sampādayituṁ kiñcid apy akathayitvā **sahasaiva**
akasmād **antarhite**, tāsām antarhitaṁ yathā tathā cakṣur aviṣayaṁ
prāpte, **bhagavati** rasaiśvarya-pūrṇe vilāsasya pūrṇatā-siddhy-arthaṁ
tathā kṛtavati sati, **vrajāṅganā** iti padena tāsāṁ tad-eka-jīvanatvena
viraha-tāpādhikyaṁ sūcitam\| kīdṛśyā ? saṁmānana-kartāram ātmano
jīvānubhūtam **acakṣāṇā** apaśyantyas tad-ekālambanatvena tad-virahe
tāsāṁ tāpādhikyena dṛṣṭāntaḥ **yūthapaṁ** matta-gajendram apaśyantyaḥ
**kariṇyo** yathā, tathā bhavanti, tathā tā **atapyan** \|

ayam abhiprāyaḥ---ratiṁ gaja eva jānāti, yataḥ sparśa-mātreṇa baddhā
bhavati, kariṇyo\'pi sparśa-sukhaṁ jānanti \| ata evānyonyādarśane
tāpādhikyam iti \| etāsāṁ raty-ātmakas tāpo nitya-siddha eva
śrī-kṛṣṇa-darśanāliṅganālāpair ānanda-rūpo bhavati \| sa evaṁ
vipralambhe duḥkhatvena pratīto bhavati, na tu tathā
śṛṅgārasyobhaya-rūpatvāt \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

triṁśe tu virahonmattā kṛṣṇaṁ pṛṣṭā nagān striyaḥ \|

tal-līlām anucakrus tāḥ sambhujya sa ca tāṁ jahau \|\|\*\|\|

**acakṣāṇā** apaśyantyaḥ \|\|1\|\|

**\...**

\|\| 10.30.2 \|\|

gatyānurāga-smita-vibhramekṣitair

manoramālāpa-vihāra-vibhramaiḥ \|

ākṣipta-cittāḥ pramadā ramā-pates

tās tā viceṣṭā jagṛhus tad-ātmikāḥ \|\|

**śrīdhara-svāmī (bhāvārtha-dīpikā) : gatyā** ca **anurāga-smitābhyāṁ**
**vibhramekṣitāni** sa-vilāsa-nirīkṣaṇāni, taiś ca **manoramā ālāpāś**
ca **vihārāḥ** krīḍāś ca **vibhramāḥ,** anye ca vilāsāḥ, taiś ca
**ramā-pater** gaty-ādibhir etair **ākṣiptāny** ākṛṣṭāni **cittāni**
yāsāṁ, tāḥ \| atas **tasminn** eva **ātmā** yāsāṁ, tās tasya
**vi**vidhāś **ceṣṭā jagṛhuḥ,** tad-anukaraṇena akrīḍan \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : gatyā**
bāla-siṁha-khelana-gamanena \| **anurāga-smitābhyāṁ**
sneha-manda-hāsābhyām, **vibhramaḥ** sevāyāṁ saṁśaye bhāvaḥ iti haimaḥ
\| citta-vṛtty-anavasthānaṁ śṛṅgārād **vibhramo** mataḥ iti
hari-dīkṣitaḥ \| ramate\'nayeti **ramā** rādhā, tasyāḥ **pateḥ**
rādhā-sahāyasya \| **tās tā** iti dvir-uktiḥ sambhramāt \| pūrvaṁ yā yā
līlāḥ kṛtāḥ, **tās tā** ity arthaḥ \| tac-chabdasya pūrva-parāmarśitvāt
\| tad-anukaraṇena tat-tulya-deśādi-karaṇena anu paścāt pūrvaṁ dṛṣṭvā
yat tādrūpyeṇa kriyate, tad-anukaraṇam \| tadvat tan nety arthaḥ
\|\|2\|\|

---------------------------------------------------------------------------------------------------------------------

**kaivalya-dīpikā :** atha **māna-vipralambhaḥ** \| sa ca
praṇayerṣyābhyāṁ dvedhā \| atra prema-pūrvako vaśīkāraḥ praṇayaḥ \|
tad-bhaṅge mānaḥ \| sa ca striyāḥ puṁsa ubhayor vā tatra bhedāntarāṇi
svayam ūhyāni \| puṁ-viṣayaṁ tu praṇaya-mānam atrāha---**gatyā** ity-ādi
\| **anurāgeṇa** yat **smitaṁ** **vibhramekṣitāni** cañcalāvalokanāni \|
**ālāpo** goṣṭhī \| **vihāro** jala-krīḍādiḥ \| **vibhramaḥ**
śṛṅgāra-ceṣṭā tair ākṣiptam ākṛṣṭam \|\|2\|\| \[mu.pha. 12.18\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : gatyā** ity-ādi \| **tās
tā viceṣṭā jagṛhur** ity-ādi \| paścād darśayiṣyate, anyathā gāyantya
uccair amum eva saṁhatā \[bhā.pu. 10.30.4\] ity-ādi na lagati \| athavā,
kāścit **tad-ātmikāḥ** satya evaṁ cakruḥ, kāścid dhyāyantyo vanād vanaṁ
vicikyur ity arthaḥ \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāpam
evābhivyañjayati---gatyety-ādinā padyādhikādhyāya-dvayena \| **gatyeti**
kāyikī ceṣṭā sarvopalakṣyate \| **anurāgeṇa smitaṁ vibhramekṣitāni** ca
tair mānasī, teṣām anurāga-kṛtatvāt \| **manoramair ālāpādibhiḥ**
manoramālāpena vācikī, manorama-vihāra-vibhramais trividhaiva
tat-tat-samucitatvāt \| **vihāro** govardhanoddharaṇādi-līlā
veṇu-vādanādir vā \| **vibhramaḥ** śṛṅgāra-ceṣṭa \| tathā coktaṁ,
citta-vṛtty-anavasthānaṁ śṛṅgārād vibhramo mataḥ iti \| eṣāṁ yathottaraṁ
śraiṣṭhyam \| taiḥ pūrvācaritair **ākṣipta-cittāḥ** \|

tataś ca **tad-ātmikās** tan-mayyaḥ satyaḥ \| tad-ātmikāś ca babhūvur
iti pṛthag-vākyaṁ vā \| \[**pramadāḥ**\] anukaraṇa-tanmayatvayor dvayor
api vakṣyamāṇatvāt prakṛṣṭo mado yāsāṁ tā iti
pūrvokta-prakṛṣṭa-mānābhiprāyeṇa \| yad vā, pramado harṣaḥ \|
ānanda-rūpā api paramārtāḥ satya iti bhāvaḥ \|

**ramāyā** lakṣmyāḥ **patyur** iti parama-vaidagdhī \| tayā ca
paty-ādīnām uttamatāpi sūcitā \| yad vā, ramā śrī-rādheti pūrvavad iti
vakṣyamāṇa-tat-sāhityaṁ sūcitam \| **tās tāḥ** paramānirvacanīyā iti
tad-anukaraṇasyāśakyatvam uktam \| tathāpi **jagṛhuḥ** \| yad vā,
pūrvoktāḥ sarvā vividha-ceṣṭāḥ \| ayaṁ ca prema-vilāso nāgarīṇāṁ
svābhāvika eva \| ata eva priyānukaraṇaṁ līlā \[u.nī. 11.28\] ity
alaṅkāra-śāstre līlety ucyate \|

yad vā, **tās tā viceṣṭāḥ,** kṛṣṇasya tās tā līlāḥ kartryaḥ pramadā
karma-bhūtā **jagṛhuḥ** \| kathambhūtāḥ pramadāḥ ? **tad-ātmikās**
tac-cittāḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāpam
evābhivyañjayati---gatyety-ādinā padyādhikādhyāya-dvayena \| **gatiḥ**
sāmānyā, **anurāgaḥ** sva-viṣayakaḥ kānta-yogyo bhāvaḥ, **smitaṁ
vibhramekṣitāni** ca taiḥ \| vibhramo\'tra bhrū-prabhṛtīnāṁ
tat-tan-madhura-ceṣṭāḥ \| **vihāraḥ** śṛṅgāra-ceṣṭā uttaro **vibhramaḥ**
śṛṅgāra-bhāva-viśeṣaḥ \| tathā coktaṁ citta-vṛtty-anavasthānaṁ śṛṅgārād
vibhramo mataḥ iti \| tad-anurāga-citta-vṛtty-anavasthāne mānase
gati-smita-vibhrama-yuktekṣita-vihārāḥ kāyikāḥ \| **ālāpo** vācika iti
jñeyam \| etad-upalakṣaṇatvenānye\'pi bhāvā jñeyāḥ \|

atra ca gateḥ sāmānyatvena pṛthag-uktiḥ \| smitādikayor
anurāgārambha-mātra-jāyāmānatvena tat-samuditoktiḥ \| ālāpa-vihārayor
vibhrama-janmanaiva jāyamānatvena tat-samuditeti \| tair gaty-ādibhis
tābhiḥ sametābhir \[bhā.pu. 10.29.43\] ity-ādi-varṇitaiḥ pūrvācaritair
**ākṣipta-cittāḥ** \|

tataś ca tad-ātmikās tanmayyaḥ satyaḥ **pramādās tās tā** bāhu-prasāra-
\[bhā.pu. 10.29.46\] ity-ādibhiḥ pūrvoktāḥ sarvā vividhāś ceṣṭā
**jagṛhuḥ** prāptāḥ \| tatra pramadā yogi-kārya-puraskāreṇa jātita eva
prakṛṣṭa-mada-yuktāḥ, kiṁ punas tat-premavatyas tā ity arthaḥ \|
**ramāyāḥ** sarva-rūpa-guṇa-mādhuryaiśvarya-sampad-adhiṣṭhātṛ-śakteḥ
**patyur** adhyakṣasya iti sarvātiśāyitā sūcitā \| yad vā, ramā
śrī-rādhā iti pūrvavat \| iti vakṣyamāṇa-tat-sāhityaṁ sūcitam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gatyety-ādi prakaraṇāt \| atra
**ramāpateḥ** sarva-rūpa-guṇa-mādhuryaiśvarya-sampad-adhiṣṭhātṛ-śakteḥ
patyur adhokṣajasyety arthaḥ \| athavā, **tās tā** bāhu-prasāra-
\[bhā.pu. 10.29.46\] ity-ādibhiḥ pūrvoktāḥ \| tatra tad-ātmakatvam
abhivyañjasyati \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 324)** : priyānukaraṇaṁ līlā ramyair
veśa-kriyādibhiḥ \[u.nī. 11.28\] tasyāṁ veśa-kriyayā tac-ceṣṭānukaraṇaṁ,
yathā---antarhite bhagavati \[bhā.pu. 10.30.1\] ity-ādy-anantaram
**gatyānurāga-smita-** \[bhā.pu. 10.30.2\] ity-ādi \|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad-adarśana-sama-kālam eva
saubhaga-mado mānaś ca śāntaḥ \| tat-prakāram āha---**gatyā** ity-ādi
dvābhyām \| **ramāpateḥ** śrī-kṛṣṇasya **gaty-ādibhir**
**ākṣipta-cittāḥ** satyaḥ **pramadās tās tāḥ viceṣṭā ramāpater** eva,
**tās tā līlā jagṛhuś** cetasi dadhur ity arthaḥ \| tāḥ kīdṛśyaḥ ?
tasminn eva ātmā mano yāsāṁ, tās **tad-ātmikāḥ**, na tu **tās tā** līlās
**tad-ātmikāḥ** satyo **jagṛhur** anucakruḥ \| tathā satyaḥ gāyantya
uccaiḥ \[4\] ity-ādīny asaṅgatāni syuḥ \| kintv eṣām ante līlā
bhagavatas tās tā hy anucakrus tad-ātmikā \[14\] ity-ādikam eva
tādātmyam \|\|2\|\|

\`

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** saṁyoge
svarūpa-mātrānubhavaḥ, vipralambhe yāval-līlānubhavaḥ \| ata eva
vipralambhe yāval-līlākrāntaḥ kṛṣṇas tāsāṁ manasi praviśyavān ity
āha---gatyeti \| **tāḥ pramadāḥ** śrī-kṛṣṇe sammānena
prakṛṣṭa-mada-yuktāḥ \| idānīṁ tad-upekṣitā tad-virahe **ramā-pates tās
tā viceṣṭā** pūtanā-prāṇa-śoṣaṇādi-līlā **jagṛhur** anukṛtavatyaḥ \|
kīdrśyaḥ pramadāḥ ? śrī-kṛṣṇasya **gaty-ādibhir ākṣipta-cittāḥ** \|
punaḥ kīdṛśyaḥ ? **tad-ātmikās** tan-mayyaḥ \| yad vā, sa evātmā
cetayitā yāsām \|

ayaṁ bhāvaḥ---sambhogātmake śṛṅgāre bhoktṛ-bhogyātmikā pratītir āsīt \|
vipralambhe preṣṭhasyāntaḥ-praveśāt graha-gṛhītavat svakīya-ceṣṭā
vismitāḥ kṛṣṇātmakatvena tadīyā ceṣṭā gṛhītavatyaḥ \|
tad-ākārāntaḥ-karaṇāvṛttau jātāyāṁ satyāṁ, tasyaiva **gatir** gajasyeva,
tathā **anurāgo** mānaso bhāvas tat-pūrvakaṁ **smitam** \| **vibhramo**
vilāsas tat-pūrvakāni **īkṣitāni**, taiḥ mano ramayanti ye **manoramā
ālāpā** guhya-bhāṣaṇāni \|

**vihāraḥ** krīḍā viśeṣa-**vibhramo** vilāsa-viśeṣaḥ \| yad vā, vividhaṁ
bhramaṇaṁ kuñjāntaraṁ gamanam \| yad vā, vibhramo nāma suvalanam \|
etair vyastaiḥ samastair vā \| tatra gati-vihārau kāyikau,
smita-vibhramekṣitāni cākṣuṣāḥ, ālāpo vācikaḥ, vibhramo mānasaḥ \| tad
uktaṁ rasārṇave---citta-vṛtty-anavasthānaṁ śṛṅgārād vibhramo
mataḥ[^240]iti \|

ramayantīti **ramā** vraja-devyas tāsāṁ **pateḥ** pālakasyāta eva tāsāṁ
prāṇa-rakṣārthaṁ tad-ātmā jātas tasya \| etair gaty-ādibhir
**ākṣipta-cittāḥ** \| apahnavaṁ prāpitaṁ cittaṁ yāsāṁ tāḥ pūrvaṁ
svabhāvata eva prakṛṣṭa-madāḥ, idānīṁ virahe gata-madāḥ \| pra-śabdo
gatārthe śrī-kṛṣṇa-līlānukaraṇaṁ kṛtavatyaḥ \| tad uktaṁ rasārṇave---

> priyānukaraṇaṁ yat tu madhurālāpa-pūrvakaiḥ \|
>
> ceṣṭitair gatibhir vā syāt sā līleti nigadyate \|\| \[ra.su. 1.200\]

nanu pūrvam uktaṁ bhavāma dāsyaḥ \[bhā.pu. 10.29.39\] iti prabhoś
ceṣṭānukaraṇaṁ nocitaṁ viḍambana-paryavasānatvāt ?
tatrāha---**tad-ātmikāḥ** \| sa evātmani svarūpe yāsāṁ tāḥ \|
kṛṣṇātmakatve jāte svānusandhānaṁ vismṛtavatyaḥ \| etāsāṁ ca yadi
svānusandhānaṁ bhavet tadāyam upālambhaḥ syāt, na tu tad astīti \| ataḥ
priyasya līlānukaraṇaṁ tāpāpanodārtham uddeśata uktam \| vistarato\'gre
vakṣyati \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatas tam itas tataḥ
kuñjeṣv anviṣyantīnāṁ tam aprāptavatīnāṁ
pratīkṣaṇa-vivardhamāna-viraha-pīḍayā yaḥ khalūnmādaḥ sañcārī abhūt,
tasya prakaṭa-prākaṭya-prakāraṁ varṇayati---gatyeti dvābhyām \|
**ramā-pateḥ** sarva-saundarya-sampatti-svāminaḥ kṛṣṇasya **gatyā**
svābhāvikena pāda-vinyāsena prathamaṁ svāntikāgamanam āgatya yāni
**anurāga**-yuktāni **smitāni** ca **vi**śiṣṭo **bhramo** bhramaṇaṁ
tārakāyā yatra tathābhūtāni **īkṣitāni** ca taiḥ \|

tataś ca **manorama ālāpaḥ**---\"ayi sthala-padmini ! atitṛṣṇārtāya
madhupāya sva-makarandaṁ dāsyasi na vā ? bho bhramara ! padminyāḥ patiḥ
sūrya eva, na tu bhramaraḥ \| tat kathaṁ tvāṁ svaṁ svīyaṁ madhu
pāyayiṣyati ? bho padmini ! padminīnāṁ bhavatīnāṁ svabhāva evāyaṁ, yat
tāḥ sva-patiṁ sūryaṁ svīyaṁ madhunaiva pāyayanti \| kiṁ tūpapatiṁ
bhramaram eva\" iti \| tatas tad-ālāpenaiva parājitayā vihasantyā tayā
saha adhara-madhu-pāna-**vihāraḥ** \|

evaṁ vā, \"ābjā-nāmi-mat-samīpa-stha-nīpa-taru-talaṁ gacchantīṁ tvāṁ
mahā-darpakaḥ sarpo\'daśat \| tad-viṣaṁ te vakṣaḥ-sthala-paryantam
udasarpat \| tad api tvaṁ kula-vadhūtvād eva mām tad-upaśamaṁ na
pṛcchasi ? tad ahaṁ dayālutvāt svayam eva tvad-antikam etya
tad-viṣopaśamakaṁ mantraṁ paṭhan kara-talābhyāṁ tvad-aṅgaṁ saṅghaṭṭayāmi
\|\"\"bho bho jāṅgalika ! na māṁ sarpo\'daśat \| yāṁ sarpo daśati sma
tad-gātram eva kara-talābhyāṁ saṅghaṭṭaya \|\"\"bho kulāṅgane !
tvadīya-gadgada-svarād eva viṣa-jvālākulatvaṁ tava jñāyate iti jñātvāpi
yady api ahaṁ tvām upekṣe, tadā māṁ strī-vadho lagiṣyatīty atas
tad-viṣam upaśamayiṣyāmy eva \|\" ity uktvā tasyā vakṣaḥ-sthale
nakharārpaṇādikaṁ cakāra \|

tato **vihāraḥ** samprayogaḥ \| tato **vibhramaḥ** kāmonmattatā \| yad
uktaṁ---citta-vṛtty-anavasthānaṁ śṛṅgārād vibhramo mataḥ iti \| tair
virahāvasthāyām atiśayena smṛtyā rūḍhair ākṣiptāni \| \"are kim iha
kurudhve ? bahirbhūya prāṇa-preṣṭham anveṣṭuṁ gacchata\" iti tiraskṛtya
dehato niḥsāritāni sva-cittāni yābhis tāḥ \| yataḥ **pramadāḥ**
prakarṣeṇa mādyantīti tāḥ \| tataś conmādaṁ prāpya **tad-ātmikās**
tasyevātmāno buddhy-ādayo yāsāṁ tāḥ \| atas **tās tās** tadīyā
**vividha-ceṣṭā jagṛhur** buddhi-pūrvaka-grahaṇādīn anucakrur ity arthaḥ
\|\|2\|\|

**\...**

\|\| 10.30.3 \|\|

gati-smita-prekṣaṇa-bhāṣaṇādiṣu

priyāḥ priyasya pratirūḍha-mūrtayaḥ \|

asāv ahaṁ tv[^241] ity abalās tad-ātmikā

nyavediṣuḥ[^242] kṛṣṇa-vihāra-vibhramāḥ \|\|

**śrīdhara-svāmī (bhāvārtha-dīpikā) :** api ca gati-smiteti \|
**priyasya gaty-**ādiṣu **pratirūḍhā** āviṣṭā **mūrtayo** yāsāṁ tāḥ \|
ataḥ **kṛṣṇa-vihāra-vibhramāḥ** kṛṣṇasya eva vihāra-vibhramāḥ
krīḍā-vilāsā yāsāṁ tāḥ \| **aham** eva kṛṣṇa iti parasparaṁ
**niveditavatyaḥ** \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalam
anukaraṇenaivākrīḍan, kintu tādrūpyeṇāpīty āha---api ceti \|
**priyasya** śrī-kṛṣṇasya \| *āviṣṭāḥ* tad-ākāratāṁ nītāḥ, yatas
tad-āviṣṭāḥ \| *ato* hetoḥ \| he **abalāḥ** ! **asau kṛṣṇo\'ham eva** \|
yad vā---**tad-ātmikās** tādrūpyaṁ prāptā abalā iti sambandhaḥ \|\|3\|\|

---------------------------------------------------------------------------------------------------------------------

**kaivalya-dīpikā : gati-** iti \| **gaty-ādiṣu** **priyasya
pratirūḍhā** anukṛtā **mūrtir** yābhis tāḥ \| he **abalāḥ** ! amī
kṛṣṇo'ham iti **nyavediṣuḥ** parasparaṁ nivedayāmāsur ity arthaḥ \|
yataḥ **kṛṣṇa-vihāre** **vibhramo** yāsāṁ tās tathā \|
citta-vṛtty-anavasthānaṁ śṛṅgārād vibhramo mataḥ \[sā.da. 3.14\]
\|\|3\|\| \[mu.pha. 12.19\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : asau kṛṣṇo\'ham eva**
iti nyavediṣuḥ, parasparaṁ nyavedayan \| tu-śabda evārthaḥ \| anyathā
deha-rakṣā na bhavatīti bhagavān eva tāsāṁ tathāntaḥ-karaṇe prādurbhūya
tādātmyaṁ sampādayāmāsa \| ata evoktaṁ tatraivāntaradhīyata \[bhā.pu.
10.29.48\] iti \| tatraiva tāsv eva antar-vartī babhūva \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tadātmikatvam
abhivyañjayati---gatīti \| gaty-ādiṣu ukteṣu, ādi-śabdād
vihāra-vibhramau, uktānuvādatvena pūrvokta-tat-tad-viśeṣaṇāny atra
noktāni \| pratirūḍha-līlābhir āviṣṭā mūrtayaḥ,
indriyāṅgādi-saṅghātātmaka-dehā yāsāṁ tā ity antar-bahis-tad-bhāvāpattir
uktā \| tathā coktaṁ prahlādena---tad-bhāva-bhāvānukṛtāśayākṛtiḥ
\[bhā.pu. 7.7.36\] iti \|

**abalāḥ** striyaḥ iti strī-ceṣṭānukaraṇam eva yuktam iti dhvanitam \|
tathāpi, yad vā, tāpa-bhareṇāśeṣa-bala-rahitāḥ satyaḥ \| **tu** eva \|
**aham evāsau** iti pratyekaṁ sarvāṇy avedayanta iti viraha-vivaśatoktā
līlāviṣṭatā vā \| tatra hetuḥ---**tad-ātmikāḥ** tanmayyaḥ satya iti \|
tac-chabdena śrī-kṛṣṇas tad-gaty-ādayo vā, śrī-kṛṣṇo\'ham iti
sākṣād-anuktir viraha-vaivaśyāt, tad-ātmikatvād eva vā \| tanmayatvaṁ ca
prema-līlā-bhara-svabhāvenaiva, na tv abheda-jñānādinety
āśayenāha---**priyāḥ priyasyeti** \| **kṛṣṇa-** iti
paramākarṣakatvābhiprāyeṇa \| anyat tair vyākhyātam \|

yad vā, anukaraṇam evātrāpi jñeyam \| tataś ca pūrva-śloke
**tad-ātmikā** ity anukaraṇa-samyaktā bodhitā \| tām eva
darśayati---**gati-** iti \| he **abalāḥ** ! **asau**
tat-tad-vihāra-nāgaro\'**ham** ity etat śrī-kṛṣṇa-vākyam iti śeṣaḥ \|
tac ca pūrvaṁ narmādinā kadācit tenoktam astīty ata eva jñeyam \| kuto
vākyaṁ na samāpitam ? ity apekṣāyām āha---**tad-ātmikā** iti
tan-manaskāḥ \|

yad vā, ayam anukaraṇa-samyaktā-bodhanārthaṁ punar api pūrvavad dhetuḥ
\| ata eva kṛṣṇa-vihāravad **vibhramaś** cumbanāliṅganādi-ceṣṭā-viśeṣo
yāsām \| yad vā, kṛṣṇasya iva **vihāra-vibhramaḥ**---vigato hāro yasmāt,
tādṛśo vibhramo vilāso yāsām \| kiṁ vā, **kṛṣṇa-vihāra** iti viśiṣṭo
bhramo yābhyaḥ, na niścetuṁ śakyate kṛṣṇa evāyaṁ viharati, tā vā tam
anukurvantīty arthaḥ \|

vākyāsamāpane ca viraha-vihvalataiva hetur vibhāti \| athavā, **asau**
tat-tat-prakārair bahuśaḥ śrī-kṛṣṇena ramitā yā, sā **aham** ity arthaḥ
\| tad-aprakāśanaṁ vaidagdhyā viraha-vihvalatayaiva vā \|
tādṛśa-nivedane hetuḥ---**tasminn** avācye maraṇe **ātmā** cittaṁ yāsāṁ,
tā iti atyanta-duḥkhena mumūrṣayā tan **nyavedayann** ity arthaḥ \|
yataḥ **kṛṣṇa-vihārair vibhrama unmādo** yāsāṁ tad-vilāsa-smaraṇena
parama-vihvalā ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tad-ātmakatvam
evābhivyañjayati---**gati-** iti \| **priyasya gaty-**ādiṣu ukteṣu
ādi-śabdād vihāra-vibhramau uktānuvāditvena pūrvokta-tat-tad-viśeṣaṇāni
noktāni \| teṣu **pratirūḍhāḥ** sadṛśībhūtā **mūrtayaḥ**,
indriyādi-saṅghātātmaka-dehā yāsāṁ tāḥ \| ity
antar-bahis-tad-bhāvāpattir uktā \| **abalāḥ** striyaḥ iti
strī-ceṣṭānukaraṇam eva yuktam iti dhvanitam \| tathāpi **tu** eva yatra
yuṣmākam utkaṇṭhā **aham evāsau** tat-tad-vihāra-nāgara iti pratyekaṁ
sarvā mitho nyavedayanta \|

kīdṛśyaḥ satyaḥ ? **kṛṣṇavad vihāre vibhramo** vilāso yāsāṁ,
kṛṣṇa-vihārasya vibhramo bhrāntir yābhyo vā tādṛśyaḥ \| tanmayatvaṁ ca
prema-līlā-bharatva-bhāvenaiva, na tu ahaṁgrahopāsanāveśenety
āśayenāha---priyāḥ priyasyeti \| **priyās** tasmin
svābhāvika-premavatyaḥ **priyasya** svasminn api
smaryamāṇa-tādṛśa-premakasyety arthaḥ \|

līlākhyaś cānubhāvo\'yaṁ---priyānukaraṇaṁ līlā ramyair veśa-kriyādibhiḥ
\[u.nī. 11.28\] ity-ukteḥ \| tathā ca prayogaḥ---muhur
avalokita-maṇḍana-līlā, madhuripur aham iti bhāvanā-śīlā \[gī.go. 5.6\]
iti \|\|3\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 325) : tās tāḥ** bāhu-prasārā \[bhā.pu.
10.29.46\] ity-ādinoktās tadīya-līlā ity arthaḥ \| paścād-āveśena rūpaṁ
tad-abheda-bhāvanā-rūpam---gati-smita-prekṣaṇa-bhāṣaṇādiṣu ity-ādi \|

evaṁ sva-vilāsa-rūpāṁ līlām udbhāvyāpi tāsāṁ nijo bhāvo nigūḍhaṁ
tiṣṭhaty eva, yathā vakṣyate\--yatanty unnidadhe'mbaram \[bhā.pu.
10.30.20\] ity atra yatantīti \| athaitad agre'pi kāla-kṣepārthaṁ yā
līlā, yābhir gātuṁ pravartitāḥ premāveśena, tā līlā eva, tāsv āviṣṭā iti
tat-tad-anukaraṇa-viśeṣe hetur jñeyaḥ \| etad-anukaraṇaṁ ca prāyo na
līlā-śabda-vācyam, bālyādi-rūpasya
anālambanatvenojjvala-rasāṅgatvābhāvāt \| tatra pūtanādīnāṁ
prīti-mātra-virodhi-bhāvānām api tathā śrī-kṛṣṇa-janany-ādīnāṁ
nija-prīti-viśeṣa-virodhi-bhāvānām api ceṣṭānukaraṇaṁ
śrī-kṛṣṇānukartrīṇāṁ gopikānāṁ sakhībhis tāsāṁ viraha-kāla-kṣepāya
tat-tad-bhāva-poṣārthaṁ kṛtrimatayaivāṅgīkṛtaṁ, na tu tat-tad-bhāveneti
samādheyam \|

kecic caivaṁ vyācakṣate---pūtanā-vadha-līlā-smaraṇāveśe sati kāsāñcit
pūtanānukaraṇam api śrī-kṛṣṇāniṣṭa-śaṅkayā bhayenaiva bhavati \| yathā
loke'pi ātmāniṣṭa-śaṅkayā bhayonmattasya
tad-bhaya-hetu-vyāghrādy-anukaraṇaṁ bhavati \| tatas tad-anukaraṇe'pi
ātmanīva śrī-kṛṣṇe prītir evollasati, na tu dveṣaḥ \| sā prītir
yathātmani tad-rūpatayaiva tiṣṭhati, tathaiva tāsāṁ śrī-kṛṣṇe'pi
svabhāvocitaivānuvartate \|

tataḥ baddhānyayā srajā kācid \[bhā.pu. 10.30.23\] ity-ādau
śrī-yaśodānukaraṇaṁ ca tathaiva mantavyam \| pūrvaṁ hi
dāmodara-līlā-smaraṇāveśena tasyāḥ śrī-kṛṣṇa-bhāvaḥ \| tataś ca vaktraṁ
nināya bhaya-bhāvanayā sthitasya \[bhā.pu. 1.8.31\] ity-ukta-rītyā
śrī-yaśodāto bhayam api jātam \| bālya-svabhāvānusmaraṇena
tad-anukaraṇaṁ ca \| tataś ca saiva svayam anyāṁ kāñcī-tal-līlāveśenaiva
kṛṣṇāyamānāṁ ca babandha \| tathāpi pūrvavat svabhāvocitaiva prītis
tasyām antarvartata eva \| sā hi prītis tat-tad-bhāvasya
paramāśraya-rūpā \| tato bahir eva tat-tad-anukaraṇāt
śrī-yaśodā-bhāvasya ca madhye śrī-kṛṣṇa-bhāva-vyavadhānena
nija-bhāvāsparśān na virodha iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gatīti \| gaty-ādiṣu pratirūḍhāḥ
sadṛśī-bhūtāḥ mūrtaya indriyādi-saṅghātātmaka-dehā yāsāṁ tāḥ \| tataś ca
cirāt prāptāvadhānānāṁ tāsām avasthāṁ varṇayati \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad-āveśe jāte sati kiṁ
vṛttam ity ata āha---gati-smiteti \| **priyasya** prīti-viṣayasya
gaty-ādiṣu **pratirūḍha-mūrtayaḥ** pratirūḍhāḥ līlābhir āviṣṭā dehā
yāsāṁ tāḥ \| ata eva **abalāḥ** kṛṣṇa-graha-gṛhītatvāt pāratantryam
uktam \| yatas **tad-ātmikāḥ** kṛṣṇāviṣṭendriya-dehā anyonyaṁ kṛṣṇo\'ham
iti **nyavediṣuḥ** niveditavatyaḥ \|

nanu bhoktṛ-bhogyātmake bhede vidyamāne katham abhedoktir jātā ? iti
cet, tatrāha---**tad-ātmikā** iti \| tāsāṁ dehendriyādiṣu praviṣṭasya
śrī-kṛṣṇasyaivoktyā, na tāsām iti \| yathā jñānī ātma-sākṣātkāre jāte
\"brahmāham asmi\" iti vadati \| yathā ca karmasu asmin karmaṇi tvaṁ
brahma bhavety ukte sa tu brahmāsmīti vadati \| yathā tatra
bhāvābhedenaiva vyavahāraḥ, tathātrāpi kṛṣṇābheda-pratītiḥ, tathoktaṁ---

> abhedoktis tridhā dṛṣṭā jñāne bhaktau ca karmaṇi \|
>
> atrādhikārī sa bhaved yaḥ phaleṣu ca bhedavān \|\| iti \|

punaḥ kīdṛśyaḥ ? **kṛṣṇa-vihāra-vibhramāḥ** kṛṣṇasyaiva vihāraḥ krīḍā,
tasyāṁ vibhramo yāsāṁ tāḥ \| kācit kṛṣṇavad viharati, tāṁ dṛṣṭvānyāsāṁ
vibhramo bhavati \| tad uktaṁ rasārṇave---

> priyāgamana-velāyāṁ madanāveśa-sambhramāt \|
>
> vibhramo'ṅgada-hārādi-bhūṣā-sthāna-viparyayaḥ \|\| \[ra.su. 1.203\]
> iti \|

kṛṣṇa-gaty-ādiṣu mūrtayo\'dhyastāḥ mūrtiṣu gaty-ādayo\'dhyastāḥ \| evam
anyonya-dharmābhiniveśāt vilāsasya pūrṇatā-vicyutiś ca jātā \| **gatiḥ**
pādayoḥ, **smitaṁ** mukhe, **prekṣaṇaṁ** cakṣūṁṣi, **bhāṣaṇaṁ** vācikaṁ
rūpa-lakṣaṇam etat \| sarve\'pi vibhramādayaḥ līlādayo bandhā api
priya-sambandhinaḥ saṁyogāvasthāyāṁ anubhūtāḥ, smṛti-patham avatīrṇāḥ
santo viparītā jātāḥ \| rasādhikye striyaḥ puruṣatvam āpadyante iti
vātsyāyaṇaḥ \|

yad vā, sva-gaty-ādiṣu **priyasya pratirūḍha-mūrtayaḥ** \| ata eva
**kṛṣṇa-vihāra-vibhramāḥ** kṛṣṇa-vihāra-vibhramaś
cumbanāliṅganādi-vilāsa-viśeṣo yāsāṁ tāḥ \| yad vā, kṛṣṇasyaiva vihāraḥ
vigatas truṭito hāro yasmāt, tādṛśo vibhramo vilāso yāsāṁ tāḥ \| yad vā,
kṛṣṇasyaivāyaṁ vihāra iti vibhramo bhrāntir yābhyas tāḥ \| kṛṣṇa evāyaṁ
viharati iti parasparaṁ ceṣṭitavatyaḥ \| yatas **tad-ātmikāḥ**
tan-manaskāḥ asamāpita-vākyā evānyonya-rasāvaham iti **niveditavyaḥ** \|

viraha eva tāsāṁ tadātmikatvaṁ kṛtavān iti bhāvanaṁ hy abheda-jñānaṁ
tāsāṁ tāttvikaṁ, kintu premṇā tasminn eva kṣaṇe tādātmyaṁ jāte tāttvikaṁ
ced abhaviṣyat, tadā śrī-kṛṣṇāvirbhāve jāte tathātvam abhaviṣyat \| agre
vakṣati---taṁ vilokyāgataṁ preṣṭhaṁ prīty-utphulla-dṛśo\'balāḥ uttasthur
\[bhā.pu. 10.32.3\] iti utthānaṁ na bhavet \| tathā coktaṁ
gīta-govinde---

> muhur avalokita-maṇḍana-līlā \|
>
> madhu-ripur aham iti bhāvana-śīlā \|\| \[gī.go. 6.5\] iti \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyaivonmādasya
prauḍhatve sati tāsām avasthām āha---gatīti \| **priyasya gaty**-ādiṣu
pūrvokteṣu **pratirūḍhā mūrtayo** dehā yāsāṁ tāḥ \| ādau priyasya
gati-smitādayaḥ \| āsāṁ pratyekaṁ mūrtau cittendriyādi-mayyām ārūḍhāḥ \|
tatas teṣu gati-smitādiṣu āsāṁ mūrtiś ca pratyārūḍhā ity arthaḥ \| tataś
conmādād ekībhāve sati **asau kṛṣṇa evāhaṁ**, kiṁ vā, aham eva kṛṣṇa
ity-ādi sāvadhāraṇāṁ bhāvānāṁ vihāya asāv ahaṁ kṛṣṇo\'ham iti
rasāsvāda-prauḍhima-mayīm avasthāṁ prāpya **tad-ātmikāḥ**
prāpta-kṛṣṇa-tādātmyāḥ, na tu ahaṅgrahopāsanā-vaśād eveti jñeyam,
**priyaṁ priyasya**ity-ukteḥ \| **nyavediṣuḥ** parasparaṁ
niveditavatyaḥ, na tu vayaṁ vraja-striyaḥ iti manāg api kā api jānanti
smety arthaḥ \| tatra hetuḥ---**kṛṣṇa-vihāraiḥ** smaryamāṇair
**vibhrama** unmādo yāsāṁ tāḥ \|\|3\|\|

**\...**

\|\| 10.30.4 \|\|

gāyantya uccair amum eva saṁhatā

vicikyur unmattakavad vanād vanam \|

papracchur ākāśavad antaraṁ bahir

bhūteṣu santaṁ puruṣaṁ vanaspatīn \|\|

**śrīdhara-svāmī (bhāvārtha-dīpikā) :** kiṁ ca, gāyantya iti \| **vanād
vanāntaraṁ** gacchantyo **vicikyur** amṛgayan \| unmatta-tulyatvam
āha---**vanaspatīn papracchuḥ** \| **bhūteṣvantaraṁ** madhye
**santaṁpuruṣaṁ bahiś** ca santam iti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tādrūpyaṁ prāptā apy anyad
api kiñcic cakrur ity āha---kiṁ ceti \| gāyantya iti \| taṁ prati dūrān
nijārti-śrāvaṇārtham \| yad vā, gīta-priyasya tasya tenākarṣaṇārtham \|
**amuṁ** śrī-kṛṣṇam **eva** na tv anyat kiñcit **saṁhatā** militāḥ
samyag mārgaṇārtham anyonyārty-upaśamārthaṁ vā \| **vanaspatīn** puṣpaṁ
vinā phala-dhāriṇaḥ \| sarva-vyāpinaḥ sthāna-praśno'ty**unmattatām**
evāha---

> yac ca kiñcij jagad-vastu dṛśyate śrūyate\'pi vā \|
>
> antar bahiś ca tat sarvaṁ vyāpya nārāyaṇaḥ sthitaḥ \|\| iti śruteḥ
> \|\|4\|\|

---------------------------------------------------------------------------------------------------------------------

**kaivalya-dīpikā :** vibhramam evāha---**gāyantya** iti \| **amum**
kṛṣṇam \| **saṁhatā** militāḥ \| **vanād vanam** vane vane **vicikyuḥ**
anveṣayāmāsuḥ \| **antaram** antaḥ \|\| 4\|\| \[mu.pha. 12.20\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :saṁhatā** ekībhūya
**vanād vanam anyā vicikyuḥ** \| na kevalaṁ vicikyuḥ, **papracchuḥ** \|
**ākāśavat** śūnyam iva, pṛcchā tu buddhi-pūrvikā na bhavatīti bhāvaḥ\|
**vanaspatīn** lakṣyīkṛtya **antar-bahir-bhūteṣu santam** antaryāmiṇaṁ
**puruṣam** iva śrī-kṛṣṇaṁ papracchuḥ \| pṛccher dvikarmakatvāt \|
pradhāna-karma śrī-kṛṣṇe\'dhyāhāryaḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na caivaṁ kevalam
anukaraṇaṁ līlāviṣṭatā vā, kintu viraha-vihvalāḥ satya itas
tato'nveṣayantyaḥ puro dṛśyamānāt sarvān evāpṛcchann ity āha---gāyantya
iti \| **uccair** gānaṁ taṁ prati dūrān nijārti-śrāvaṇārtham \| kiṁ vā,
gīta-priyasya tasya tenākarṣaṇārtham \| kiṁ vā, ārti-bhara-svabhāvād
evam eveti \| yadyapi tyāgena parama-pradatvena ca tad-gānādikaṁ na
yujyate, tathāpi **amum** eveti tadānīm api tad-eka-priyatvam \|

kiṁ vā, tad-eka-gāna-śīlatvam uktam \| **saṁhatā** anyonyaṁ militāḥ
satyaḥ sarvatra samyaṅ-mārgaṇārtham \| kiṁ vā, sakhyenānyonyam
ārty-upaśamārtham \| kiṁ vā, ārti-viśeṣa-svabhāvād eva \|

vanaspatīn prati praśne hetuḥ---**unmattakavad** iti \| svārthe kutsāyāṁ
vā kaḥ \| tena keśādy-asaṁvaraṇaṁ dhvanyate \| tatrānveṣaṇe praśne ca
vicārābhāvenābhiniveśo'pi nirastaḥ \| anyathā vṛkṣeṣu praśnānupapattiḥ
\| **vanād vanam** iti prativane'nveṣānenetas tato bahula-paribhramaṇaṁ
tenāneka-kālam anveṣaṇam api sūcitam \|

**ākāśo** yathā **bahir antar** vyāpyāste, tathā **bhūteṣu**
sarva-jīveṣu **puruṣaṁ** puruṣa-rūpeṇāntaram antar-bahiś ca vyāpya
**santam** \| yad vā, bhūtesu prāpteṣu kuñjādiṣu antar bahiś ca
sva-nikaṭe santam apy unmādād eva vṛkṣādīn papracchuḥ \|

yad va, puruṣaṁ nija-svāminam iti tādṛśe praśne mārgaṇe ca hetuḥ \| yad
vā, aho bata sarvatra santam api svayaṁ tathā jñāyamānam api
virahaja-premārti-bhareṇa vṛkṣān api tāḥ pṛṣṭavatya iti svayam api
tādṛśāpy āha---ākāśety-ādi \| arthaḥ sa eva \| aho śṛṇu
premārti-vaivaśya-māhātmyam iti bhāvāh \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca cirāt
prāptāvadhānānāṁ tāsāṁ punar unmādākhyām avasthāṁ varṇayati---gāyantya
iti \|

gānam atra gokule prasiddhaṁ pūtanā-vadhādi-mayam \| tac ca
viṣa-jalāpyayād[^243]\[bhā.pu. 10.31.3\] ity-ādi vakṣyamāṇa-rītyā
sva-rakṣaṇābhiprāyeṇa \| **uccair gānaṁ** tu taṁ prati dūrān
nijārti-śrāvaṇārtham \| kiṁ vā, gīta-priyasya tasya tenākarṣaṇārtham \|
kiṁ vā, ārti-bhara-svabhāvād eva **amum** eveti \| yadyapi tyāgena
parama-duḥkho'sau, tathāpi tam evety arthaḥ \| gaṇayati guṇa-grāmaṁ
bhrāmaṁ bhramād api nehate \[gī.go. 2.10\][^244] ity-ādivat \|
**saṁhatā** anyonyaṁ militāḥ satyaḥ sarvatra samyaṅ-mārgaṇārtham \|

kiṁ vā, sakhyenānyonyam ārty-upaśamanārtham \| kiṁ vā,
ārti-viśeṣa-svabhāvād eva \| gānānveṣaṇayor yaugapadyam idaṁ
**gāyantya** eva bhramanti, madhye madhye tu pṛcchantīty arthaḥ \|

**vanaspatīn** prati praśne hetuḥ---**unmattakavad** iti \| svārthe kan
\| tena keśādy-asaṁvaraṇaṁ vyajyate \| **puruṣaṁ** sarvāntaryāmi-rūpam
api \| ata eva **ākāśavad bhūteṣv antaraṁ bahiś ca** vyāpya **santaṁ
papracchuḥ** \| nija-premāvalambana-kevala-nara-līlā-rūpeṇaiva tasya
tat-praśna-viṣayatvād iti bhāvaḥ \|

yad vā, aho bata tāsām idaṁ sarvaṁ kim araṇya-ruditam eva jātaṁ ? nety
āha---ākāśeti \| vakṣyate ca svayaṁ---mayā parokṣaṁ
bhajatā[^245]\[bhā.pu. 10.32.21\] iti \|

yad va, puruṣaṁ sva-nāyakaṁ papracchuḥ \| taṁ ca bhūteṣu prāṇiṣu
sthāvara-jaṅgameṣu ākāśavad antaraṁ bahiś ca santaṁ sākṣād iva sattayā
sphurantaṁ papracchuḥ \| tādṛśa-jñāna-sphūrtiś ca tāsāṁ
prema-vivarta-viśeṣād eva---vana-latās tarava ātmani viṣṇuṁ vyañjayantya
iva puṣpa-phalāḍhyā \[bhā.pu. 10.35.9\] itivat \| tatra bahiḥ-sphūraṇaṁ
dūrataḥ, antas tu nikaṭāt\| tatra ca saty unmādenaivāninidriyeṣv api
vanaspati-jātiṣu praśno yogya iti bhāvaḥ\|\|4\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 345) :** unmādo
hṛdaya-bhrāntau---gāyantya uccair amum eva saṁhatā ity-ādi \| spaṣṭam
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gāyantya iti \| gānam atra
gokula-prasiddhaṁ pūtanā-vadhādi-mayaṁ gānānveṣaṇayor yaugapadyam idaṁ
**gāyantya** eva bhramanti, madhye madhye tu pṛcchanti\|**puruṣaṁ**
sarvāntaryāmi-rūpam api, ata eva **ākāśavat bhūteṣvantaraṁ bahiś** ca
vyāpya **santam** api **papracchuḥ** \| tatra hetuḥ---amuṁ tāsu tu
nija-premālambana-rūpeṇaiva sphurantam ity arthaḥ \|

yad vā, puruṣaṁ sva-nāyakaṁ papracchuḥ \| taṁ ca bhūteṣu prāṇiṣu
ākāśavad antaraṁ bahiś ca vyāpya santaṁ papracchuḥ \| tasya tatra tatra
sattāṁ papracchur ity arthaḥ \| kiñcit pratibimbaṁ pṛcchantaṁ
pṛcchantītivat \| tādṛśa-jñānaṁ ca tāsāṁ premṇā tatra tatra sphūrter
eva---vana-latās tarava ātmani viṣṇuṁ vyañjayantya iva puṣpa-phalāḍhyā
\[bhā.pu. 10.35.9\] itivat \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tās tā ceṣṭā hṛdi
kṛtvaiva tasthur iti na, api tu tad-gāna-pūrvakaṁ vanād vanaṁ ca
vicārayāmāsur ity āha---gāyantya uccair ity-ādi \| **uccair** iti
kadācid dūre vā gato vartata ity āśaṅkya uccair gānam \| **amuṁ**
śrī-kṛṣṇaṁ **saṁhatā** eva militā eva kadācid ātma-madhye kāpi
viyujyeteti **unmattakavat** unmattikā iva, anukampāyāṁ kan \| na
kevalaṁ **vicikyuḥ, papracchuś** ca \| pracchi dvi-karmakaḥ \| tatrāmuṁ
śrī-kṛṣṇam iti mukhyaṁ karma \| **bhūteṣv ākāśavat** \| **antaram**
antare **bahir** bāhye ca **santaṁ puruṣam** ātmānam iti gauṇaṁ karma \|
tatra praṣṭavyāntarābhāvāt tāṁ lakṣīkṛtyaiva papracchur ity arthaḥ \|
bhūtesu santam iti bhūtaṁ lakṣyīkṛtyety āyāte \| **vanaspatīn** iti
vanaspatīn pratīty-arthaḥ \| tena gānaṁ karma, amum iti gauṇaṁ karma,
puruṣam iti vanaspatīn iti karma-pravacanīyārthā dvitīyā \| vanaspatīn
prāpyeti vārthaḥ \| hāram ity ukte pidhehīty-ādi
kriyādhyāhāreṇānvaya-bodhāt \|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tādātmyāpannānāṁ
sañcāri-bhāvodayena divyonmāda-kṛtaṁ ceṣṭitam āha---gāyantya iti \|
**saṁhatā** anyonya-militāḥ satyo **vanād vanaṁ** gacchantya itas tato
**vicikyur** amṛgayan \| yas tv antardhānena duḥkhadavat pratīyamānas
tam **amumevauccair gāyantyaḥ** \| dūraṁ gatam iti matvā
nijārti-jñāpanārtham uccair gānam \| yad vā, kīrtiḥ gāyakeṣv ati
prīti-yuktatvāt tasyety uccair gānam unmattavat svārthe ka-pratyayaḥ \|
nijāṅgāvaguṇṭhana-vismṛti-pūrvakam anveṣitavatyaḥ \|

na kevalam anveṣaṇam, api tu pṛṣṭavatyo'pi \| tad uktaṁ rasārṇave---

> unmādaś citta-vibhrāntir viyogād iṣṭa-nāśataḥ \|
>
> viyogaje tu ceṣṭāḥ syur dhāvanaṁ paridevanam \|\|
>
> asambaddha-pralapanaṁ śayaṇaṁ sahasotthitiḥ \|
>
> acetanaiḥ sahālāpo nirnimitta-smitādayaḥ \|\| \[ra.su. 2.45-46\] iti
> \|

unmattasyaiva tāsām ācaritam āha---**ākāśavat** \| **bahir antaram**
eka-rūpam eva **santaṁpuruṣaṁ,** pūrṣu śayanād antaryāminam \| ata eva
**vanaspatīn** mahato vṛkṣān **papracchuḥ** \| aho amī
deva-vara-[^246]\[bhā.pu. 10.15.5\] ity-ādinā śrī-kṛṣṇoktaṁ smṛtvā teṣu
snehātiśayasya dṛṣṭa-caratvāt\| vṛkṣeṣu praśnaḥ bhūteṣu jaṅgameṣu
bahir-indriya-vyāpāra-yukteṣu bahiḥ santaṁ bahir-indriya-vṛttyāparokṣam
upalabhya mānatvāt \| sthāvareṣu antaraṁ santaṁ yataḥ puruṣaṁ teṣv antar
eva niviṣṭam ete nidhi pālakā iva pratyak vṛttaya iti sambhāvya
papracchur iti \|

yad vā, ākāśavat śūnyavat unmādāḥ papracchur iti \| yad vā, bhūteṣu
sthāvara-jaṅgameṣu antaraṁ santaṁ vanaspatīn bahiḥ pṛcchavatya iti \|
unmādād evātma-viveka-śūnyāḥ \| jaṅgamān pṛṣṭvā sthāvarāṇi pṛcchanti
smety arthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadā ca sa tāsām unmādaḥ
sva-prauḍhimānaṁ vihāya mandībabhūva, tadā tā ardha-bāhyānusandhānavatyo
yathā ceṣṭante sma, tad varṇayati---gāyantya iti \| kānta-vicchedena
duḥkhinyo vayaṁ vraja-striyas tam anveṣayāma iti bāhyānusandhānam \|
**saṁhatā** militā **vanād vanaṁ gacchantyaḥ** \| **unmattakavat** īṣad
unmattā iva, alpārtha-ka-pratyayaḥ \| **puruṣaṁ** śrī-kṛṣṇam \|
**vanaspatīn papracchur** ity unmāda-lakṣaṇam \|

nanu sarva-mukhyayā vṛndāvaneśvaryā saha kṛṣṇas tadā sukhena ramate
eveti jānīmaḥ \| kintu, tad-virahonmattānām āsāṁ gopīnām
unmāda-praśnādikaṁ sa jānāti na vety ato viśinaṣṭi---**bhūteṣu** sarveṣv
**antaraṁ bahiś cākāśavad** vyāpya sthitam \| tena
kṛṣṇa-svarūpasyāparicchinnatve'pi sarva-gatatvāt tāsāṁ praśnādikaṁ tatra
tatraivālakṣyamāṇaḥ śṛṇoty eveti dyotitam \|\|4\|\|

**\...**

\|\| 10.30.5 \|\|

dṛṣṭo vaḥ kaccid aśvattha plakṣa nyagrodha no manaḥ \|

nanda-sūnur gato hṛtvā prema-hāsāvalokanaiḥ \|\|

**śrīdhara-svāmī (bhāvārtha-dīpikā) :** tat prapañcayati
navabhiḥ---tatra mahattvād ete paśyeyur ity āśayāśvatthādīn
pṛcchanti---dṛṣṭa iti \| **prema-hāsa**-vilasitair **avalokanair asmākaṁ
mano hṛtvā** cora iva **gato vo** yuṣmābhiḥ kiṁ **dṛṣṭaḥ ?** iti
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tat* praśna-vṛttam \|
*tatra* vanaspatiṣu \| *ete*\'śvatthādayo *mahattvād* acyutatvād
dūra-darvina iti \| yad vā, viṣṇu-brahma-rudrāṇāṁ krameṇādhiṣṭhānāny
ete\'to\'pi mahānta iti\| **aśvattham** uddiśyāhuḥ---na mayā dṛṣṭa iti
cala-dalatayā tac ceṣṭitādhyavasānāt, śvo\'pi na sthāsyatīti nirvedāc ca
\| yuktam uktam \| akṣi-rahitenānena kathaṁ dṛśyaḥ ? iti parasparam
akṣimantam uddiśyāhuḥ---**plakṣeti,** prakṛṣṭe akṣiṇī yasyety a-kārasya
pūrva-rūpatvaṁ śaṅkadhvāditvāt, ra-layor aikyāc ca siddham \| atha
paśyann api vāg-indriyābhāvād vaktuṁ na śaknoti, atas tadvantaṁ
vaṭa-madhyamasyāhuḥ---nava-pallavāny asya jihvā-tulyānīti jñeyam \|
manaso ratnatvam \| hṛtveti---na coraṁ yuṣmān sādhūn pṛcchāmeti
\|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vo yuṣmābhir yuṣmadīyo vā
\| sambandha-jñāpanaṁ tad-darśana-sambhāvanārtham \| tataḥ snehena
kathanāya ca \| yad vā, prema-bhara-svabhāva evāyaṁ, yena
nija-bhāvo\'nyaṁ sva-sadṛśaṁ lakṣyīkṛtyoccyata iti pratyekaṁ pṛthak
sambodhanaṁ, vaiṣṇavatvenādarāt \| tatrāśvatthasya viṣṇu-vibhūtitvena
vaiṣṇavatvaṁ prasiddham eva \| vaṭe vaṭe ca māṁ viddhi ity arjunaṁ prati
bhū-tala-varti mukhya-śrī-mūrti-prasaṅge śrī-bhagavad-ukteḥ \|
nyagrodhasya ca tathā \|

tayoḥ sāhacaryeṇa plakṣasyāpi śrī-viṣṇu-śiva-brahmaṇāṁ krameṇa te
adhiṣṭhānānīti kecit \| yadyapi viraha-vihvalatayonmattavattān prati
praśnāt tādṛśābhiprāyo na ghaṭate, yaś cāsau kutra kutrāpi
śrī-svāmi-pādair vyākhyāto\'sti, sa tu nivṛtti-pareyaṁ pañcādhyāyīti
vyaktīkariṣyamāṇa iti sva-pratijñānusāreṇaiva, na ca
śrī-gopikā-bhāvānusāreṇa \| ataḥ kevalaṁ purato dṛśyamānān pratyekaṁ
praśnaḥ \| tathāpi pūrvāpara-vākya-saṅgaty-arthaṁ teṣāṁ
vyākhyānusāreṇaiva kiñcid ullikhyate, nanda-sūnur iti nija-svāminaṁ
prati tathaivokty-upapatteḥ \| kiṁ vā, rasikatādy-abhiprāyeṇa \| evam
agre\'pi \|

nanu kim-artham asau yuṣmābhiḥ pṛcchyate ? tatrāhuḥ---**no mano hṛtvā
gata** iti \| hṛtveti manaso ratnatvaṁ dhvanyate \| ato
naṣṭoddeśitvenāgatās taṁ cauraṁ sādhūn yuṣmān pṛcchāma iti bhāvaḥ \|
kaccid iti praśnāt \| tarhi kathyatām iti śeṣaḥ \| viraha-vihvalatayā
vākya-samāpty-asambhavāt \| tataś cātraiva yatnāt samyag anveṣayāmaḥ \|
kiṁ vātra bhavadbhir dṛṣṭe saty anumīyate \| so\'tra nikaṭe\'stīti
tathāpy āśvastāḥ prāṇān nirudhya raksemeti bhāvaḥ \| yad vā,
unmattakavad \[4\] ity ukter atyantārti-vivaśatayā
pratyuttarāpekṣādy-asambhavāt tathaiva vākya-samāptir iti jñeyam \| evam
agre\'pi \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vo yuṣmābhiḥ pratyekaṁ pṛthak
sambodhanaṁ śrī-kṛṣṇa-priyatvenādarāt \| nanu kim-artham asau yuṣmābhiḥ
pṛcchyate ? tatrāhuḥ---no mano hṛtvā gata iti \| hṛtveti manaso
ratnatvaṁ vyajyate \| ato naṣṭoddeśitvenāgatās taṁ cauraṁ sādhūn yuṣmān
pṛcchāma iti bhāvaḥ \| ata eva duḥkhena sākṣāt tan-nāmoktir api sākṣāt
śrī-kṛṣṇa-nāmānuktis tv īrṣyayāpi \| api-śabdāc corasya
nāmno\'grāhyatvena sūcakasyāpi tad bhaved ity-ukteḥ \| kaccit praśne \|
bhavadbhir dṛṣṭe sati sācyām eva diśi viharatīti samāśvāsam
āsādyānveṣayāma iti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : nanda-sūnur** iti sva-viśvāse hetuḥ
tathāpīty arthaḥ \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad eva
prapañcayati*---*dṛṣṭo va ity-ādi \| **aśvattha-plakṣa-nyagrodhā**
vanaspatayaḥ, tair apuṣpād vanaspatir iti \| tathā kāraṇaṁ vināpi
phalavattve\'mī bhāgya-bhāja eva, tad avaśyam ebhir dṛṣṭo\'sāv ity
āśayena tān eva prathamaṁ papracchuḥ \|

nanu tat-pṛcchayā kiṁ vaḥ ? ity ata āhuḥ---**no**\'smākaṁ **mano hṛtvā
gata** iti ced bhavatyo bahvyaḥ, sa tv ekaḥ, katham ahārṣīt ? ity
āhuḥ---**nanda-sūnuḥ** nandasya vraja-rājasya putraḥ, tenāsau
balī-bhavatīty arthaḥ \| kena sādhanenāpahṛtaṁ vo manaḥ ?
tatrāhuḥ---**prema-hāsāvalokanair** asmākam antar antasthaṁ mano bahir
ākṛṣyety arthaḥ \|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sāmānyataḥ praśne
unmatta-tulyatvam uktāḥ \| idānīṁ tataḥ tām agṛhītvā pṛcchati---dṛṣṭa
iti \| ete hi vaiṣṇavāḥ śrī-kṛṣṇaṁ śrutvā yathārthaṁ kathayiṣyantīti
manasi vicintya pṛcchanti \| bho **aśvattha** ! bho **plakṣa** ! bho
**nyagrodha** ! aśvatthasya bhagavad-vibhūtitvāt aśvatthaḥ
sarva-vṛkṣāṇām \[gītā 10.26\] ity uktatvāt \| plakṣasyāpi
rudra-vibhūtitvāt, baṭasyāpi brahma-vibhūtitvāt \|

yadyapi vraja-devīnām idam anusandhānaṁ nāsti, tathāpi upaniṣad-rūpāṇāṁ
pūrva-saṁskāra-vaśād uktir anusandheyā \| **vo** yuṣmābhir **dṛṣṭaḥ
kaccid** iti komala-praśne \| yad vā, vo yuṣmākaṁ prabhuḥ sambandhavān
\|

nanu dṛṣṭaś cet tarhi tena kiṁ ? tatrāhuḥ---**prema-hāsāvalokanaiḥ**
premṇāntaḥ praveśaḥ hāsāvalokanābhyāṁ haraṇam \| ata eva na tasya kiñcid
apy aśakyam iti bhāvaḥ \| na hi gopyaṁ hi sādhūnām iti prasiddhyā yuṣmān
pṛcchāmaḥ bhavadbhir akathitāny atra gatvānyān prakṣyāma iti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praśnaṁ prapañcayati
navabhiḥ \| tatrāpy atyuccataratvād enaṁ dūra-vartinam api tam avaśyaṁ
paśyeyur iti sambhāvya pṛcchanti*---*dṛṣṭa iti \|
**plakṣaḥ**\"pīlukhanvu\" iti khyātaḥ \| **nyagrodho** baṭaḥ \|
kim-arthaṁ pṛcchatha ? iti teṣām api praśnam āśaṅkyāhuḥ---**nandasya**
sādhoḥ **sūnur** api **no**\'smākaṁ netra-dvārato\'ntaḥ **mano hṛtvā
gataḥ** \| **premṇaḥ** sarva-lokonmādakena mahā-mohanauṣadha-viśeṣeṇa
sahitair **hāsāvalokanaiḥ** preṣitair bhṛtyair asmākaṁ
netra-dvārato\'ntaḥkaraṇam antaḥ-puraṁ praveśitair mano-ratnaṁ corayitvā
palāyita ity arthaḥ \| kṣaṇaṁ sthitvā, \"aho kim etābhiḥ kṣudrābhiḥ ?
ity asmān avajānantaḥ stabdhā abhī pratyuttaraṁ na dadate \| tad alam
etaiḥ kṣudra-phalaiḥ paropakāra-dharmānabhijñair apraphullaiḥ
aśuddhāntaḥkaraṇaiḥ !\" iti tān vihāyānyatra gatāḥ \|\|5\|\|

**\...**

\|\| 10.30.6 \|\|

kaccit kuravakāśoka-nāga-punnāga-campakāḥ \|

rāmānujo māninīnām ito[^247] darpa-hara-smitaḥ \|\|

**śrīdhara-svāmī (bhāvārtha-dīpikā) :** mahāntaḥ sva-puṣpair
bahūpakāriṇaś ceti kuravakādīn pṛcchanti---kaccid iti \| **he
kuravakādayaḥ** ! **darpa-haraṁ smitaṁ** yasya sa **ito gataḥ kaccid
dṛṣṭaḥ ?** iti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kau ravo yasya sa
tathānenāyaṁ śabdavān vadiṣyatīty āhuḥ---he **kuravaketi** \| anyā
ūcuḥ---ayaṁ ku īṣad ravo bhramarāṇāṁ yatreti bhramarā apy atra no yānti
\| yad vā, ku-śabdatvāc choka-vṛddhi-karo\'to\'śokaṁ śoka-nāśakaṁ
pṛcchata \| nāyaṁ vaktuṁ kṣamaḥ \| nāma tv asya janma-śīla-varkarasyāja
iva jñeyam \| nāgaḥ nāgakesaraḥ \| kesaropalakṣita-pakṣmavattvād ayaṁ
sa-cakṣur anenāvaśyaṁ dṛṣṭaḥ \|

anyā ūcuḥ---ayam asmād api tuṅgaḥ punnāgo dūra-darśī vadiṣyatīty ayam \|
tad-itarā ūcuḥ---hasaty ayaṁ puṣpa-vyājena \| dṛṣṭo\'nena yuṣmac-cora
iti \| rāmo yathā mattas tathā so\'pīty āha---**rāmānuja** iti \|
**māninīnāṁ** vayo-rūpādibhir jāta-mānānām asmākaṁ
tadaivākasmika-pavanena cālitāgra-śākhāṁs tān ālakṣyāhuḥ---aho
śiro-dhūnanena vayaṁ na jānīma iti bruvata ete \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahattamatvād ete\'smān
kṣudrāḥ pratyavajñayā na nūnaṁ kathayeyur iti matvānyān
pṛcchanti---kaccid iti \| **kuravakaḥ** śoṇo\'mlānaḥ \| **nāgo**
nāgakesaraḥ \| kim **ito gataḥ** ? yad vā, atra vartamāne pūrvaṁ dṛṣṭa
iti pṛṣṭam \| adhunā tv ita iti dūrato\'pi darśanaṁ sambhavet \| tathāpi
na sulabhaḥ syād iti nikaṭāgatasya sato\'traiva tat-padāny anviṣya taiś
ca tam anveṣayāma iti bhāvaḥ \|

nanu māninyaḥ kathaṁ taṁ pṛcchata ? tatrāhuḥ---**māninīnām** iti \|
tat-smita-mātreṇaiva māno na tiṣṭhet \| kevalam ātmano
vaidagdhī-viśeṣeṇa tenaivāsmākaṁ māno janito, na tatrāsmākam aparādha
iti \| kiṁ vā, tadānīm tat-smitena māno hṛtaḥ \| ata evānveṣayāma iti \|
kiṁ vā, tādṛśa-mahā-mohanasya vicchedena kṣaṇam api jīvituṁ na śaknuma,
ity ataḥ pṛcchāma iti bhāvaḥ\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahattamatvād ete\'smān
kṣudrāḥ pratyavajñayā nūnaṁ na kathayeyur iti matvānyān
pṛcchanti---kaccid iti \| **kuravakaḥ** śoṇo\'mlānaḥ, **nāgo**
nāgakesaraḥ \| kim **ito gataḥ**? yad vā, atrāntarhito vartate pūrvaṁ
dṛṣṭa iti pṛṣṭam \| adhunā tv ita iti dūrato\'pi darśanaṁ sambhavet \|
tathāpi na sulabhaḥ syād iti nikaṭāgatasya sato\'traiva tat-padāny
anviṣya taiś ca tam anveṣayāma iti bhāvaḥ \| gata iti ca pāṭhe bahutra,
tan-mate ṭīkāyām ita ity adhyāhṛtya vyākhyātam \| **rāmanuja** iti
nanda-sūnur itivat \|

nanu māninīnāṁ yuṣmākaṁ kathaṁ tena mano hṛtam ?
tatrāhuḥ---**māninīnām** iti \| tāsāṁ **darpa-haraṁ smitam** api yasya
tādṛśo\'pīti tasyāvimṛśyakākāritvaṁ ca dhvanitam \| darpo garvaḥ \|
tadānīm eva tat-kṛtena kapaṭa-smitena māna-maya-garvo hṛtaḥ \| ata
evānveṣayāma iti tathā tādṛśa-mahā-mohanasya vicchedena kṣaṇam api
jīvituṁ na śaknuma ity ataḥ pṛcchāma iti bhāvaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ita** iti iṇa dhātor niṣṭhā-prayogaḥ
**māninīnāṁ darpa-hara-smita** iti yaś ca tādṛśo\'pi gata ity
avimṛśya-kāritvaṁ tasya vyañjitam \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! ebhir asau na
dṛṣṭa eva \| teṣāṁ kusumābhāvāt samīpaṁ sa nāyāt \| tena sukusamān eva
tarūn pṛcchāma ity āhuḥ---kaccid ity-ādi \| **kaccit** praśne \| ke
**kuravakādayaḥ** ! **rāmānujo dṛṣṭa** ity ādhyāhāryā pūrva eva
vāvartanīyaḥ \| tasyaivaṁ kāryam ayuktaṁ kim ? tad āhuḥ---**māninīnām**
asmākaṁ **darpa-haraṇam** iti \| yata ity āhuḥ---māninīnāṁ darpa-haraḥ
smitaḥ \|\|6\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatrottara-prāpyātmānam
avajñātam iti matvā ete kṣudrāḥ sad sevya phalāḥ kiṁ jñāsyantīty
avajñayānyatra gatvā sugandha-puṣpāt kuravakādīn pṛcchanti \| ete
kuravakādayaḥ pañca kāma-bāṇā drava-puṣpa-sampannāḥ \| eteṣāṁ
puṣpāvacayanaṁ kurvan dṛṣṭo bhaviṣyatīti sambhāvyam āhuḥ---he
**kuravaka** ! he **aśoka** ! he **nāga-keśara** ! he **punnāga**! he
**campaka** ! bhavantaḥ paropakāra-svabhāvāḥ sarvān surabhī-kurvatas
tiṣṭhanti \| vo dṛṣṭaḥ ? **kaccid** iti praśne \| kaṁ pṛcchatha ? iti
cet tatrāhuḥ---**rāmānujo gata** iti sākṣān nāmānuktiḥ priyatvād īrṣyayā
veti \|

nanu, yuṣmākaṁ kiṁ hṛtam ? atha ca bhavatyo māninyaḥ kathaṁ pṛcchatha ?
iti cet tatrāhuḥ---**darpa-hara-smita** iti \| darpo garvas taṁ harati
smitaṁ yasya \| darpam eva sarvasvaṁ hṛtvā gataḥ \| garva-mūlako mānaḥ,
garve gate svata eva māna-hānir jātā tad-arthaṁ pṛcchate dṛṣṭaś cet
tarhi kathayateti \| garva-lakṣaṇaṁ rasārṇave---

> aiśvarya-rūpa-tāruṇya-kula-vidyā-balair api \|
>
> iṣṭa-lābhādinānyeṣām avajñā garva īritaḥ \|\| \[ra.su. 2.25\] iti \|
>
> yat tu premānubandhena svātantryād dhṛdayaṅgamam \|
>
> badhnāti bhāva-kauṭilyaṁ so'yaṁ māna itīryate \|\| \[ra.su. 2.112\]
> iti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puṣpodyānaṁ praviśyāho
satyam eva ete śuddhāntaḥ-karaṇāḥ praṣṭavyāḥ yad aho sva-makarandair
madhuvratān atithīn sevante iti vṛkṣān āsādyāhuḥ---kaccid iti \|
**kuruvakaḥ** śoṇo\'mlānaḥ \| **nāgo** nāga-keśaraḥ \| **kaccid gataḥ**
? kiṁ vā, kaccid ihaiva nihnutya sthito veti bhāvaḥ \|

nanu, kim-arthaṁ pṛcchatha ? ity āśaṅkyāhuḥ---**māninīnāṁ**
māna-dhanānām asmākaṁ **darpaṁ** mānaṁ **harati smitaṁ** yasyeti vayaṁ
nirdhanīkṛtā evābhūmeti bhāvaḥ \| tadaivākasmikena pavanena
cālitāgra-śākhāṁs tān ālakṣyāho śiro-dhūnanena vayaṁ na jānīma iti
bruvate, tad alam amībhiḥ kaṭhoraiḥ puruṣa-jātibhir ity anyato jagmuḥ
\|\|6\|\|

**\...**

\|\| 10.30.7 \|\|

kaccit tulasi kalyāṇi govinda-caraṇa-priye \|

saha tv āli-kulair bibhrad dṛṣṭas te'tipriyo\'cyutaḥ \|\|

**śrīdhara-svāmī (bhāvārtha-dīpikā) :** ali-kulaiḥsahatvā tvāṁ
bibhrattavātipriyas tvayā kiṁ dṛṣṭaḥ ? iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he sakhyaḥ ! iyam
atyātipriyā tulasī \| tad enāṁ militvaivāgre gato'ta iyaṁ praṣṭavyeti
prāhuḥ \| tulaṁ taulyaṁ syati dūrīkarotīti **tulasī** \| yayā tulyānyā
neti bhāvaḥ \| syater auṇādiko ḍaṭ jalpyaḥ \| darśa-sparśādinaiva
sarva-kalyāṇa-karī tvam asi \| tatra hetuḥ---**govinda-caraṇa-priyeti**
\| yathānyo'pi govinda-priyo darśanādinā lokaṁ punāti---

> mad-bhakta-darśanād arcanād vandanād api \|
>
> mahā-pātaka-yukto'pi bhavet kalyāṇa-bhājanam \|\| ity-ādi-purāṇāt \|

**acyuta** iti \| vastutas tasya strīṣu rāgābhāvam āheti \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ete puruṣa-jātitvena
śrī-kṛṣṇa-sevakā asmākaṁ mānaṁ vijñāyāsūyayā na kila kathayeyur iti
nija-sakhīm iva manyamānāḥ saubhāgya-viśeṣeṇa ca sandarśanaṁ sambhāvya
śrī-tulasīṁ pṛcchanti---kaccid iti \|

**kalyāṇi** ! he jagan-maṅgala-kāriṇi ! parama-saubhāgyavatīti vā\|
tatra hetuḥ---**govindasya** gokulendrasya nijāśeṣa-mādhuryaṁ
prakaṭana-parasya bhagavataś **caraṇau priyau** yasyās tat-sambodhanam
\| tayoḥ priye veti mahā-lakṣmīto'py adhika-saubhāgyaṁ sūcitam \|
bahula-prayāsena lakṣmī-kāmya-rajasas tatrāpy
aśeṣa-bhagavattābhivyañjakasya śrī-kṛṣṇasya caraṇayoḥ svataḥ priyatvāt
\| abjādi-rūpakāprayogas tat-priyatvenerṣyayā \| ato'**li-kulaiḥ saha**
vartamānām api **tvāṁ bibhrat** pūrvam eva
vaijayanty-antargatatvenādhunaiva vāvacitya mālādi-rūpeṇa dhārayan \|
ata eva tavātipriyatvena tvayā dṛṣṭo'si kaccit ? ali-kulair iti tasyāḥ
sadā makaranda-mayatvaṁ, tena ca sadaivāparityājyatvam \| tathā mattānāṁ
teṣāṁ jhaṅkāreṇa nihnuty-asambhavatvaṁ ca sūcitam \| ato'vaśyaṁ
tvad-antikam āgatas tvayā dṛṣṭa iti bhāvaḥ \| **acyuta** iti kadāpi
tvatto na vicyuto bhavatīti tad eva dṛḍhīkṛtam \|

śleṣeṇa ali-kulair iti bahu-vallabhām api tvāṁ priyatvena bibharti, na
ca tvad-eka-priyā asmān, ato'tikrāntāḥ priyāḥ \| kiṁ vā, atikrāntaṁ
priyaṁ sarvam api yena sa tathetīrṣyayā asūyoktiḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ete puruṣa-jātitvena prāyaḥ
śrī-kṛṣṇa-pakṣa-grāhiṇo'smākaṁ mānaṁ vijñāyāsūyayā na kila kathayeyur
iti strī-jātitvenātma-pakṣa-grāhiṇīṁ manyamānāḥ śaśvat
dṛṣṭa-tat-prīty-anumita-saubhāgya-viśeṣeṇa ca tasyāḥ śrī-kṛṣṇa-darśanaṁ
sambhāvya śrī-tulasīṁ pṛcchanti---kaccid iti \|

**kalyāṇi** ! he jagan-maṅgala-kāriṇi ! parama-saubhāgyavatīti vā\|
atra hetur---govindeti \| **govindo** gokulendraḥ tac-**caraṇa-priyā
tvaṁ** śrīr yat-padāmbuja ity-ādivat \| yad vā,
caraṇa-śabdo'trādara-mātra-vyañjakaḥ ācārya-caraṇā vadantītivat \|
ādaraś cādhunā dainyena---he gokulendra-priye ity arthaḥ \| iti
tasyāgamanāvaśyakatvaṁ vivakṣitam \| tat-priyatve hetuḥ---saheti \| na
ca tatra tavān avadhānaṁ sambhavet \| yatas te'tipriya iti
śleṣeṇātikānta-priyān asmad-vidhān ity api dhvanitam \| ali-kulaiḥ saha
iti tasyāḥ sādguṇyaṁ darśitam \| alīnām apy anvāryatva-sūcanāt \| yad
vā, atipriyatvam eva vivṛtaṁ, tat priyatvenaiva te śilīmukhā api na
nivāryanta iti sūcanāt, tathā mattānāṁ teṣāṁ jhaṅkāreṇa
nihnuvāsambhavatvaṁ ca sūcitam \| ato'vaśyaṁ tvad-antikam āgatas tvayā
dṛṣṭa iti bhāvaḥ \| **acyuta** iti śleṣeṇa kadāpi tvatto na vicyuto
bhaviṣyatīti tad eva dṛḍhīkṛtam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : govindasya** śrī-viṣṇoś **caraṇau
priyau** yasyāḥ, he tādṛśe ! yad vā,
caraṇa-śabdo'trādara-mātra-vyañjakaḥ ācārya-caraṇaḥ vadantītivat \|
ādaraś cādhunā dainyena he gokulendra-priye ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! ete
tat-sahacara-prāyāḥ dṛṣṭvāpi na kathayiṣyanti \| tayā tu tulasī
strītva-bhāvāt komala-hṛdayāḥ \| ataḥ kathayiṣyaty eva dṛṣṭaś cānayā sa
iti sambhāvyate, tat-priyatvāt \| tad enam iva pṛcchāma ity
āhuḥ---kaccit tulasīty-ādi \| he **kalyāṇi**! cira-jīvani ! kalyāṇītve
hetuḥ---**govinda-caraṇa-priye** ! te'tipriyo'**cyuto** dṛṣṭaḥ ?
ati-priyatve hetuḥ---**tvā** tvāṁ **bibhrad** dadhataḥ \| **ali-kulaiḥ
saha** evam eva tvayi tat-prema \| ali-kulair ākulām api tvāṁ vahaty eva
\|\|7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** aśvatthādayas tv apuṣpāḥ
kuravakādayas tv aphalāḥ, ete puruṣā asmad-duḥkhaṁ na jānanti, priyasya
viśvāsa-pātrāṇi ca rahasi tad-anuvartinaś ca jñāpite sati tasya kṣobhaś
cej jāyate \| tadā ko veda kiṁ syād iti nottaraṁ dattavatyaḥ \| tulasīṁ
strī-jātiḥ phala-puṣpābhāveti kṛṣṇa-priyāsti iyam asmad-duḥkhaṁ
jñāsyatīti kṛṣṇa-darśanaṁ sambhāvya pṛcchanti---he **tulasi** !

he kalyāṇi maṅgala-rūpe ! sadā saubhāgyavati \| tatra
hetu-garbha-viśeṣaṇaṁ---**govinda-caraṇa-priye** \| govinda-caraṇau
priyau yasyāḥ \| govinda-caraṇayoḥ priyā vā tasyāḥ sambodhanam \|
govindeti gokula-rakṣā-baddha-vrataḥ \| idam apy asmāsu prāpakam iti \|
lakṣmīto'pi tava saubhāgyam adhikam astīti \| tasyās tu
vakṣaḥ-sthalaika-vasatitvāt \| ata evāli-kulair anugamyamānāṁ tvāṁ
bahu-vallabhām api tyajati eka-vallabhā api asmān tyaktavān \|

kīdṛśas tavātipriyaḥ ? yad vā, atikrāntāḥ priyā asmad-ādyāḥ yena saḥ \|
yad vā atikrāntaṁ priyaṁ rati-sukhaṁ yena svatantratvāt \|
vilāsa-cyuti-rahitam asmāṁs tyaktvādhunā tvayā saha vilāsaṁ karoty eva
\| ayaṁ bhāvaḥ---yathā lakṣmyāṁ sthitāyām api tvayy eva tasya
prīty-atiśayaḥ, tathāsmat-samakṣam api tvayy eva prītiṁ kariṣyate vātaḥ
kim-arthaṁ gopyate kathane tava na kadācit kṣatir atas tvayā kathyatām
iti \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etā asmat-pakṣa-grāhiṇyaḥ
strī-jātayaḥ strī-jana-hṛc-chaya-pīḍāṁ viduṣyaḥ kṛpāvatyo bhaviṣyanti,
tad imāḥ pṛcchāma ity āsādya tan-madhye parama-mukhyatamāṁ tulasīṁ
papracchuḥ---kaccid iti \| he kalyāṇīti vayam akalyāṇyaḥ kṛṣṇa-vicchedāt
\| tvam eva kuśalinī \| atra hetur---govindeti \| yad vā,
**caraṇa**-śabdo'trādara-mātra-vyañjakaḥ, ācārya-caraṇā vadantītivat \|

nanu, yūyam api tac-caraṇa-priyā bhavathaiva ? satyaṁ, tad api
sādguṇyādhikyāt tvam eva saubhāgyavatī vicchedābhāvād ity āhuḥ \|
**tvā** tvāṁ **bibhrad eva gataḥ** \| tatra tava saurabhyādhikyam eva
kāraṇam iti vyañjayāmāsuḥ \| **ali-kulaiḥ saheti**
paraḥ-sahasra-bhramara-kṛtodvegam apy agaṇayitvā tvāṁ bibhrad iti
sugandha-priyeṇa tenāsmākam agrahaṇam etādṛśa-saurabhyavattvābhāvād
eveti niśinuma iti bhāvaḥ \|\|7\|\|

**\...**

\|\| 10.30.8 \|\|

mālaty adarśi vaḥ kaccin mallike jāti yūthike \|

prītiṁ vo janayan yātaḥ kara-sparśena mādhavaḥ \|\|

**śrīdhara-svāmī (bhāvārtha-dīpikā) :** guṇātireke'pi namratvād imāḥ
paśyeyur iti pṛcchanti---mālatīti \| he **mālati, mallike, jāti,
yūthike**, vo yuṣmābhiḥ **kim adarśi** dṛṣṭaḥ ? **kara-sparśena vaḥ
prītiṁ janayan** kiṁ **yātaḥ ?** iti \| atra mālatī-jātyor
avāntara-viśeṣo draṣṭavyaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rūpa-dhana-vidyāvattve ye
namrās ta eva bhagavad-darśakā nānye \|

> janma-karma-vayo-rūpa-vidyaiśvarya-dhanādibhiḥ \|
>
> yady asya na bhavet stambhas tatrāyaṁ mad-anugrahaḥ \|\| ity-ukteḥ \|

āsu guṇātireke\'pīti \| māyā rādhāyā ratir asyām iti mālatī, ralayor
aikyāt \| bahvāditvān ṇīp \| anena tat-priyatvāt tasyāpi priyaiveyam \|
mallaḥ sarva-puṣpādhiko gandho\'syā astīti mallikā \| mallaḥ pātre
kapāle ca matsya-bhede balīyasī iti medinī \| sarvotkṛṣṭa-gandhavatīyam
api tasya priyā \| jātivat sarva-priyatvād iyaṁ jātīty ucyate \| nāyaṁ
ktinnantaḥ kintu samūha-rūpaṁ guccham asyā astīti \| yūthikā
śata-patrikā iti vijaya-dhvajaḥ \| priyārtham asyāḥ puṣpa-gucchaṁ
grahītu pravṛtto\'nayāvaśya-dṛṣṭa iti \| mā parama-ramā tasyā dhavaḥ
kāntaḥ mādhavo vasanta iva prakāśakaḥ, dāsīṣu puṣpiṇīṣu kara-sparśena
nakha-kṣatādi-sūcanena serṣyaṁ narma ceti sūcitam \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sāpatnyād iyaṁ khalu taṁ
na kathayed iti śrī-kṛṣṇa-sevikāḥ pṛcchanti---mālatīti \|
sat-puṣpārpaṇena śrī-kṛṣṇasya dāsīr matvā snehena pratyekaṁ sambodhanam
\| va iti pūrvavat \| yātaḥ kim iti tair vyākhyātam \| yad vā, pūrvavat
tāsāṁ tad-darśanaṁ sambhāvayanti---prītim iti \| yātaḥ san
kara-sparśeneti yuṣmat-puṣpāṇām utkṛṣṭānāṁ śrī-hasta-dvārāvacayenety
arthaḥ \| ato yuṣmat-pārśve tad-āgamanaṁ sambhaved eveti bhāvaḥ \|
śleṣeṇa dāsīṣu tāsu nakha-kṣatir narmaṇabhipretā \| nakhair eva
puṣpa-cchedanāt puṣpāvacaya-prayojanaṁ vitarkayanti---mādhava iti \|
madhunā madhura-rasena krīḍatīti madhura-rasa-krīḍārtham ity arthaḥ \|
māyāyā lakṣmyā dhava iti lakṣmy-artham ity arthaḥ \| īrṣyoktir iyam \|
vastutas tu pūrvavat mā śrī-rādhaiva, tasyā bhūṣaṇārtham eva \| tac ca
tāsāṁ tad-anusandhānābhāve\'pi daiva-gatyā viśuddha-prakṛtyā vā svataḥ
sarva-parisphūrteḥ svayam eva mukhān niḥsaratīti jñeyam \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi
tad-ādriyamāṇa-svābhimānād iyaṁ khalu na kathayed iti namrībhūya
puṣpārpaṇena nūnaṁ śrī-kṛṣṇa-sevikā api nirabhimānā etā eva
pṛcchanti---mālatīti \| vaiyagryeṇa pratyekaṁ sambodhanam \| ataḥ kim
iti tair vyākhyātam \| tatra kim iti kaccid ity
asyaivānuvartamānasyārthaḥ \| darśanaṁ tāvaj jātam eva tatra sparśo\'pi
kiṁ jāta iti viśeṣam eva pṛcchāma iti bhāvaḥ \| yad vā, tāsāṁ
tad-darśanaṁ sambhavayanti puṣpānām utkṛṣṭānāṁ śrī-hasta-dvārāvacayenety
arthaḥ \| yāta iti samāna-duḥkhatvenātmabhyaṁ tat kathayituṁ yogyam eva
ca iti bhāvaḥ \| evaṁ dāsīṣu puṣpiṇīṣu tāsu nakha-kṣatādi-sūcanena
serṣyaṁ narma cābhipretam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** puṣpa-priyatvāt mādhavo vasanta
ity abhiprāyaḥ \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! anayā
dṛṣṭo\'sau sāpantyād eva na kathyate \| tad etā mālaty-ādīḥ pṛcchāma
etāsv asmākaṁ sakhī-prāyā eveti \| tathā pṛcchanti---mālatīty ādi \| he
mālati ! he mallike ! he jāti ! he yūthike ! mādhavaḥ kara-sparśena vaḥ
prītiṁ janayan yāta iti siddhavan nirdiṣṭena hetunādarśīti
niḥsandeha-param \| kaccid iti sambodhanārtham eva \| tena no vacanaṁ
yāthātathyam eva kathyatām \| kena pathā gato\'sāv iti bhāvārthaḥ
\|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tata uttaram alabdhā
vicārayanti iyaṁ sāpatnyād īrṣyayati na kathitavatī śrī-kṛṣṇa-samānād
atigarviteti matvāgre puṣpa-latā dṛṣṭvā eṣu puṣpābharaṇaiś cābhimānā
rahitā \| ato nūnaṁ kathayiṣyatīti sambhāvyam āhuḥ---mālatīti \| he
mālati ! he mallike ! he jāti ! he yūthike ! vo yuṣmābhir adarśi dṛṣṭaḥ
kaccit ? tarhi kathyatām sa-vṛnta-puṣpāvacayaṁ dṛṣṭvā īrṣyākulatayā
pṛcchati---kara-sparśena yuṣmat-puṣpānāṁ śrī-hasta-dvārāvacayanena vo
yuṣmākaṁ prīti-sukhaṁ janayan anena mārgo yātaḥ ? nakhair eva
puṣpa-cchedāt narmaṇā nakha-kṣatir evābhivyañjitā \|

hetuneva puṣpāvacayaṁ sambhāvayanti---mādhava iti lakṣmīpatitvāt \|
tasyāḥ cūḍā-bandhārthaṁ puṣpāvacayaḥ \| yad vā, mā śobhā sampat tasyāḥ
patiḥ \| puṣpamaya-svāṅgaṁ śobhā-sampādanārthaṁ puṣpāvacayaḥ \| yad vā,
mādhavo mūrto vasanta iva, ata eva puṣpāvacayaḥ \| yathāsmān
kara-sparśāliṅganādinā sukhayitvā vṛjino'rṇave nikṣipya kutrāpi gataḥ \|
tathā yuṣmān api kara-sparśena nakha-kṣatādinā prītiṁ dattvā kuto'pi
gataḥ \| yato'yaṁ na dṛśyate \| bhavatībhir api viraha-duḥkham
anubhūyate, ata eva duḥkha-bharākrāntatvān nottara-dāne sāmarthyam
astīti bhāvaḥ \| etāḥ strī-jātayo'pi prīti-nibhṛta-manasaḥ sva-parāḥ kim
iti kathayiṣyanti aphalatvāt iti vicārya ete cṭādayaḥ phalaiḥ
paropakāriṇaḥ prāptāś ca munaya iva dhyāna-parāḥ \| ata etān pṛcchāmeti
agre gatvā cūtādīn pṛcchanti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho
saubhāgya-garveṇonmatteyam asmān na paśyati, tad
etādṛśa-saubhāgya-rahitā etat-sapatnīr mādrśīr imāḥ pṛcchāma ity anyato
gatvāhuḥ---mālatīti \| yuṣmat-puṣpāvacayanārthaṁ yat kareṇa sparśas tena
varṣā-śarad-atipraphullatva-liṅgena mālatī-jātyor avāntara-bhedo
draṣṭavyaḥ \|\|8\|\|

**\...**

\|\| 10.30.9 \|\|

cūta-priyāla-panasāsana-kovidāra-

jambv-arka-bilva-bakulāmra-kadamba-nīpāḥ \|

ye'nye parārtha-bhavakā yamunopakūlāḥ

śaṁsantu kṛṣṇa-padavīṁ rahitātmanāṁ naḥ \|\|

**śrīdhara-svāmī (bhāvārtha-dīpikā) :** phalādibhiḥ sarva-prāṇināṁ
santarpakā ete paśyeyur iti pṛcchanti---cūteti \| cūtāmrayor
avāntara-jāti-bhedaḥ kadamba-nīpayoś ca \| he **cūtādayaḥ**, ye'nye ca
**parārtha-bhavakāḥ** parārtham eva bhavo janma yeṣāṁ te \|
**yamunopakūlās** tasyāḥ kūla-samīpe vartamānāḥ, tīrtha-vāsina ity
arthaḥ \| te bhavanto **rahitātmanāṁ** śūnya-cetasāṁ **naḥ
kṛṣṇa-padavīṁ** kṛṣṇasya mārgaṁ **śaṁsantu** kathayantu \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : cūtāmrayor**
amla-madhura-guṇa-bhedād avāntara-jātiḥ \| amlāmra-jātir
madhurāmra-jātiś ca \| **nīpo**\'lpa-puṣpaḥ, **kadambo** bahu-puṣpaś ca
\| **priyālo** rājādanaḥ \| **panasaḥ** kaṇṭaki-phalaḥ \| **asanaḥ**
pīta-sāraḥ \| **kovidāraḥ** kañcanārakaḥ \| **jambūḥ** kṛṣṇa-phalā
snigdha-patrā \| **arkaḥ** prasiddhaḥ, **bilvo**\'pi \| **bakulo**
\"maulasarī\" iti prasiddhaḥ \| *ity artha*
iti---tīrtha-sevā-rūpa-tapo-balena para-tāpa-nivāraṇa-samarthā iti
bhāvaḥ \| **rahito** viraheṇa **hata ātmā** jñānaṁ yeṣāṁ gopī-janānāṁ,
teṣāṁ \| rahita ātmā kṛṣṇo yeṣāṁ śrī-kṛṣṇa-tyaktānām iti vārthaḥ \|
eṣūttama-puṣpa-phala-rahito\'py arkaḥ śiva-priyatvād uktaḥ \| yad vā,
śrī-vṛndāvanīyatvena tvam eva kathayasi cet, tarhi tvām eva
sarvoparitanatvena sthāpayāma iti \| cūtāmra-nīpa-kadambānāṁ punar uktis
tu ceto\'navasthānād vā bodhyā \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇasya lakṣmyā vā
dāsya etāḥ \| śaṅkayā taṁ bata na kathayeyur iti anyān āptān
pṛcchanti---cūteti \| cūtāmrayo rasa-bhedena, kadamba-nīpayoś ca
varṇādi-bhedena bhedaḥ \| priyālaḥ sāla-bhedaḥ \| asanaḥ pītasālaḥ \|
uttama-puṣpa-phala-rahito\'rkaḥ śrī-śiva-priya-puṣpatvād atroktaḥ \|
anye
pīlu-karīra-madhuka-nāgaraṅga-nārikela-pūga-tāla-kadalī-lavalī-badarī-prabhṛtayaḥ
\|

nanu yuṣmān prati tat-kathanena kim asmat-prayojanam ? tatrāhuḥ---pareti
\| atra śrī-svāmi-pāda-mate *bhavakā* iti i-kāra-rahita-pāṭhaḥ, *bhavo
janmeti* vyākhyānāt \| bahu-vrīhau kaḥ, i-kāra-yukta-pāṭhas tu sarvatra
dṛśyate, tataś ca bhavikaṁ maṅgalam abhyudaya ity arthaḥ \| tasyāpy
arthaḥ sa eva \| tathāpi **yamunopakūlā** iti para-duḥkhāsahiṣṇutā
sūcitā \| tatrāpi śrī-sūrya-nandinyās tasyā bhrātuḥ śrī-yamasya
pāpa-loka-daṇḍādhikārataḥ para-duḥkhāsahiṣṇutayāvatīrṇāyāḥ saṅgena
tādṛśatvāt \| tad-ākhyāyikā padma-purāṇe śrī-yamunā-māhātmye
prasiddhaiva \| yad vā, tīrtha-vāsitvena satyam eva śaṁsanīyaṁ, na tu
vañcanīyam iti bhāvaḥ \|

nanu svayam eva yuṣmābhir anviṣya gṛhyatām ity āśaṅkya nijārti-jñāpanena
kṛpāṁ janayantyaḥ sa-kātaryam āhuḥ---**rahitātmanāṁ**
viraha-hata-jñānānām ity arthaḥ \| yad vā, ātmā priyaḥ śrī-kṛṣṇaḥ,
tat-tyaktānām ity arthaḥ \| ato mṛta-prāyāḥ svayam anveṣṭuṁ na śaknuma
iti bhāvaḥ \| pūrvaṁ sarveṣu prāyo darśanaṁ pṛṣṭam, eṣu ca guṇa-viśeṣeṇa
tad-darśanasya niścaya-sambhāvanayā kevalaṁ tad-vartmopadeśa-prārthanam
iti \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇa-dāsya etāḥ śaṅkayā
taṁ bata na kathayeyur iti muni-prāyatvenāptān anyān pṛcchanti---cūteti
\| **cūto** latā-jātiḥ \| **āmro** vṛkṣa-jātiḥ \| pūrvatraiva na tv āmre
kavibhir latātvaṁ prayujyate, madhya-deśādau latākārāś ca te dṛśyante
iti \| **nīpaś** ca nīpo dhūli-kadambe syād iti viśva-prakāśāt \|
parāga-pradhāno mahā-puṣpo\'sau jñeyaḥ \| **priyālaḥ** tasyaiva bījaṁ
cāru-bījatayā khyātaṁ bhujyate \| **panasaṁ** kaṇṭaki-phalaḥ \|
**asanaḥ** pītasālaḥ \| **kovidāro** yuga-patrakaḥ koyilāva iti
vindhyādau prasiddhaḥ \| kāñcanāra-tulyaḥ kāñcanāra-bhedo\'yam \|
**arko**\'tinikṛṣṭo\'pi pṛṣṭa iti tāsām utkaṇṭhātiśayaḥ spaṣṭīkṛtaḥ \|

nanu yuṣmān prati tat-kathanena kim asmat-prayojanam ? tatrāhuḥ---pareti
\| atra śrī-svāmi-pāda-mate *bhavakā* iti i-kāra-rahita-pāṭhaḥ, *bhavo
janma* iti vyākhyānāt \| bahu-vrīhau kaḥ i-kāra-yukta-pāṭhas tu sarvatra
dṛśyate, tataś ca **bhavikaṁ** maṅgalam abhyudaya ity arthaḥ \| tasyāpy
arthaḥ sa eva \| tathāpi **yamunopakūlā** iti tīrtha-vāsitvena
satya-vāditvāt kṛpālutvāc ca satyam eva śaṁsanīyaṁ, na tu vañcanīyam iti
bhāvaḥ \| upa samīpe kūlaṁ yeṣāṁ te upakūlāḥ, yamunāyā upakūlā
yamunopakūlā iti ca vigrahaḥ \|

nanu svayam eva yuṣmābhir anviṣya gṛhyatām ity āśaṅkya nijārti-jñāpanena
kṛpāṁ janayantyaḥ sa-kātaryam āhuḥ---**rahitātmanāṁ**
viraha-hata-jñānānām ity arthaḥ \| ato mṛta-prāyāḥ svayam anveṣṭuṁ na
śaknuma iti bhāvaḥ \| pūrvaṁ sarveṣu prāyo darśanaṁ pṛṣṭam eṣu tu
pūrva-pūrveṣu pratyuttarālābhena cāturyān niścityaiva kevalaṁ
tad-vartmoddeśa-prārthanam \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** cūto latā-jātiḥ \| āmro
vṛkṣa-jātiḥ \| pūrvatraiva latātvaṁ prayujyata iti \| nīpa iti nīpo
dhūli-kadambe syāt iti viśva-prakāśāt \| parāga-pradhāno mahā-puṣpo\'sau
jñeyaḥ\| arko\'tinikṛṣṭo\'pi pṛṣṭa iti tāsām utkaṇṭhātiśayaḥ
spaṣṭīkṛtaḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! tenaivāmūr
niṣiddhāḥ \| yato na kathayanti \| tat kim āsām uparodha-karaṇena ? amī
tāvad yamunā-tīra-vāsitvena tīrtha-vāsī, tathā paropakāritvena ca
satya-vacasa eva taravaḥ \| tad etān pṛcchāma iti punar anyān
pṛcchanti---cyūtety ādi \| kadamba-nīpayor avāntara-bhedāt
pṛthaṅ-nirdeśaḥ \| ye\'nye\'gṛhīta-nāmnaḥ prati teṣām abhimāna-nirāsāya
**yamunopakulā** iti tīrtha-vāsitvam \| **parārtha-bhavakāḥ**
parārtha-kuśalā ity avaśyam evaibhir vaktavyam \|

nanu vayaṁ maunina ity āśaṅkyāhuḥ---**kṛṣṇa-padavīm** iti \|
vāk-prayogaṁ vināpi pallavādi-vyāpāreṇāpi padavyāḥ kathana-sambhavāt \|
tasmāt padavīṁ panthānam eva tasya kathayata, na tu tam \|
**rahitātmatvena** nija-dainya-prakaṭanam \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** cūteti \| cūtāmrayoḥ
rasa-bhedena bhedaḥ \| kadamba-nīpayoḥ varṇa-bhedena bhedaḥ \| nīpo
dhūli-kadambe syād iti viśvaḥ \| parāga-pradhāno mahā-puṣpo nīpaḥ
kadambas tulya-pramāṇa-puṣpa iti \| priyalaś cāru-bījatayākhyātaḥ
panasaḥ kaṭaṅkī-phalaḥ \| asanaḥ pīta-śālākhyaḥ, kovidāraś camarikaḥ ity
amaraḥ \| bṛhat-patraṁ kāñcanāra iti khyātaḥ \| jambv-ādayaḥ prasiddhā
eva \| madhūka-nārikela-karīra-pūga-tāla-tamāla-prabhṛtayaḥ te sarve
no'smākaṁ kṛṣṇa-padavīṁ śaṁsantu \|

nanu kṛṣṇa-cūcane ko vāsmākaṁ lābho bhaviṣyati ? iti cet
tatrāhuḥ---**parārtha-bhavakāḥ** parārthaṁ paropakārārtham eva bhavo
janma yeṣāṁ te \| bhāvikā iti pāṭhe parārtham eva bhāvikaṁ maṅgalaṁ
praśastācaraṇam iti yāvat \| eṣāṁ te---

> nityaṁ praśastācaraṇam apraśastasya varjanam \|
>
> etad dhi maṅgalaṁ proktaṁ svayam eva svayam bhavet \|\|

punar api kathanārthaṁ teṣāṁ praśaṁsāya **yamunopakūlāḥ** yamunā
bhakti-rūpā iva tasyāḥ jalena siktāḥ \| ato bhaktā eva
śrī-kṛṣṇa-darśanārthaṁ yamunā-kula-vāsinaḥ kṛpālavaś cātaḥ kathayantu \|

nanu svayam eva kim iti na mṛgyate kiṁ praśnena ? iti cet
tatrāhuḥ---**rahitātmanāṁ** śūṇya-cittānāṁ kandiśīkānāṁ svayam
evānveṣṭum aśaktānām ity arthaḥ \| yad vā, rahito virahita ātmā
śrī-kṛṣṇo yāsu tāsāṁ kṛṣṇena tyaktānāṁ dīnānāṁ naḥ kṛṣṇa-padavīṁ
kṛṣṇa-prāpty-upāyaṁ śaṁsantu \| yathā bhavadbhiḥ śrī-kṛṣṇaḥ prāptas tam
evopāyaṁ kathayantv iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho etāḥ sva-sapatnyās
tulasyās tasmāt kṛṣṇāc ca bhītyā jānanto\'pi na bruvate, tad alam
etābhiḥ paratantrābhir ity anyato gatvā satyam ime eva
yamunā-tīrtha-vartino niṣpandatvenaivānumīyamāna-viṣṇu-smaraṇavanto
bhavanti, ato na mṛṣā vadiṣyantīti viśvasyāhuḥ---cūteti \|

**cūtāmrayor** latā-vṛkṣa-jātitvena bhedaḥ \| **nīpo** dhūli-kadambo
bṛhat-puṣpaḥ \| **kadambaḥ** kṣudra-puṣpo\'tisugandhaḥ \| **priyālaḥ**
śāla-bhedaḥ \| **asanaḥ** pīta-śālaḥ \| **kovidāraḥ** kāñcanāra-bhedaḥ
\| **arko** nikṛṣṭo\'pi gopīśvara-priyatvāt tat-samīpe sadā
vartamānaḥ\| anye nārikela-guvākādayaḥ te bhavantaḥ ātma-śūnyānāṁ naḥ
kṛṣṇa-mārgaṁ kathayata \|

nanu kasmai prayojanāya kathayāmaḥ ? tatrāhuḥ---parārtham eva
**bhavikam** abhyudayo yeṣāṁ te \| **yamunā upakule** yeṣāṁ te iti
gaḍv-ādi \|\|9\|\|

**\...**

\|\| 10.30.10 \|\|

kiṁ te kṛtaṁ kṣiti tapo bata keśavāṅghri-

sparśotsavotpulakitāṅga-ruhair vibhāsi \|

apy aṅghri-sambhava urukrama-vikramād vā

āho varāha-vapuṣaḥ parirambhaṇena \|\|

**śrīdhara-svāmī (bhāvārtha-dīpikā) :** he **kṣiti** kṣite ! tvayā **kiṁ
tapaḥ kṛtaṁ** yā tvaṁ **keśavāṅghri-sparśotsavā** ?
keśavasyāṅghri-sparśenotsavo yasyāḥ sā \| kutaḥ ? **aṅga-ruhair
utpulakitā** romāñcitā **vibhāsi** śobhase \| tatra viśeṣaṁ
pṛcchati---**api** kim ayam utsavo'**ṅghri-sambhavo**'dhunā
tavaika-deśāṅghri-sparśa-sambhūtaḥ ? yad vā, naitāvat kintu
**urukrama-vikramāt** pūrvam eva trivikramasya padā sarvākramaṇāt \|
**āho** athavā \| naitāvad eva, api tu tato'pi pūrvaṁ **varāhasya
vapuṣaḥ parirambhaṇeneti** \| atas tvayā nūnaṁ dṛṣṭas taṁ darśayeti
\|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirjāti-vijñāpanāya
vivaśatayā nipatyocuḥ---he kṣitīti \| guṇābhāva ārṣaḥ \| utsavaḥ kathaṁ
jñātaḥ ? ity āśaṅkate---*kuta* iti \| **aṅgaruhaiḥ** romabhiḥ \| *tatra*
utsave \| *eka-deśe* śrī-kṛṣṇāṅghri-sparśeṇodbhūtaḥ \| athavārthako *yad
veti* dvitīyo vikalpaḥ \| **āho** svid ity arthe tṛtīyo vikalpaḥ \| yad
vā---varam āhavaṁ surata-saṅgrāmaṁ puṣṇātīti tasmān nanda-kiśorād eveti
\| iha keśaveti praśasta-keśaṁ śrī-kṛṣṇam eva vakti gopīnām
arthāntarasyānabhīṣṭatvād iti vijayadhvajaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kiṁ te kṛtaṁ kṣiti
tapa ity-ādi \| **kṣiti** he kṣite ! nivāsa-gatyor iti kṣayanty asyām
ity auṇādikas ti-pratyayaḥ \| tasmād ī-pratyayaḥ kṣitī sambodhane kṣite
\| tvayā **kiṁ tapas** taptaṁ yataḥ **keśavāṅghri-sparśotsavā** \|
utsavasya liṅgam āha---**aṅga-ruhair** drumair **utpulakitā** satī
**vibhāsi** \| apiḥ praśne \| eka-deśa-vartinaḥ
keśavasyāṅghri-sambhavo\'yam utsavaḥ\| **kim urukramasya vikramādvā**
vāmanasya viśeṣa-kramaṇa-rūpād bhāgyāt \| athavā **varāha-vapuṣaḥ
parirambhaṇena** bhāgyena ? anyathā itas tapasyā-phalam etat te na
bhavatīti bhāvaḥ \|\|10-13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
nijārti-vijñāpanenādhika-duḥkhodaya-vivaśatayā bhūmau nipātāt \| kiṁ vā,
padavī-prārthanena padavī-smaraṇād bhūmau dṛṣṭīṁ nidhāya tasyāḥ
snigdha-dūrvāṅkurādy-udgamaṁ dṛṣṭvā
śrī-kṛṣṇa-pādābja-sparśa-jāta-pulaka-jātaṁ sambhāvya, tasyāḥ
parama-saubhāgyaṁ matvā, paramārtyā āhuḥ---kim iti \|

**keśava**- iti parameśvaratvaṁ pūrvavat \| kiṁ vā, prakṛṣṭāḥ keśāḥ
santy asyeti vyutpattyā parama-saundaryaṁ sūcitam \| viśeṣeṇa bhāsīti
śobhā-viśeṣeṇānanya-hetukotsavatvam abhipretam \|
aṅghry-abjādi-rūpakāprayogaḥ komalatvādi-guṇa-nairapekṣyeṇāpi
kevala-tat-tala-sparśa-mātreṇaiva tad-utsava-vivakṣayā \| īdṛśa utsavaḥ
kevalam aṅghri-sambandha-mātreṇa na syāt, kintu sambhogenaiveti
pakṣāntaram āhuḥ---āho iti \| anyat tair vyañjitam \|

yad vā, tādṛśa-śobhā-dṛṣṭyā śrī-kṛṣṇa-pādābja-sparśenaiva tam utsavaṁ
sambhāvya tasya sarvotkṛṣṭatāṁ sūcayantyas tasyāḥ saubhāgyam adhikaṁ
varṇayanti---apīti \| aṅghri-sambhavo\'yam utsavaḥ \| api kiṁ
trivikramasya loka-trayākramaṇārthaṁ prakaṭitaiśvaryasya śrī-viṣṇoḥ
pādena sarvākramaṇād babhūva ? api tu naiva, tadānīm
īdṛśotsava-śobhā-viśeṣāsampatteḥ \| aho na bhavatu vā,
pāda-sparśa-mātrāt tvad-uddhārārthaṁ prakaṭita-mahā-varāha-mūrter
bhagavataḥ sākṣāt-sambhoge\'pi na siddha ity āhuḥ---āho iti \|

yad vā, aṅghri-sambhava utsavas trivikrama-pāda-sparśāt kāraṇāt \| kiṁ
vā, varāha-mūrti-parirambhaṇena kāraṇena babhūva \| tat kathayeti śeṣaḥ
\| iti sarvathā śrī-kṛṣṇasya tat-tat-sakāśān māhātmya-viśeṣaḥ sūcitaḥ \|
atas tad-virahaṁ kathaṁ sahemahīti\| kiṁ vā, tvaṁ parama-subhagā, vayaṁ
ca tad-rahitā durbhagā eveti kṛpayā tat-padavīṁ samyag darśayeti bhāvaḥ
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ padavī-prārthanena
padavī-smaraṇād bhūmau dṛṣṭīṁ nidhāya tasyāḥ sarva-vyāpakatvenāvasya
tad-darśanaṁ sambhāvya tasyāṁ snigdha-dūrvāṅkurādy-udgamaṁ pulaka-jātaṁ
matvā, tac ca śrī-kṛṣṇasya pādābjasya sparśotsavenaiva sambhāvya, tasya
sarvotkṛṣṭatāṁ sūcayantyas tasyāḥ saubhāgyam adhikaṁ varṇayanti---kiṁ te
iti \|

**tapo**\'tra puṇya-janakaṁ karma \| apīti **aṅghri-sambhavo**\'yam
**utsavaḥ** \| api kiṁ tredhā viṣṇur vicakrama iti śruti-varṇitasya
trivikramasya loka-trayākramaṇārthaṁ prakaṭitaiśvaryasya śrī-viṣṇoś
caraṇa-vikṣepeṇa sarvākramaṇād babhūva \| api tu naiva, tadānīm
īdṛśotsava-śobhā-viśeṣāsampatteḥ \| **āho** na bhavatu vā,
pāda-sparśa-mātrāt tvad-uddhārārthaṁ prakaṭita-mahā-varāha-mūrter
bhagavataḥ sākṣāt-sambhoge\'pi na siddha ity āhuḥ---āho iti \|

yad vā, tapa eva vikalpayanti keśavāṅghri-sparśa-sambhava utsavas
trivikrama-pāda-sparśāt kāraṇāt \| kiṁ vā, varāha-mūrti-parirambheṇa
kāraṇena babhūva \| tat kathayeti śeṣa iti \| śrī-kṛṣṇasya taṁ tam
atikramya māhātmya-viśeṣaḥ sūcitaḥ \| atas tad-virahaṁ kathaṁ
sahemahīti\| kiṁ vā, tvaṁ parama-subhagā, vayaṁ ca tad-rahitā durbhagā
eveti kṛpayā tat-padavīṁ samyag darśayeti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 312) :** svabhāvaḥ khalv ayaṁ
prīti-paramotkarṣasya yat sva-viṣayaṁ sarvata utkarṣeṇānubhāvayati \|
yathādi-bharatena mṛga-premṇā tadīya-khura-sparśāt pṛthivyā api
mahā-bhāgadheyatvaṁ varṇitam---kiṁ vā are ācaritaṁ tapas tapasvinyā yad
iyam avaniḥ \[bhā.pu. 5.8.23\] ity-ādinā \| evam eva---kiṁ te kṛtaṁ
kṣiti iti \|\|

atra pūrvārdhe premṇā śrī-kṛṣṇa-mādhurya-mahimoktiḥ \| uttarārdhe
tenaivānyatra heyatoktiḥ \| atra ca apīti kim-arthe \| tataś ca
eṣo'**ṅghri-sambhavo** harṣa-vikāraḥ **urukramasya** trivikramasya
**vikramādvāpi** pāda-vikṣepād vāpi kiṁ jātaḥ ? **āho** iti pakṣāntare
\| **varāha-vapuṣaḥ** kānta-bhāvato'pi **parirambhaṇena** vā
eṣo'ṅghri-sambhavaḥ kiṁ jātaḥ ? na hi na hīty arthaḥ \| apīti stokārthe
vā sarpiṣo'pi syād itivat \| tataś ca urukrama-vikramād api
eṣo'ṅghri-sambhavo vikāraḥ syāt \| kintu stoka eva syād ity arthaḥ
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ te iti \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he sakhyaḥ ! amī tāvan
niḥspandatayā tad-eka-dhyāna-niṣṭhā asmākaṁ vacanam api na śṛṇvanti, kiṁ
punaḥ kathayiṣyanti \| tad etān itvā kṣitim eva pṛcchāmaḥ \| iyaṁ tāvat
tad-vijñaiva yatra yatra gacchatu nāsyāḥ agocaraḥ sa dṛśyeta ca \|
tad-deśa-caratva-gamakaṁ pulakam asyā iti tathā kurvanti---kiṁ te kṛtam
ity-ādi \|

he **kṣitite** tvayā **kiṁ tapaḥ kṛtam** ? nanu, tapaḥ kṛtam iti katham
anumitaṁ ? tatrāhuḥ---**bata** harṣe **keśavāṅghri-sparśena utsavo**
yasyāḥ sā tathā tvam \| utsava eva katham anumitaḥ ?
tatrāhuḥ---**aṅga-ruha**-prāyais tarubhiḥ pulakitā satī ced **vibhāsi**
sva-sukṛtaṁ svayam akathanīyam iti cen na kathayasi tad asyābhir eva tat
kathyate śṛṇv ity āhuḥ---apīty ādi \| **urukramo** vāmanas tasya
**vikramāt** pāda-sparśād vā \| **āho varāha-vapuṣaḥ** varāhāvatārasya
bhagavataḥ **parirambhaṇena** \| ubhayoḥ kāraṇayor ekatareṇa bhavitavyaṁ
militam eva vā, ekasya caraṇa-sparśaḥ, anyasya sarvāliṅganam iti \|
tasmād dṛṣṭaḥ tvayā śrī-kṛṣṇaḥ kathyatāṁ kvāste iti śeṣaḥ \|\|10-13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ito'py uttaram alabdhvā
padavī-kathanena dṛṣṭi-patham avatīrṇa-kṣitiṁ dṛṣṭvā romāñcitatvāt
tvayevāvaśyaṁ dṛṣṭa eva śrī-kṛṣṇa iti sambhāvyāhuḥ---kiṁ te kṛtam iti \|
he kṣiti ! te tvayā kiṁ tapaḥ kṛtaṁ, yataḥ parama-saubhāgyavaty asi \|

nanu bhavatībhiḥ kathaṁ jñātam ? tatrāhuḥ---keśaveti \| kaś ca īśaś ca
keśo tau vaśayati, anyasya kā kathā ? praśasta-keśa-yuktasya vā
**tasyāṅghri-sparśenotsavo** yasyāḥ, sā tvaṁ **vibhāsi**\| tatra liṅgam
**aṅga-ruhais** tṛṇādy-aṅkurair **utpulakitā** romāñcitātīva śobhase \|
romāñcaṁ dṛṣṭvā bhāvotpattiḥ sambhāvyate, bhāvam antareṇa romāñco na
bhavati \| aṅghri-sparśam antareṇa bhāvotpattir na bhavati \|

ato nūnam aṅghri-sparśo nāsti, tatrotprekṣante---**apīti** \|
sambhāvanāyām ayam utsava idānīm evāṅghri-sparśa-sambhavaḥ \| etāvad eva
na, tat kutaḥ ? navanītād api komalāṅghri-sparśa-mātrād ayam utsavo na
sambhāvyate, yatas tvaṁ komalatvādi-guṇa-nirapekṣāsi \|

athavā, naitāvat itaḥ pūrvam **urukrama-vikramāt** trailokyākramaṇārtham
āviṣkṛta-trivikrama-mūrteḥ pādena sarvāṅgākramaṇād dhetor ayam utsava
ity api na, tadānīm īdṛśa-śobhāyā asaṁyate \| **āho** svit
pāda-sparśa-mātra-janito na bhavati, kiṁ tu tataḥ pūrvaṁ
tavoddharaṇārtham āviṣkṛta-**varāha-mūrter** bhagavataḥ sarvāṅgeṣu
**parirambhaṇam** āliṅganaṁ vā, ayam utsavaś caraṇa-sambhava ity atra
sandehaṁ nāsti \| kāraṇa-viśeṣaṁ pṛcchāmas tvaṁ parama-subhagāsi
durbhagānām asmākaṁ kṛpayā padavīṁ darśayeti \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho kim ete
viṣṇu-samādhimattvād asmat-praśnaṁ na śṛṇvanti ? kiṁ vā,
tīrtha-vāsino\'py amī kaṭhorā eva yataḥ kim api na prativadanti ? haṁho
ke jānanti ke vā taṁ na jānantīty aniścita-tattvās tīrtha-vāsino\'mī
kathaṁ vrthā nindyante ? yo janas tam apaśyat jānāty eveti
niścita-tattvo bhavati, sa pṛcchyatām iti kayācid ukte---priya-sakhi !
sa eva janaḥ khalu kaḥ ? taṁ kiṁ tvaṁ jānāsīti sarvābhiḥ pṛṣṭā sā
tarjanyā pṛthivīṁ darśayāmāsa \| tataś ca satyam eva tvaṁ brūṣe yatra
tatra sa vartate sā pṛthivy eveti pṛthivyā asyās tad-vicchedo nāstīti
kṛṣṇasya pitṛ-varga-sakhi-varga-preyasī-varga-dāsa-vargebhyo\'pi
viraha-duḥkhānabhijñatvāt pṛthivy eva dhanyety ato\'syāṁ pūrva-pūrveṣv
iva praśno na ghaṭate \| kintv asyāḥ prācīnaṁ tapa eva jijñāsyam, yat
kṛtvā kṛṣṇa-virahātyantābhāvavatyo vayam api bhavāma iti vimṛśya
pṛcchanti---kim iti \|

he **kṣiti** kṣite ! tvayā **kiṁ tapaḥ kṛtam** yatas tvaṁ
**keśvasyāṅghri-sparśena utsavo** yasyāḥ sā tvaṁ **vibhāsi** \|
yato\'**ṅgaruhais** tṛṇāṅkurair udgacchadbhir **utpulakitā**
utkṛṣṭa-pulaka-yuktā yatra yatra sa vartate, tatraiva tvām aṅghribhyāṁ
spṛṣṭveva tiṣṭhatīti kṛṣṇāṅga-saṅga-sukhaṁ tava rātrindivaṁ vyāpyaiva
yato\'bhūt tapo vaktum arhasi \| vayaṁ virahiṇyo durbhagās tac chrutvāpi
kṛtārthībhavāma iti bhāvaḥ \|

tad abruvāṇāṁ tām abhilakṣya purā-vṛtta-smaraṇāt svayam
evābhyūhanti---**apīti** \| **urukramasya** trivikrama-devasya
**vikramāt** yo\'ṅghri-sambhavaḥ aṅghri-prāptiḥ bhū-prāptau saṁpūraḥ
tatra yadi tadīya-mahā-bhāra-sahana-lakṣaṇaṁ yat tapaḥ, tad eva kim ?
ity arthaḥ \| **vai** iti niścaye, pāda-pūraṇe vā \| **āho** svit
mahā-**varāha-vapuṣaḥ parirambhaṇena**
tadīya-dṛḍha-parirambhaṇottha-pīḍā-prāpti-lakṣaṇaṁ yat tapaḥ, tad eva
kim ? ity arthaḥ \| anyābhir durlabhaṁ tavaitad utsava-prāpti-sādhanaṁ
yat tapaḥ, tad api striyās tava puruṣa-saṅga-lakṣaṇatvāt sukha-mayam
eveti nāsti tvatto\'nyā dhanyeti bhāvaḥ \|\|10\|\|

**\...**

\|\| 10.30.11 \|\|

apy eṇapatny[^248] upagataḥ priyayeha gātrais

tanvan dṛśāṁ sakhi sunirvṛtim acyuto vaḥ \|

kāntāṅga-saṅga-kuca-kuṅkuma-rañjitāyāḥ

kunda-srajaḥ kula-pater iha vāti gandhaḥ \|\|

**śrīdhara-svāmī (bhāvārtha-dīpikā) :** hariṇyā dṛṣṭi-pratyāsattyā
kṛṣṇa-darśanaṁ sambhāvyāhuḥ---**apīti** \| he **sakhi eṇa-patni** !
**api** kim **upagataḥ** samīpaṁ gataḥ ? **gātraiḥ** sundarair
mukha-bāhv-ādibhiḥ \| **priyayā** saheti yad uktaṁ tatra dyotakam \|
**kāntāyā aṅga-saṅgaḥ,** tena tat-**kuca-kuṅkumena rañjitāyāḥ**
**kunda**-kusuma-**srajo gandhaḥ** \| **kulapateḥ** śrī-kṛṣṇasya \|
**vāty** āgacchati \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : eṇa-patni** mṛga-jāye !
**kāntāyā aṅgayor** avayave **saṅgo** yayos tau **kucau,** tayoḥ
**kuṅkumena rañjitāyā** aruṇī-bhūtāyāḥ \| yad vā, kāntasya harer
aṅga-saṅgo yasyāḥ, tasyāḥ kucau tayoḥ kuṅkumeti pūrvavat \| kāntāyāḥ
kamanīyāyā veti \| **kulapatir** gopī-samūha-nāthaḥ, tasya \|
gandho'syāstīti **gandho** gandhavān **vāyuḥ** \| matv-arthīyo'c \|
gandha **iha** **vāti** svayaṁ ca na dṛśyate tat-sad-bhāvo vijñāyata iti
vyaṅgyālaṅkāroktiḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iyam api śrī-tulasīvat
tasya nitya-priyā sāpatnyāt tad-icchānusārād vā na kathayed iti sakhyena
viśvasya eṇīṁ pṛcchanti---**api** iti \| he **eṇasya patni** ! iti
tvayāpi priyā-viraha-duḥkhaṁ jñāyata eva, ataḥ kathyatām iti bhāvaḥ \|
ekatvaṁ virahārti-bhareṇa dūre dṛṣṭy-prasaraṇād ekasyā eva dṛṣṭeḥ \|
**dṛśām** iti **va** iti ca bahutvam acyutopagamena gauravāt \| yad vā,
ekatvaṁ jāty-apekṣayā \| kiṁ vā, bahvīṣu tāsu madhye\'ntika-vartinīm
ekāṁ praty eva prādhānyena praśnāt \|

**priyayā** lakṣmyā kayācid gopyā vā saha \| **priyayā** iti
saha-gamanāt tena īrṣyayaiva vā **gātrair** **dṛśāṁ sunirvṛtiṁ**
parama-sukhaṁ **tanvann** iti \| anyathā viśāla-prasanna-netrāṇām
asāphalyam \| kiṁ vā, anyathedṛśa-dṛṣṭy-asambhava iti bhāvāh \| su-śabdo
mokṣa-sukhād api vaiśiṣṭya-vivakṣayā \| tenātyantāntika-sandarśanam apy
abhipretam \| anyathā sunirvṛty-asampattiḥ \|

he **sakhi** ! iti tasyā api śrī-kṛṣṇa-viṣayaka-sānurāga-dṛṣṭyā vane
saha-vihārādinā vā \| ato\'smāsu vañcanā naiva kāryeti bhāvaḥ \|

**acyutaḥ** iti sunirvṛti-vistāraṇe \| kiṁ vā, **iha** upagamane
vicyutir nāstīti bhāvaḥ \| tad evābhivyañjayanti---**kānta-** iti \| tad
dhi jānanti tad-vidaḥ iti nyāyena tāsāṁ tad-**gandha**-paricayo\'stīti
\| tathoktaṁ---mālāṁ bibhrad vaijayantīṁ \[bhā.pu. 10.26.44\] iti pūrvam
uktam \| tataś ca saha tv āli-kulair bibhrat \[bhā.pu. 10.30.7\] iti
tulasī-mālā \| adhunā ca **kunda-sraja** ity evaṁ mālā-trayaṁ gamyate \|
yad vā, vaijayantyām anyatrāpi tulasī-sambhavāt tad-dhāraṇaṁ jyotsnyāṁ
rātrau kunda-mālāyāḥ śobhā-bharād vaijayantī-parityāgenādhunā tasyā eva
dhāraṇaṁ jñeyam \|

**kulapater** gokulendrasya \| kiṁ vā, gopī-gaṇa-svāminaḥ \| lajjayā
vaidagdhyā vā sākṣāt tathānuktiḥ \| atas \"tad eka-patīnām asmākaṁ
tad-abhāvena prāṇa-rakṣā na syād iti sarvathā śīghraṁ kathaya\" iti
bhāvaḥ \| śleṣeṇa kutsitaṁ lāti ādadati yo janas tasyaiva patir iti tayā
sāhityaṁ yuktam evetīrṣyoktiḥ \| anyat tair vyākhyātam \| yad vā,
**priyayā upagataḥ** saṅgataḥ sann **iha** āste \|

nanu tarhy anviṣya dṛśyatām ? tatrāhuḥ---**gātrair** iti \|
parama-dhanya-yuṣmac-cakṣurbhir eva dṛśyate, na tv asmābhir draṣṭuṁ
śakyate ity arthaḥ \| nanu tarhi nātra vartataiva nety āhuḥ---**kānta**-
iti \| anyat samānam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athātreti vicāryate---kām apy
ādāya śrī-bhagavān antar-hita iti vyaktībhaviṣyad api pūrvaṁ yan
munīndraḥ svayaṁ na sphuṭam uktavān, tasyāyam abhiprāyaḥ---satsv api
nānā-bhagavad-āvirbhāveṣu mama svayaṁ bhagavati śrī-kṛṣṇa-rūpa eva
tasminn āgraha-viśeṣa iti \| tathā satsv api nānā-tat-tat-parikareṣu
śrī-vraja-vāsiṣv eva sa iti \| tathā satsv api teṣu śrī-vraja-devīṣv eva
tato\'py adhikataraḥ sa iti rahasyaṁ sarve\'pi jñātavanta eva \| kintu
tāsv api satīṣu śrī-rādhikāyām evādhikatamaḥ sa iti na jñātavantaḥ \|
tad etan mad-āgraha-tāratamyaṁ ca tat-tad-utkarṣa-tāratamyād eva \|
asyāḥ parama-rahasyāyās tad etat tu sākṣāj jñāpayituṁ saṅkucati
mac-cittam \| jñāna-khalatā-bhiyā vijñāpayitum apīcchati \| tasmād asyāḥ
sakhīnāṁ vacanāt tatrāpratītau ca pratipakṣāṇām api vacanād
vyañjanayaiva vṛttyā yathāvasaraṁ madhye madhye prakaṭayiṣyāmaḥ \| yadi
ca jātu svayam apy āveśa-vaśāt prakaṭayiṣyāmaḥ, tadā nāma tu tasyāḥ
sākṣān na vakṣyāmaḥ \| etasyās tat punar āstām, anyāsām api na \|

kiṁ ca, vyañjanā-vṛttir eva sarvatra nānā-rasa-prakāśinī, na tu mukhyā
\| sā ca yadi prasaṅge avadhārite viśeṣa-vyañjanārtham abhyudayate,
tadātīva camatkāriṇī syād iti \| tad etad abhipretya prathamaṁ
sakhī-dvāredaṁ jñāpayati---yadā tām ādāya śrī-bhagavān sahasāntarhitaḥ,
tadā sakhyāḥ sakhyas tu saṁśayānā evāsan, kintu
kevala-balānujānveṣaṇa-parābhis tābhiḥ sahacāritve\'pi kiñcid
unmāda-dhāritve\'pi tan-mithunānveṣaṇa-vyagratayā
pṛthag-avasthita-sva-yūthatayā tad-avadhāna-dūra-sphurad-īhāḥ satyaḥ
paryaṭitavatyo vakṣyamāṇaṁ tat-pāda-cihna-darśanaṁ vināpi kvacit kiñcid
upalabdhavatyaś ca \| tathā hi tāsāṁ vākyam---**apy eṇapatni** iti \|

atrākhaṇḍasya vākyasya nikhila-padānām apy anumodana-vyañjaka evārthaḥ
pratipadyate \| tataḥ sakhyam evāsāṁ tan-mithunam anulakṣyate,
tad-darśanotkaṇṭhā ca tatra vākyārthaḥ \| **api** iti sambhāvanāyām \|
tad idaṁ sambhāvayāma ity arthaḥ \| athavā **api** iti praśne \| tad
etat pṛcchāma ity arthaḥ \| kiṁ tat ? tatrāhuḥ---he **sakhi** ! **acyuto
vo** yuṣmākam **upagataḥ** samīpaṁ prāptaḥ \|

nanu vana-vihāriṇas tasya navyānām asmākaṁ samīpa-prāptau kim āścaryam ?
tatrāhuḥ---**priyayā** saheti \|

nanu tat khalv āścaryam eva, kintu yatra tasya darśanaṁ, tatra tasyāḥ
sahayogena kim āścaryam adhikaṁ sukhaṁ nāma ? tatrāhuḥ---tayaiva saha
**gātrais** tādṛśānanda-vyañjaka-nānānubhāva-vicitrair aṅgair **vo**
yuṣmākaṁ bhavatyā bhavat-sambandhinīnāṁ ca **dṛśāṁ** **sunirvṛtiṁ**
kevalasya tasya darśanād api tat-sāhitya-darśane paramānandaṁ **tanvan**
vistārayann iti tad idaṁ ca nāsmāsu gopayitum arhasi \| vayaṁ hi
tad-antaraṅga-dharma-vidaḥ sahacaryaḥ, tad-gandhavāha-mātreṇāpi tadīyaṁ
sarvaṁ jñātuṁ śaknuma ity āhuḥ---**kāntāṅga-** iti \| prathamaṁ tāvat
**kulapates** tasya, tatra **kāntāyās** tasyāḥ, tatra
tad-**aṅga-saṅgasya,** tatra tat-**kuca**-saṅgi**-kuṅkumasya,** tatra ca
tal-lipta-**kunda-srajaḥ** sa eṣa **gandhaḥ** sphuṭam atrāyāti sa-kāku
sambhāvana-girā tatrotkaṇṭhāṁ vyānañjuḥ \|

**eṇapatni** iti jātyaiva dṛṣṭi-praśaṁsā \| eṇa-patnīty anena, patyur no
yajña-saṁyoge \[pā. 4.1.33\] iti pāṇini-smṛter eṇānāṁ yājñikatvaṁ, tasyā
yajña-patnītvaṁ vyañjitam iti draṣṭuṁ praśaṁsā \| **upagataḥ** samīpam
api prāpta iti tad-bhāgya-praśaṁsā \| tatrāpi **priyayā** iti
draṣṭṛ-dṛśyayor dvayor api praśaṁsātiśayaḥ \| **gātrair** mithaḥ
saṅgamenāsādhāraṇatāṁ prāptair iti pūrvavad eva **tanvan** **dṛśāṁ sakhi
sunirvṛtim** ity ebhir dṛṣṭeś ca tad-atiśayaḥ \| **acyuta** iti
**priyayā** saha vicāra-rāhityena punar dṛśya-praśaṁsā \| **va** iti
yatra bhavatīdṛśī tatra bhavat-saṅginīnām api īdṛśatvaṁ yuktam iti
draṣṭuṁ praśaṁsā \|

atha **kāntā-** iti dṛśyāyās tasyās tad-**aṅga-saṅga**- iti
labdha-durlabhasya dṛśyasya kāntasya \| **kuca-kuṅkuma**- iti
tat-saṁyoga-labdha-bhāgyasya dṛśyasya kuṅkumasya tad-rañjitāyā iti \|
tat-sambandhena labdha-śobhātiśayāyāḥ dṛśyāyāḥ **kunda-srajaḥ**
śubhratayā tad-udaya-śobhā-yogyāyāḥ svarūpeṇa ca tasyā eva \|
**kulapater** iti dṛśyasya kāntasya \| **iha** iti
labdha-tad-gandha-saubhāgyasya dṛśyasya tat-sthānasya \| **vāti** iti
vātam apy ātma-sāt-kṛtya svayam eva sarvataś calatīti gandha-vilasitasya
\| **gandha** iti tat-tad-viśeṣa-yogāt tasya ca praśaṁsāvagateti
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : api** iti dvayam \|\|11-13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 369) :** atha sākṣāt
tad-anumodanātmaka-pūrṇa-kānta-bhāvasyodāharaṇam āha---**apy eṇapatni**
ity-ādi-dvayam \| \[śrī-rādhā-sakhīnāṁ vākyam etat \|\] **eṇapatni** !
eṇatva-prayogeṇa he praśasta-netre ! patnītva-prayogeṇa buddhyā tu, he
mādṛśa-mānuṣī-tulye ! ity arthaḥ \| tatrāpi he **sakhi** !
vakṣyamāṇa-saubhāgya-bhareṇa he labdha-mad-vidha-sakhye ! **priyayā**
saha **acyutaḥ** śrī-kṛṣṇaḥ, śleṣeṇa tasyāḥ sakāśād aviśliṣṭaḥ san,
**gātrair** ubhayoḥ parasparam āsaṅgena śobhā-viśeṣaṁ prāptair aṅgaiḥ
kṛtvā vas tvādṛśīnāṁ dṛśāṁ netrāṇāṁ sunirvṛtiṁ
kevala-śrī-kṛṣṇa-darśanajānandād api atiśayitam ānandaṁ tanvan
vistārayan uttarottaram utkarṣayan api kim upagataḥ yuṣmat-samīpaṁ
prāpto'bhūt \|

nanu katham idaṁ bhavatībhir anumitam ? ity āśaṅkyānumāna-liṅgaṁ
tan-mithuna-ślāghā-garbha-vacanenāhuḥ---**kāntā**- iti \| **kula-pater**
vraja-nātha-vaṁśa-tilakasya yā **kunda-srak,** tasyā **gandhaḥ**
saurabhyam **iha vāti** vāyu-saṅgena prasarati \| kathambhūtāyāḥ srajaḥ
? **kāntā** sarva-sādguṇyena tasyāpi lālasāspada-rūpā yā syāt, tasyā
**aṅga-saṅge** **kuca-kuṅkumena rañjitāyāḥ** \| ataḥ
santata-paricaya-viśeṣeṇa tat-tat-saurabhya-viśeṣasyātrāsmābhir
avadhāritatvāt bhavatīnām atra carantīnāṁ samīpaṁ prāpta evāsau tayā
yuta ity arthaḥ \|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sthāvarebhya uttaraṁ
pralabdhā jaṅgamān praśna-kṛta-niścayā satyo hariṇīṁ dṛṣṭvā arād eva
sthitāṁ sakhyena viśramya pṛcchanti---**apy eṇa-patni** iti \| he
**eṇa-patni** ! kṛṣṇa-sāra-patni ! tvam api pati-saṅgajaṁ sukhaṁ
virahajaṁ duḥkhaṁ jānāsi, ataḥ kathayeti \| kadācit **priyayā** saha
**upagatas** tvat-samīpe gatas tvayā dṛṣṭaḥ \[iti\] kāścit serṣyaṁ
kathayanti \| kiṁ kurvan ? **gātraiḥ** kara-caraṇādy-avayavaiḥ **dṛśāṁ
sunirvṛtiṁ tanvan,** anyathā netrāṇāṁ prāṇadasyāsiddheḥ \| anyatra
ātyantika-saṁnikarṣābhāve\'tyanta-kaṣṭa-sukhasyāprasiddheḥ \| he
**sakhi** ! iti sambodhanena śrī-kṛṣṇa-viṣayakānurāga-sambhāvanayā
visrabdhā pṛcchanti \| satāṁ sapta-padā maitrī iti prasiddheḥ \| ato
vañcanaṁ tavānucitam \| **acyuto** vilāsa-cyuti-rahitaḥ \| **priyayā**
iti vyañjanā-vṛttyā kathayanti \| **kulapateḥ** gokula-pateḥ
gokula-nāthasya \| yad vā, gopī-kula-nāthasya \|

**kunda-srajaḥ** kunda-kusuma-mālāyā **iha gandho vāti** āgacchati \|
pūrvaṁ vaijayantī-dhāraṇam uktam \| mālāṁ bibhrad vaijayantīm \[bhā.pu.
10.29.44\] iti \| idānīṁ yayā sahāntarhitaḥ, tayā viracayya
samarpitatvāt prītyā kunda-sraja-dhāraṇam uktam \| saugandhyātiśayena
liṅgam āhuḥ---**kāntā** iti \|
**kāntāṅga-saṅga-kuca-kuṅkuma-rañjitāyāḥ** krīḍā saiva tasyā aṅga-saṅge
na lagnaṁ yat **kuca-kuṅkumaṁ** kāśmīraṁ, tena **rañjitāyā** **gandha**
eva kuṅkumāyitāṁ jñāpayati, sāttvika-bhāvodayāt \| tat kṣaṇam eva
racanā-viśeṣa-prākaṭyād veti \| yadyapi kunda-kusuma-gandhālpatvaṁ,
tathāpi kuca-gata-kāśmīra-sambandhena saurabhyādhikyaṁ sūcitam iti \|
tad asmākaṁ soḍhum aśakyaṁ, tvaṁ tu sabhāgyāya tayā priyayā saha vilāsaṁ
kurvan dṛṣṭaḥ saurabhyam āghrātaṁ ca, tava tu nirmatsaratvāt sarvaṁ
śubham iti serṣyoktir iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cāho hanta tena
sva-kāntena dhvaja-vajrāṅkuśādibhiś cihnair vicitritāṅgī niharantī
svādhīna-bhartṛkā-mahā-garvāndhā katham amāṁstam evācakṣītety agrato
gatvā kām api hariṇīm ālakṣyāhuḥ---**api** iti \|

he **sakhi** ! **eṇa-patni** ! **priyayā** tvayā kim **upagataḥ**
sva-samīpe samprāptaḥ ? sambodhana-pada-sāhacaryād evātra tvayeti
labhyate \| **eṇasya patnī** bhavanty api tvam asmat-tulyā tasyaiva
priyā, tam eva priyaṁ manyase iti bhāvaḥ \| yataḥ **gātrair**
mukha-bāhv-ādibhir vā **dṛśāṁ sunirvṛtim** atyānandaṁ **tanvan** san,
**va** iti **dṛśām** ity ādare bahutvam \| **acyuta** iti
sva-dṛg-ānanda-lobhāt tvayā tad-anugamanād eva hetos tvattaḥ sa na
vicyuta iti bhāvaḥ \|

tataś cāgrataḥ svabhāvād eva gacchantīṁ tām ālakṣya---haṁho sa dṛṣṭa iti
kiṁ bravīmi ? taṁ vo darśayāmy eva mad-anupatham āgacchateti
bruvāṇevāgrata iyaṁ gacchantī grīvāṁ parāvṛtya muhur asmān paśyati \|
kiṁ na dṛśyate ? iti pṛṣṭāh kāścid āhuḥ---tarhi kṛṣṇo\'traiva \| kāpi
vartate hariṇī tu kṛṣṇād bibhyatīti svīya-sūcakatva-doṣāpalāpārthaṁ
kvāpi nihnutābhūd iti vitarayantyo daivād āyātaṁ saurabhyam
anubhūya---aho satyaṁ satyam etad eva tattvam iti sa-harṣaṁ muhur
āhuḥ---**kāntāyā aṅga-saṅgatas** tat-**kuca-kuṅkumena rañjitāyāḥ**
**kunda**-puṣpa-**srajo gandhaḥ vāti** āgacchati \| atra kāntayor
gātra-dvayasya ca kucayoś ca kuṅkumasya ca kundasya ca gandhas tāsāṁ
nāsābhyām eva niścīyate smeti bhāvaḥ \| **kulapater**
gopī-kula-ramaṇasyeti kula-patis tv aniṣṭāṁ parityajya sampraty ekayaiva
kayācit kāntayā ramamāṇasya tasyānyāyaṁ \`

paśyateti bhāvaḥ \|\|11\|\|

**\...**

\|\| 10.30.12 \|\|

bāhuṁ priyāṁsa[^249] upadhāya gṛhīta-padmo

rāmānujas tulasikāli-kulair madāndhaiḥ \|

anvīyamāna iha vas taravaḥ praṇāmaṁ

kiṁ vābhinandati caran praṇayāvalokaiḥ \|\|

**śrīdhara-svāmī (bhāvārtha-dīpikā) :** phala-bhāreṇa natāṁs tarūn
kṛṣṇaṁ dṛṣṭvā praṇatā iti matvā priyayā saha tasya gati-vilāsaṁ
sambhāvayantyaḥ pṛcchanti---**bāhum** iti \| **tulasikāyā ali-kulair**
atas tad-āmoda-**madāndhair** **anvīyamāno**'nugamyamāna **iha carann**
iti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṭa-vṛttiṁ śritavato
mālaty-ādi-samīpe puṣpa-jighṛkṣayā jigamiṣā-samaye praśnas tān prati
kathañcid upayujyate\'pi aśvatthādi-praśnaḥ katham upayujyate ? atas
tat-sambhavaṁ darśayitum āhuḥ---**bāhum** iti \|
**praṇāma**-pradakṣiṇādinā saṁsārāt tārayantīti taravo\'śvatthādayaḥ,
tān praty āhuḥ---he **taravaḥ** ! **rāmānujo** madāndha-saṅgī ekaṁ
**bāhuṁ priyāṁse** **nidhāya**, pareṇa
priyā-mukha-padma-lobhi-bhramara-nivāraṇāya **gṛhīta-padmaḥ** \| yad vā,
hastena **gṛhīta-padmaḥ vaḥ praṇāmaṁ** **praṇayāvalokair abhinandati**
svīkaroti \| **kiṁ vā** ity anena sthāvarāṇāṁ bhakty-atiśayo dhvanitaḥ
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hariṇīnāṁ
nirīkṣaṇābhiniveśena nija-virahārti-dṛṣṭyā tāsām apy ārti-bharodayāt
stabdhatāṁ matvā, tā vihāya phala-puṣpādi-bhareṇa natān vṛkṣān vīkṣya
vinaya-bhara-praṇayān parama-sādhūn matvā, sarvān eva tān
pṛcchanti---**bāhum** iti \| **bāhuṁ priyāṁsa upadhāya** ity-ādikaṁ
pūrvokta-gandha-prāptyā priyayā sahāgamanaṁ sambhāvya, tatra ca
strī-skandha-saurabhya-miśrita-śrīmad-bāhu-saurabhyaṁ, tathā
śrī-hastāmodākta-padma-gandhaṁ, tathā bhramara-gandha-saṁvalitaṁ
tad-aṅga-tulasī-gandhaṁ ca prāpyoktam \| kiṁ vā, nāgarīṇām īdṛśī
paripāṭī bhaved iti yuktyā tathoktam \|

**tulasikāyā ali-kulair** iti tasyā eva sarvato madhurāmoda-viśeṣāt \|
ata eva **madāndhais** tair **anvīyamāna** ity anena **bāhum** ity-ādinā
ca rasa-viśeṣa-prakaṭanam \| tathā tulasyāḥ saubhāgyaṁ tat-sambandhād
alīnāṁ ca sūcitam \| anvīyamānatvenaiva madāndhānāṁ teṣāṁ mahā-dhvaninā
nija-nihnuti-līlā-bhaṅga-śaṅkayā yuṣmad-vidha-vyavadhānena tān
parihartum \| kiṁ vā, yuṣmat-puṣpeṣu sañcārayitum **iha caran** \|

yad vā, sthāvara-jātyā tulasī-sāmyena nija-prayojanāpekṣayāpi
samaya-viśeṣe\'smin yuṣmāsv api tat-kṛpā sambhāvyate iti \| ataḥ
viśeṣataś ca praṇata-vatsalatvād atraiva **caran** sann iti bhāvaḥ \|

**praṇayāvalokaiḥ kim abhinandati**, anumodanena svīkaroti vā ? iti
teṣāṁ sudurlabhatvāt \| **kiṁ vā** iti sakaṭākṣa-praśne, atas tat
kathayeti śeṣaḥ \| anyat tair vyañjitam \|

athavā, tac-chrīmat-padāni tatra ca vāme saṁmilita-svīya-padāni vīkṣya,
dakṣiṇe cāśvāsa-prāptyā ivādhika-natān vṛksān tena śrī-dakṣiṇa-haste
**padma-grahaṇaṁ** sambhāvya kvacic ca bhayād ivāgrato druta-patitāny
adhika-magnāny ākulāni ca priyā-padāni vīkṣya tena ca
**madāndha**-bhramarānugamanaṁ sambhāvya \| kiṁ vā, tat-tat-padopari
bhramara-mukha-nirgata-madhu-kaṇān sarvato vīkṣya tathā tathoktam iti
jñeyam \|

yad vā, kevalam unmattatayaiva tat-tad-uktiḥ \| na ca kiñcid
darśana-vicārādineti, ity unmatta-vacaḥ \[bhā.pu. 10.30.14\] iti
vakṣyamāṇatvāt \| śleṣeṇa **madāndhā** eva tam anusarantīti tathā teṣāṁ
sambandhāt so\'pi **madāndha** eveti praṇaya-kopoktiḥ \| yad vā,
**madāndhair** api, ato gata-mānābhir asmābhir yad ayam anugamyate, tad
ayuktam eveti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tasyā
mauna-maya-vilokanābhiniveśena āśaṅkitān
nija-virahārti-dṛṣṭy-ārti-bharodayāt stabdhatāṁ matvā tāṁ vihāya,
phala-puṣpādi-bhara-namrān vṛkṣān vīkṣya vinaya-bhara-praṇayān matvā,
sarvān eva tān pṛcchanti---**bāhum** iti \|

ihāpi tat-tat-praśaṁsayānumodanaṁ vyajyate \| tatra vākyārthena,
yathā---he **taravaḥ** ! **rāmānujo** **vo** yuṣmākaṁ **praṇāmaṁ** **kiṁ
vā praṇayāvalokair abhinandati** ? iti sva-snehasya tat-kṛpāyāś ca
yogyāspadatāṁ sūcayitvā, teṣāṁ draṣṭṝṇāṁ guṇa-praśaṁsā kathaṁ
nābhinandet? ity āśaṅkya tatra tasya tayā saha madhura-vilāsāveśaṁ
kāraṇam āhuḥ \| taj-jñāne ca kāraṇaṁ gandha-mātreṇa pūrvavan
nija-tad-antaraṅga-dharma-vijñatām āhuḥ---**bāhum** ity-ādinā \|
tatrābhinandane sāmānyataḥ kāraṇaṁ **carann** iti
tat-tat-krīḍā-sthāna-gamana-vyagra ity arthaḥ \|

nanu sadā sarvatra bhramati paśyati cāsmān adya vā ko viśeṣaḥ ?
tatrāhuḥ---**bāhuṁ priyāṁsa upadhāya** iti \| priyāyāḥ svasmin
parama-snigdhāyā aṁse skandhe upadhāya komaleyam iti yat kiñcid ādhāya
iti \|

nanu, tām evāsmān darśayitum āgataḥ katham asmat-praṇāmaṁ nābhinandet ?
ity āśaṅkyāhuḥ---**tulasikāli-kulair anvīyamānaḥ** san **gṛhīta-padmaḥ**
priyāyās tān nivārayituṁ dakṣiṇena bhujena līlā-padma-dhūnanāsakta ity
arthaḥ \| tarhi katham abhinandet ? iti bhāvaḥ\|

atra tu **tulasikāli-kulair** iti tat-krīḍānana-tulasīnāṁ
sarva-sugandhita utkarṣo dyotitaḥ \| tathā ca
vakṣyate---divya-gandha-tulasī-madhu-mattaiḥ \[bhā.pu. 10.35.10\] iti \|
ata eva **madāndhais** tad-rasa-pāna-madenāndhair api tair
**anvīyamāna** iti priyāṅga-saṅgharṣeṇa parimala-viśeṣa-prakāśo darśitaḥ
\| itīttham atrāpi pūrvavat tat-tat-praśaṁsā darśitā \| atha ca mālāṁ
bibhrad-vaijayantīm \[bhā.pu. 10.29.43\] iti yā vaijayantī proktā,
madhye kaccit tulasī- \[bhā.pu. 10.30.7\] ity-ādau tvāṁ bibhrad ity
anena tat-prāśastyātiśaya-prastutatvād yā ca tulasī-mālā sūcitā \| punaś
ca kunda-srajaḥ \[bhā.pu. 10.30.11\] ity anena yā kunda-srak ca darśitā,
samprati tasyās tasyāḥ skhalana-hetavo vihārāś ca vyañjitāḥ \| tad
itthaṁ vākyārthena tat-tat-praśaṁsayānumodanam eva vyañjitam \|

atha padānām arthair api pūrvavad anusandheyam \| tad evaṁ vakrīṇāṁ
sakhyam eva labdham \| tasyā amūni naḥ kṣobham \[bhā.pu. 10.30.30\]
ity-ādau virodha-mukhena ca tad eva hi niścitam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 369) :** atha tāṁ tad-darśana-jātena
harṣeṇa samprati tad-viyoga-jātena duḥkhena ca sthagita-vacanam āśaṅkya
tena ca tayoḥ saṅgamam eva nirdhārya paramānandena tad-avasarocitaṁ
tadīya-vilāsa-viśeṣaṁ varṇayantyas tatra puṣpādi-bhara-namrāṇāṁ tarūṇām
api tadīya-sauvidallādi-bhṛtya-viśeṣa-bhāvena tan-namaskāram utprekṣya
punas teṣām eva tat-sannidhi-janya-saubhāgya-viśeṣaṁ tān praty eva
pṛcchantyas tayos tādṛśa-vilāsāveśātiśayam āhuḥ---**bāhuṁ priyāṁsa** iti
\| **anvīyamānaḥ** anugamyamānaḥ \| parasparaṁ praṇayāvalokaiś caran
krīḍan \| **iha** vo yuṣmākaṁ praṇāmaṁ kiṁ vābhinandati sādaraṁ gṛhṇāti
\| api tu vilāsāviṣṭasya tasya tad-abhinandanaṁ na sambhāvayāma ity
arthaḥ \|\|12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** hariṇīnāṁ svabhāvataś
cāñcalyena pradeśāntara-sthitau satyāṁ parasparaṁ saṁmantrya, etāḥ kim
iti svānubhūtaṁ kathayiṣyanti ? iti \| phala-puṣpa-bhareṇa natān sādhūn
śrī-kṛṣṇa-sutān sarvān eva paropakāriṇo matvā tarūn
pṛcchanti---**bāhum** iti\| kuṅkuma-gandha-liṅgena kayācit saha
viharati, tasyā aṁse skandhe skhalana-śaṅkayā vāme bāhum **upadhāya**
saṁsthāpya vilāsa-bhara-mantharatvāt iti \| dakṣiṇena bāhunā
**gṛhīta-padmaḥ** \| anyac ca **tulasikāyāḥ** sambandhibhir **ali-kulair
anvīyamānaḥ** anugamyamānaḥ \| tasyās tulasyāḥ makaranda-pānena yo
**madaḥ**, tena **andhaiḥ** anenaitat sūcitam \|

bāhu-saurabhyaṁ priyā-saurabhyaṁ padma-saurabhyaṁ tulasī-saurabhyaṁ ca
etat saurabhyaṁ catuṣṭayaṁ labdhvā, sama-pradeśa-sthitābhiḥ
para-paṅktibhir utprekṣya, vilāsa-bhava-jhaṅkāra-śravaṇena alīnām
anumattatāṁ sambhāvya, priyāyāḥ saubhāgyaṁ tulasyāḥ saubhāgyam alīnām
api saubhāgyam etat tritayaṁ manasi parikalpya, tarūṇāṁ namratvaṁ dṛṣṭvā
pṛcchantīti---he **taravaḥ** ! **vo** yuṣmākaṁ **praṇāmaṁ**
**praṇayāvalokaiḥ kim abhinandati** anumodate ? puṣpaiḥ phalaiś
cāsmad-upakāriṇa asmad-vilāsāpahnuti-kāriṇa iti manasi vicārya yuṣmān sa
karoti \| kiṁ vā, naveti sa-kaṭākṣa-praśne kiṁ kurvan bhavat-sannidhāv
evaṁ viharan anabhinandanam eva \| punaḥ punaḥ pṛcchā bhāva-hetuḥ \|
etena tasmin kṛtaghnatvaṁ mayy āropitaṁ bhavati \|

**gṛhīta-padmaḥ** ity asyāyam
abhiprāyaḥ---priyāśvāsa-vāyu-saurabhya-lobhenāptatām **alīnāṁ**
nivāraṇāya taruṣu sañcāraṇāya **padma**-bhrāmaṇam uktam \| atas
tan-nivāraṇa-vyagratayā yuṣmat-praṇamānabhinandanam eva niścitam iti \|

nanu pūrvaṁ cūta-priyāla- \[bhā.pu. 10.30.9\] iti praśne kṛte'pi uttaram
alabdhvā punar api vṛkṣeṣu kathaṁ praśnaḥ ? viraha-vyādhi-vyākulitatvāt
punaḥ praśnaḥ kṛtaḥ iti \| tad uktaṁ---kāmārtā hi prakṛti-kṛpaṇā
cetanācetaneṣu \[meghadūta 5\][^250] \| ataḥ kathayata \| bhavadbhiḥ
kathayite visrabdhāḥ satyo'gre'nviṣyāma iti bhāvaḥ \|

**rāmānuja** iti nirbhayatvaṁ coktam \| kasyāpi na saṅkoca ity api
sūcitam \| **madāndhair** iti madāndhā eva tam anugacchanti \| vayaṁ
gata-madāḥ kim-arth[ābhi]{.mark} prayojanaṁ setsyati ? iti kṣaṇaṁ
nirvedālambitā viraha-vyākuliltatvāt \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya tatraiva
vartamānatve\'nyad api lakṣaṇaṁ mitho jñāpayantyas tarūn
phala-puṣpa-bhāra-namrān praṇatān matvā sa-vitarkam āhuḥ---**bāhum** iti
\| he **taravaḥ** ! **iha caran** kṛṣṇaḥ phala-puṣpādi-kara-pradāyināṁ
**vaḥ** prajā-rūpāṇāṁ **praṇāmaṁ** **kiṁ** **praṇaya**-pūrvak**āvalokair
abhinandati** na **vā** ? hanta hanta ! yuṣmad-vidheṣu sāttvika-sādhuṣu
lokeṣu kutas tasya prītyāvalokanāvakāśaḥ ? iti sāsūyam
āhuḥ---**rāmānujo** mattaḥ tatrāpi **priyāyā aṁse bāhuṁ** vāma-bhujam
**upadhāya** iti samprayoga-śrama-vaśāt ślatha-durbalaḥ
priyā-skandhārpitaṁ bāhum eva komalam upadhānaṁ kṛtvā tasyā
mukha-gandhenotpatiṣṇūnāṁ bhramarāṇāṁ vidrāvaṇārtham eva
dakṣiṇa-pāṇi-**gṛhīta**-nīla-kamalaḥ \| atas tat-sevaikatāna-mānasasya
tasya nānyatra dṛṣṭi-pāta-sambhava iti bhāvaḥ \| **tulasikānāṁ**
komala-tulasī-kānanasya **ali-kulaiḥ anvīyamānaḥ** tulasikāḥ parityajya
**iha** atraiva sa anviṣyata \| itas tataḥ sa kvacid atraiva nihnuto
viharatīti bhāvaḥ \|

nanu tarhi ali-kulānām evānupadaṁ gacchāmaḥ ? tatrāhuḥ---**madāndhair**
iti \| na hi madāndhānām anugatir bhavya-janaiḥ kartum uciteti bhāvaḥ
\|\|12\|\|

**\...**

\|\| 10.30.13 \|\|

pṛcchatemā latā bāhūn apy āśliṣṭā vanaspateḥ \|

nūnaṁ tat-karaja-spṛṣṭā bibhraty utpulakāny aho \|\|

**śrīdhara-svāmī (bhāvārtha-dīpikā) :** kāścid āhuḥ---he sakhyaḥ ! **imā
latāḥ** kṛṣṇena saṅgatā **nūnam**, ata **imāḥ pṛcchata** \| nanu
sva-pati-saṅgatau tat-saṅgatir durghaṭā, na \| **vanaspateḥ** patyur
**bāhunā āśliṣṭā api** aho bhāgyaṁ **nūnaṁ** **tan**-nakhaiḥ **spṛṣṭā**
yata **utpulakāni bibhrati** \| na hi sva-pati-saṅgatāv
īdṛk-pulaka-sambhava iti bhāvaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ *kṛṣṇena saṅgatā* \|
*ato* hetoḥ \| atrāśaṅkate---*nanv* iti \| tat-saṅgatiḥ kṛṣṇa-saṅgatiḥ
\| *durghaṭā* aśakyā \| *na* ity āha---*tan-nakhaiḥ* kṛṣṇa-nakhaiḥ
sparśaḥ kathaṁ jñātaḥ ? tatrāhuḥ---*yata* iti \| **utpulakāny**
ūrdhva-romāṇi \| anyathā tad-asambhavam āhuḥ---*na hi* iti \| *iti
bhāva* iti yādṛk-para-puruṣa-sparśe strīṇām ānandas
tādṛktva-pati-saṅgeneti tātparyam \|

anyad api lakṣaṇam anyā darśayantya āhuḥ---**pṛcchata** iti \| he
sakhyaḥ ! **imā latā** eva kṛṣṇa-saṅgama-lakṣma-dhāriṇīḥ **pṛcchata** \|
na ca sva-pati-saṅgatau tat-saṅgatir durghaṭeti vācyam \| yato
**vanaspateḥ** patyur **bāhūn** **sam**yag **āśliṣṭā** api aho
kāmodrekaḥ \| **nūnaṁ** tan-nakhaiḥ **spṛṣṭā** eva **utpulakāni
bibhrati** \| na hi sva-pati-saṅgatāv īdṛk-pulakaṁ syāt \| ata eva
tal-lakṣaṇasya asmad-dṛśyamānatvāt pūrva-pūrvā iva na vayaṁ tad
adrākṣmeti mithyā vaktuṁ prabhaviṣyantīti bhāvaḥ \|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ete hi tad-bhaktās
tan-matam anusaranto nūnaṁ na kathayeyur nāma, tarhi strītvenātmīyā latā
evaitāḥ pṛcchāma ity anyonyam āhuḥ---**pṛcchata** iti \| **bāhunā
āśliṣṭā** ity-ādikaṁ sarvaṁ nija-bhāvānusāreṇa \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad etat sarvaṁ kasyāḥ padāni
caitāni \[bhā.pu. 10.30.27\] iti yā vakṣyanti tāsām avadhānāspadam eva
na babhūveti labhyate \| saṁśayāsambhavāt kāścit tu kiñcit kṛtāvadhānā
api rāga-dveṣābhāvāt tad-aśrutyeva svābhīṣṭam eva darśayanti \|
munīndraś cātra pūrvābhyas tāsāṁ vāsanā-bheda-darśanāya tad-udāsīnatāṁ
vyañjayati---**pṛcchatemā latā** iti\| **vanaspati**-rūpasya patyur
**bāhūn** **apy āśliṣṭā imā** eva **latāḥ pṛcchata** \| nanv evaṁ cet,
tarhi katham āsāṁ tat-saṅgatis tarkyate ? tatrāhuḥ---**nūnaṁ** vitarke
**tasya** śrī-kṛṣṇasya **karajaiḥ spṛṣṭā** iti \| nanu tad idam api
kathaṁ vitarkitam ? tatrāhuḥ---**ut** uccaiḥ **pulakāny** aṅkura-rūpāṇi
**bibhrati,** bibhratya evāsate aho ity apūrvatāyām \| nanv evaṁ purety
arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 286) : taṭasthā**
yathā---**pṛcchatemā** iti \| atra sakhī-vacanaṁ śrutvāpi tatraudāsīnyāt
tāṭasthyam eva vyaktam \| evam anayārādhito nūnam \[bhā.pu. 10.30.28\]
iti suhṛd-vākyānantaram api, dhanyā aho amī ālyaḥ \[bhā.pu. 10.30.29\]
ity-ādi-vākye ca \|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** punar api dhairyam avalambya
vyākulatayā tarūn avagaṇayya ete veṇu-jātī-kaṭhinās tad-anukūlāḥ
kim-arthaṁ kathayiṣyantīti vicārya strītvenāsmāt duḥkhābhijñā etā latāḥ
kathayiṣyantīti sambhāvya anyo'nyaṁ saṁmantrayantyaḥ kathayanti---
**pṛcchata** iti \| **imā latā pṛcchata** kim iti **vanaspateḥ** patyur
**bāhunāśliṣṭā api utpulakāni bibhrati** aṅkurādy-utpanna-liṅgān
**tat-karajair** nakhaiḥ **spṛṣṭā** iti \| **nūnaṁ** niścitaṁ priyāyāś
cūḍā-bandhārtham avicinvatī tena saṅgatir jātā \| ata etā dhanyāḥ, vayaṁ
tu durbhagā iti śrī-kṛṣṇa-sparśam antareṇa naitādṛk-pulaka-sambhava iti
svānubhavaṁ tāsv āropyoktam \| itaḥ param uttarāprāptyā viratā ity
arthaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anyad api laksaṇam anyā
darśayantya āhuḥ---**pṛcchata** iti \| he sakhyaḥ ! **imā latā** eva
kṛṣṇa-saṅgama-lakṣma-dhāriṇīḥ **pṛcchata,** na ca svapati-saṅgatau
tat-saṅgatir durghaṭeti vācyam \| yato **vanaspateḥ** patyur **bāhūn**
samyag **āśliṣṭā** **api,** aho kāmodrekaḥ ! **nūnaṁ** **tan**-nakhaiḥ
**spṛṣṭā** eva **utpulakāni bibhrati** \| na hi sva-pati-saṅgatāv
īdṛk-pulakaṁ syāt \| ata eva tal-lakṣaṇasya asmad-dṛśyamānatvāt
pūrva-pūrvā iva na vayaṁ tam adrākṣmeti mithyā vaktuṁ prabhaviṣyantīti
bhāvaḥ \|\|13\|\|

**\...**

\|\| 10.30.14 \|\|

ity unmatta-vaco gopyaḥ kṛṣṇānveṣaṇa-kātarāḥ \|

līlā bhagavatas tās tā hy anucakrus tad-ātmikāḥ \|\|

**śrīdhara-svāmī (bhāvārtha-dīpikā) :** unmattavat prapacchur ity etat
prapañcitam idānīṁ---ramā-pates tās tā viceṣṭā jagṛhus tadātmikāḥ
\[bhā.pu. 10.30.2\] iti yad uktaṁ tat prapañcayati---itīti \|
**unmatta-vaco gopyaḥ** unmatta-vacasaś ca tā gopyaś ca \|
**kṛṣṇasyānveṣaṇena kātarā** ativihvalāḥ \| **anucakrur** anukṛtavatyaḥ
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekaṁ pratiśrutaṁ prapañcya
dvitīyaṁ prakramate---**ity** ukta-rītyā \|
anukaraṇa-dhṛtābhivṛddha-vahni-jvālānāṁ katham ātmā atiṣṭhat ?
tatrāha---**tad-ātmikā** iti \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : ity unmatta-vaco**
**gopya** ity-ādi \| **unmatta-vaco** bhavati, tathā **tad-ātmikāḥ**
satyaḥ śrī-kṛṣṇasya bhagavatas **tās tā** ity anukūlāḥ \| pratikūlās tu
pūtanādi \| tādātmya-rūpāḥ sarva-nāmno buddhi-stha-vṛttitvād anukūlā eva
boddhavyāḥ \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : iti** ukta-prakāreṇa \| yad
vā, **iti** īdṛśam unmattavad vaco yāsāṁ gopīnāṁ, **tā unmatta-vaca**
ity uktānuvādaḥ \| tat-tad-vākyāni kevalam unmattatayaiveti
pūrvoktonmattakavad ity asya dārḍhyārtham \| tatra ca
**unmatta-vacastvam** ayogyeṣv api praśnāt tatra ca tathā tathā
tat-tat-praśnād iti \| **anucakrur** ity atra hetuḥ---**kṛṣṇasya**
paramākarṣakakasya **anveṣaṇāya** viraheṇa **kātarā** iti \| ataḥ
kātaryeṇaiva tat-tad-anukaraṇam \| na ca svācchandyena sukhādi-buddhyety
arthaḥ \| tatraiva hetuḥ---**tad-ātmikās** tena hṛta-cittā ity arthaḥ \|
yad vā, tac-chabdena līlāḥ parāmṛśyante \| tataś cānukaraṇe\'bhiniveśena
tat samyaktvam abhipretam \|

yad vā, nanu tal-līlā-smaraṇenāpi virahārtānāṁ prāṇā durdharāḥ \|
anukaraṇa-ghṛtena ca vivṛddha-viraha-vahni-jvālānāṁ tāsāṁ hṛdi katham
ātmā atiṣṭhat ? ity āśaṅkyāha---**tasminn** eva **ātmā** yāsāṁ tāḥ \|
ataḥ suśītalāmṛtārṇava-sambandhena na niḥsṛtaḥ \| anyathā
sva-sthāna-sthaḥ san dagdho\'bhaviṣyad evety arthaḥ \|
śrī-kṛṣṇāviṣṭa-cittā iti tat-tad-anukaraṇaṁ pāravaśyenaiva, na tu
svacchandenety arthaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti pūrvokta-prakārakam
**unmattasya vaca** iva vaco yāsāṁ, tādṛśyo **gopyaḥ** **kṛṣṇānveṣaṇe
kātarā** viraha-duḥkhena, tad api kartum asamarthā ity arthaḥ \| tathā
satyo gāyantya uccair \[bhā.pu. 10.30.4\] ity-ādy-anusāreṇa
gānānuvṛtti-prāptā yā yāḥ pūtanā-vadhādi-līlāḥ, **tās tā api** madhye
madhye\'**nucakrur** ity arthaḥ \|

tatra hetuḥ---**tad-ātmikāḥ** \| tasmin śrī-kṛṣṇe ātmā cittaṁ yāsāṁ tāḥ,
gāḍhaṁ tad-āsaktā ity arthaḥ, tatra kṛṣṇānukaraṇaṁ sphuṭam eva
tad-ātmakatayā \| tatra ca svabhāvāparityāgena nāti-tad-abheda-sphūrtiḥ,
yatanty unnidadhe\'mbaram \[10.30.20\] ity atra yatna-kathanāt,
kṛṣṇo\'haṁ paśyata gatim \[bhā.pu. 10.30.19\] iti sarvasmin
kṛṣṇatva-sādhanārthaṁ tac-chabda-prayogāc ca \| pūtanādy-anukaraṇaṁ ca
kṛṣṇa-viṣayaka-tad-dhetuka-bhayeneti tad-ātmakatayaiva yathā bhāvena
tasya bālya-bhāvanayāvṛtatvāt, kintu prīti-sāmānyātiśayāl
labdha-kṛṣṇa-bhāvatvena tato bhayād eva \| tatas tasyābhāvena na
mātṛ-bhāva-sparśaḥ, kintu kṛṣṇa-bhāvenaiveti na mithaḥ sparśānucitayor
bhāvayor yutiḥ \| sarvam etat tāsu tadānīm unmādasyānugatatvāt sahasaiva
samapadyata, nānyad eveti ca jñeyam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** iti pūrvokta-prakāreṇa
**unmattasya vaca** iva vaco yāsāṁ tādṛśyo **gopyaḥ**
**kṛṣṇānveṣaṇa-kātarā** bhītā iva bhītāḥ \| viraha-duḥkhena tad api
kartum asamarthā ity arthaḥ \| tathā satyo gāyantya uccaiḥ \[bhā.pu.
10.30.4\] ity-ādy-anusāreṇa gānānuvṛttyā yā yāḥ prāptāḥ
pūtanā-vadhādi-līlāḥ, **tās tā** api madhye madhye\'**nucakrur** ity
arthaḥ \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iti pratyekaṁ pṛṣṭvā kasyāpi
pratyuttaram anāsādya conmāde jāte sati, \"kṛṣṇo nānyatra gatavān, mayy
eva praviṣṭaḥ, tad aham eva kṛṣṇaḥ\" iti pratyekaṁ tādātmyam abhūd iti
darśayati---**ity unmatta-vaca** ity-ādi \| **ity** evaṁ prakāreṇa
**unmatta-vaco** yathā bhavati, tathā **kṛṣṇānveṣaṇa-kātarāḥ** satyas
**tās tā** **bhagavataḥ** kṛṣṇasya **līlā anucakruḥ** \| **tās tā** iti
pūrva-pūrvānubhūtāḥ \| anukaraṇe hetuḥ---**tad-ātmikās** tādātmyaṁ gatāḥ
\|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvam uktam unmattakavat
papracchur ayogyeṣv api praśnān acetaneṣu praśnasyānaucitiṁ manyamānā
līlānukaraṇaṁ śrī-kṛṣṇa-prāpty-upāyaṁ niścitya anucakrur ity
āhuḥ---**ity unmatta**- iti \| pūrvokta-prakāreṇa **unmattasya** iva
**vaco** yāsāṁ tāḥ \| **unmatta-vacasas tāś** ca **tā gopyaḥ** \|
**bhagavato** rasaiś caryeṇa virājamānasya ata evāvadhīr iti \|
ṣaḍ-guṇasya **tās tāḥ** prasiddhāḥ pūtanā-prāṇa-śoṣaṇādikā **līlā
anucakruḥ** \| yataḥ **kṛṣṇānveṣaṇa-kātarā** iti mukhyo hetur anukaraṇe,
na tu svātantryeṇeti \| līlā-smaraṇam api viraha-tāpa-nirvāpakaṁ kṛtaṁ
līlānukaraṇeneti cet, tatrāha---**tad-ātmikāḥ,** sa evātmani manasi
yāsāṁ tāḥ \| yad vā, tasminn evātmā kṣetrajño jīvo yāsāṁ tāḥ \| sa eva
prāṇa-rakṣaka iti \|

ayam arthaḥ---tāsām ātmā yadi sva-dehe tiṣṭhet, tadā virahāgninā
dahyetaiva tasya śīta-latayā mṛtāś ca tulye śrī-kṛṣṇe sthitatvāt, na
dagdha ity arthaḥ \| etāsāṁ dehā eva tad-āveśāt \| līlā anukurvati, na
tv ātmā tasya tu śrī-kṛṣṇasyātmani kroḍīkṛtatvāt \| ato na kiñcid
anupapannam iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** imā ānanda-jāḍyān na kim
api bruvate ity evam acetaneṣv api praśna-kāmādi-darśanābhyām
**unmattānāṁ** vacāṁsīva **vacāṁsi** yāsāṁ tāḥ \| tataś ca tasya
**anveṣaṇe**\'pi **kātarās** tan-madhye kāścid evaṁ pratyekaṁ
parāmamṛśuḥ \| sampraty aham eva svarūpa-ceṣṭādy-anukaraṇeṇa ātmānaṁ
kṛṣṇākāraṁ darśayitvā atikātarāṇām āsāṁ svasyāś ca mauhūrtikīm api
nirvṛtiṁ niṣpādayāma iti manasi kṛtvā tasya sarvā eva **līlāḥ** krameṇa
smṛty-ārūḍhīkṛtya pūtanā-vadha-līlām **anucakrus** tasminn eva ātmā mano
yāsāṁ tāḥ \| tatra ca pratikulānām anukaraṇaṁ yoga-māyaiva tan-madhya
eva gopī-svarūpā bhūtvā tat-tal-līlā-siddhy-arthaṁ cakāra \|
anukūlānukaraṇaṁ tu gopyaś **cakrur** iti jñeyam \|

no naḥ kathā vada sadaḥsv iti tan-niṣiddho\'py

ānanda-nighna iha tā yad arocam eva \|

nāmāni tu prathayitāsmi tad atra nāsām

itthaṁ munir manasi samprati niścikāya \|\|14\|\|

**\...**

\|\| 10.30.15 \|\|

kasyāścit pūtanāyantyāḥ kṛṣṇāyanty apibat stanam \|

tokāyitvā rudaty anyā padāhañ chakaṭāyatīm \|\|

**śrīdhara-svāmī (bhāvārtha-dīpikā) : kasyāścid** ity-ādibhiś caturbhir
anukaraṇaṁ prapañcyate \| tataś caturbhis tanmayatvaṁ punar
ekenānukaraṇam iti vivekaḥ \| **pūtanāyantyāḥ** pūtanāvad ācarantyāḥ
kṛṣṇavad ācarantī **stanam apibat** \| **tokāyitvā** tokavad ātmānaṁ
kṛtvā \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūtanevācaratīti
pūtanāyate \| pūtanāyata iti **pūtanāyantī** kartuḥ kyaṅ sa-lopaś ca
\[pā. 3.1.11\] iti kyaṅi punaḥ taṅ-antāc chānaci prāpte śatṛ-pratyayas
tv ārṣaḥ \| śyap-śyanor nityam iti num \| toka ivācaratīti **tokāyate**
tokāyyata iti tokayitvā, avyaya-kṛto bhāve iti bhāve ktvā \|
**śakātāyatīm** iha num-abhāvas tv ārṣaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi pūtanādi \|
tādātmyaṁ kasyāḥ ? ity āha---**kasyāścid** ity-ādi \| nanu tādātmyaṁ
tāvat premṇaḥ parayā maryādayā cetaso vṛtty-antarābhāvena
tan-mayī-bhāvāh\| tatra kathaṁ vijātīyeṣu pūtanādiṣu premṇo'bhāvād
anabhiniveśena tat tādātmyam ? līlāyāḥ pratipakṣa-sāpekṣatvam asty eveti
cet tad-ātmikā iti na saṅgacchate, anubhave ca virodhaḥ \| tarhy evaṁ
vicāraṇīyaṁ---**kasyāścid** ity atra pūrvavat sarvanāmno
buddhi-stha-vṛttitvāt \| kiṁ-śabdenātra yogamāyā boddhavyā \| yogamāyām
upāśrita \[bhā.pu. 10.29.1\] ity asyaivāsau maryādā \| tad-avadhi
bhagavad-icchā-vaśād āsāṁ sarva-sāhāyyā-kāriṇy eva saṁyoge viyoge ca
yogamāyā babhūva \| atas tāsāṁ tad-ātmakatvena tal-līlānukāre
līlā-sāmagrī-samavadhānyayaiva vijātīya-bhāvaṁ prakaṭayati \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anukaraṇam eva
prapañcayati---**kasyāścid** iti \| tad-vivekas tair vyañjita eva \|
tatra ca **anucakrur** ity ukte\'nukaraṇasyaiva prapañcane kārye\'pi
tanmayatvasya prapañcanam anukaraṇasyaiva samyaktva-bodhanārtham iti \|
tatra cādau daihika-ceṣṭāyāḥ prāyo deha-ceṣṭayaivānukaraṇaṁ
vāk-ceṣṭā-saṁvalitāyāḥ prāyas tathaiva mānasa-ceṣṭā-saṁvalitāyāś ca
tathaivety evaṁ tridhānukaraṇam \| tatra yadyapi prāyo bhāvanayaiva
sarvatrānukaraṇaṁ, tathāpi tatra tatra tat-tat-prādhānyāpekṣayā
traividhyam \|

tatrādau deha-ceṣṭā-pradhānānukaraṇam āha tribhiḥ \| **pūtanāyantyāḥ**
pūtanāyamānāyāḥ pūtanādy-anukaraṇaṁ kevalaṁ bhāvanayaiva kiñcit
tat-tad-mudrādy-ācaraṇena, na tu veśādinā, sarvathā tad-asambhavāt \|
ata eva vakṣyate---kṛṣṇārbha-bhāvanām \[bhā.pu. 10.30.16\] iti \| tad
api viraha-vaivaśyena, yadyapi na susidhyet, tathāpi
virahārti-bhara-svabhāvena tat-tal-līlābhiniveśāt svayam eva sampadyate
iti jñeyam \| tatra yadyapi parama-vaiṣṇavīnāṁ tāsāṁ daityānukaraṇaṁ na
yujyate, tathāpi kenāpi sudurūheṇa bhāva-vaicitrī-viśeṣeṇāviṣṭās tāḥ
kṛṣṇasyaiva **līlā anucakruḥ**\| tāsāṁ priya-sakhyas tu
tat-tad-bhāvāviṣṭās tā vitarkya tatraiva tac-cittāsañjanena
mahā-duḥkhāpanodanārthaṁ **tās tā** **līlāḥ** kartryo viraha-vihvalāḥ
sarvā eva gopīs **tad-ātmikā** līlāmayīś cakruḥ \| atas
tat-tal-līlā-parikaratvād daityādy-anukaraṇaṁ yuktam eveti tāsāṁ sarvam
anavadyam \|

**stanam apibad** iti cānukaraṇa-mātram, na tu tattvataḥ,
anukaraṇasyaivāpekṣyatvāt \| evam agre\'nyad apy ūhyam \|
**śakaṭāyatīṁ** śakaṭāyamānām \| evam agre\'pi śakaṭānukaraṇaṁ
**tokāyamānāyā** upari śakaṭavat kathañcid avasthānaṁ jñeyam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad-ātmakatvenānukaraṇasya
prapañcam āha navabhiḥ---**pūtanāyantyā** iti\| tathāpi
svabhāva-sthitatvena pūtanāvad ācarantyā eva, na tu
tat-tad-viruddha-bhāvāyā ity arthaḥ \| **kṛṣṇāyantīty** atra tu
kṛṣṇārbha-bhāvanām \[bhā.pu. 10.30.16\] iti vakṣyamāṇānusāreṇa
bhāvato\'pi tad ācarantīti labhyate \| evam uttaratrāpi \| **stanam
apibad** iti cānukaraṇa-mātraṁ tan-mātrasyopekṣitatvāt \|
**śakaṭāyatīṁ** śakaṭāyamānāṁ tādṛśatvaṁ ca hasta-pādābhyāṁ bhuvam
avaṣṭabhyādho-mukhatayaivoccair avasthānam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** tatra
**tās tā** ity-ukteḥ sarvā eva līlā ity āyāte mūlataḥ prabhṛti
pūtanā-mokṣādi-līlānukaraṇasya upasthitau tad evāha---**kasyāścid**
ity-ādi bahubhiḥ \| nanu **tad-ātmika** iti tādātmya-bhājaḥ \| tādātmyaṁ
tu premṇo maryādayā cetaso vṛtty-antara-rāhityena tan-mayī-bhāvaḥ \| na
ca **tad-ātmikā** iti līlātmikā iti vaktuṁ śakyate \| līlā bhagavatas
tās tā hy anucakruḥ \[bhā.pu. 10.30.14\] ity-ukteḥ \| na hi līlā bhūtvā
līlā anucakrur iti sambhavati \| tena kṛṣṇāveśāt kṛṣṇa-tādātmyam eva \|
tadā kathaṁ pratikūleṣu pūtanādiṣv abhiniveśābhāvāt **pūtanāyantya** iti
\|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** līlānukaraṇam eva
prapañcayati---**kasyāścid** iti \| līlāyās traividhyaṁ---mānasī vācakī
daihikī līlā-dvaye pratiyogitvena pūtanādīnāṁ sphuraṇam ity abhi
kathayati \| **pūtanāyantyāḥ** pūtanāvad ācarantyāḥ **kasyāścit \|
kṛṣṇāyantī** kṛṣṇāyamānā api iti \| vācikyāṁ līlāyāṁ kathām ahaṁ kṛṣṇaḥ
kayācid uktam, ahaṁ pūtanāsyāḥ stana-pānādīnām anukaraṇam\| tathāpi
śrī-kṛṣṇam aṅke sthāpya sā yathā kṛtārthā abhūt, tathaiva pūtanāyantī
kṛṣṇāyantīm aṅke sthāpya sukham anvabhavat \|
kṛṣṇa-sparśa-mātrāpekṣyaiva pūtanānukaraṇam iti bhāvaḥ \|

pūrva-padyenoktam **anucakrus tad-ātmikā** iti \| sa eva tāsām ātmā
jāto\'taḥ svātantryābhāvāt tāsāṁ prāṇa-rakṣārthaṁ tat tathaiva kṛtaṁ
kṛṣṇeneti līlā tayā sādguṇyārthaṁ priya-sakhībhiḥ pūtanāvad ācaritam \|
yathā graha-gṛhītasya svātantryaṁ nāsti \| graha eva tasyā dehe praviśya
svakīyā eva ceṣṭāḥ karoti, tadvad iyaṁ līleti \| evam anyatrāpy ūhyam \|

śakaṭa-bhaṅga-līlām āha---**anyā** kācid vraja-devī ātmānaṁ
**tokāyitvā** **śakaṭāyantī** śakaṭavad ācarantī \| yadā **pādena ahan**
tu tāḍitavatī pāda-sparśāśayā śakaṭavad anvakarod iti bhāvaḥ\|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam anukaraṇaṁ caturbhir
āha---**pūtanāyantyāḥ** pūtanāvad ācarantyāḥ **kṛṣṇavad ācarantī stanam
apibat** pānam \| **tokāyitvā** tokavad ātmānaṁ kṛtvā \|\|15\|\|

**\...**

\|\| 10.30.16-17 \|\|

daityāyitvā jahārānyām ekā kṛṣṇārbha-bhāvanām \|

riṅgayāmāsa kāpy aṅghrī karṣantī ghoṣa-niḥsvanaiḥ[^251] \|\|

kṛṣṇa-rāmāyite dve tu gopāyantyaś ca kāścana \|

vatsyāyatīṁ hanti cānyā tatraikā tu bakāyatīm \|\|

**śrīdhara-svāmī (bhāvārtha-dīpikā) : daityāyitvā** daityavat
tṛṇāvartavad ātmānaṁ kṛtvā **ekā** **kṛṣṇārbha-bhāvanāṁ** kṛṣṇasyārbhaṁ
bālyaṁ bhāvayati yā, **tām anyāṁ jahāra** \|\|16-17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : riṅgayāmāsa**
hasta-jānubhyāṁ cacāla \| ghora-nisvanaiḥ mañjīrādi-dhvanibhiḥ saha
\|\|16\|\| kṛṣṇa-rāmāv ivācarata iti kṛṣṇa-rāmāyete \| tato bhāve kte
iti ca **kṛṣṇa-rāmāyite** \| **tatra** tāsu \| **anu** paścāt \| **ekā**
kṛṣṇāyantī \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ghoṣāḥ** kiṅkiṇyaḥ, teṣāṁ
**nisvanaiḥ** kṛtvā, sahitā iti vā, tac ca sākṣād eva tāsām api pādeṣu
nūpura-sad-bhāvāt \| etac ca ghoṣa-praghoṣa-ruciram \[bhā.pu. 10.8.22\]
ity-ādy-ukta-**riṅgaṇa**-lalitānukaraṇam \|\|16\|\| **gopāyantya** iti
gopa-bālāyantya iti jñeyam \| tadānīṁ bālakair eva vatsa-cāraṇāt \|
**ca**-kārāt aghāyatīṁ ca **hanti** ahan, sāmīpye vartamānā \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kṛṣṇasya ārbha-bhāvanā**
bālya-vāsanā saiva, sā yasyāḥ, tāṁ **jahāra** tad-bhayāveśena
tad-dharaṇam anukṛtya darśitavatīty arthaḥ \| **ghoṣāḥ** kiṅkiṇyaḥ,
teṣāṁ **nisvanaiḥ** kṛtvā sahitā sevitā vā, tac ca sākṣād eva tāsām api
pādeṣu nūpura-sad-bhāvāt \| etac ca ghoṣa-praghoṣa-ruciram \[bhā.pu.
10.8.22\] ity-ādy-ukta-**riṅgaṇa**-lalitānukaraṇam \|\|16\|\|

**dve** vicikrīḍatuḥ \| tatra kāścana **gopāyantyaḥ** gopālāyantyaś
cikrīḍuḥ, tadānīṁ bālakair eva vatsa-cāraṇāt \| tasyām eva sabhāyāṁ
līlāntaram āha---**vatsa**- iti \| **anyā** kṛṣṇāyamānā tatra tasmin
sati **ekā** ca kṛṣṇāyamānā **hanti** hananānukaraṇam anukaroti, ahann
ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tṛṇāvarta-līlām
āha---**daitya**- iti \| **ekā** kācid **daityāyitvā** tṛṇāvartavad
ātmānaṁ vidhāya, **kṛṣṇārbha-bhāvanām** **anyāṁ** **jahāra** \|
kṛṣṇasyārbhaṁ bālyaṁ bhāvayati kācit hṛtavatī tṛṇāvartasya vakṣasi
kṛṣṇa-sparśāśayā tathā kṛtavatī iti tātparyam \| tāv aṅghri-yugmam
anukṛṣya sarīsṛpantau \[bhā.pu. 10.8.22\] iti smṛti-patham avatīrṇāṁ
līlām anukurvanti \| **kāpi** kṛṣṇāyantī **ghoṣāḥ** kiṅkiṇy-ādayaḥ,
teṣāṁ nisvanaiḥ kṛtvā **aṅghrī karṣantī riṅgayāmāsa**, jānu-pāṇibhyāṁ
calati sma \|\|16\|\|

anyad apy āha---vṛndāvana-pradeśe **kāścana gopāyantyo** vatsapa-rūpam
anukurvantyaḥ **dve** gopyau **kṛṣṇa-rāmavad** ācarite \| evaṁ sarvās te
parivṛḍhau kṛtvā yathā krīḍitavantaḥ sma, tadvad eva tāś cikrīḍuḥ \|
**anyā** kācit kṛṣṇavad ācarantī **vatsavad ācarantīṁ** **hanti** sma,
hananam anvakarot \| tatra tāsu madhye ekā kṛṣṇavad ācarantī bakavad
ācarantīm ahan hananānukaraṇam akarot \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : daityāyitvā**
tṛṇāvarta-daityavad ācarantī **ekā** kṛṣṇasyārbhaṁ bālyaṁ bhāvayati yā,
tām \|\|16-17\|\|

**\...**

\|\| 10.30.18 \|\|

āhūya dūragā yadvat kṛṣṇas tam anuvartatīm[^252] \|

veṇuṁ kvaṇantīṁ krīḍantīm anyāḥ śaṁsanti sādhv iti \|\|

**śrīdhara-svāmī (bhāvārtha-dīpikā) : dūragāḥ** dūre vartamānā gāḥ \|
**yadvad** yathā **kṛṣṇas** tathā **āhūya taṁ kṛṣṇam anuvartamānām** \|
\"anukurvatīm\" iti vā pāṭhaḥ \|\|18-19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anuvartanaṁ tv anukaraṇaṁ
vināpi syāt, ata āha---*anukurvatīm* *iti vā* iti \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
vāk-pradhānānukaraṇaṁ pañcabhir vakṣyann ādau pralamba-vadhāt
prāktana-grīṣmā-kṛta-vicitra-līlānukaraṇam āha---**āhūya** iti dvābhyām
atra vāk-pradhānānukaraṇatvāt \| kiṁ vā, anukaraṇe kramaśo\'tyantāveśena
tad-ātmakatvāt kṛṣṇāyanti \[bhā.pu. 10.30.15\] ity-ādikaṁ pūrvaṁ noktam
\| **dūragā** iti tair vyākhyātam eva \| yad vā, dūra-vartinīr
vrajādi-sthitā gopīr **veṇu**-nāda-saṅketena yathā kṛṣṇa āhvayati, tathā
**āhūya** iti \| evam **anuvartatīṁ** kāñcit **krīḍantīṁ** ca
gānādi-krīḍāṁ kurvatīm \| **anyā** gopa-bhāvanāpannā iti jñeyam
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam anukaraṇa-mātram
uktam \| adhunā pralamba-vadha-prāktana-grīṣma-kṛta-vicitra-līlānukaraṇe
śṛṅgārālambana-rūpa-tadīya-kaiśorāvirbhāvāt \| punar api
priyānukaraṇa-rūpaṁ līlākhyam anubhāvam āha---**āhūya** iti dvābhyām \|
**dūragā** iti samāyānta-vidher anityatvāt, dūra-gavīr ity arthaḥ \|
**anyā** gopaṁ-manyāḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** sakhya-rase kṛtāṁ līlām
anukurvantīti---**āhūya** iti \| **dūre** sthitāṁ **gāṁ** **yathā**
kṛṣṇa āhvayati tadvat \| yad vā, **dūre** vraje sthitā **gā**
vraja-devīr yathā **veṇu-nādena** āhvayati, tam anukurvantī kṛṣṇavad
ācarantī veṇuṁ vādayantī sakhīvad ācarantībhiḥ saha krīḍantī \| **anyā**
mitrāyamānāḥ **\"sādhu\" iti śaṁsanti** sma \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dūragāḥ** dūra-vartinīr gāḥ
**yadvad kṛṣṇa āhvayati**, tat tad evāhūya **taṁ** kṛṣṇam
**anuvartatīm** \| \"anukurvatīm\" iti ca pāṭhaḥ \|\|18\|\|

**\...**

\|\| 10.30.19 \|\|

kasyāñcit sva-bhujaṁ nyasya calanty āhāparā nanu \|

kṛṣṇo'haṁ paśyata gatiṁ lalitām iti tan-manāḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : lalitām** atīva-ramyām \|
**tan-manāḥ** kṛṣṇa-cetā **āha** iti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nanu** niścitam eva **āha**
\| ataḥ \"**kṛṣṇo\'ham**\" ity uktau na sandehaḥ kārya iti bhāvaḥ \| yad
vā, **nanu** he gopā gopyo vā **paśyata gatiṁ** mama ceṣṭāṁ gamanaṁ vā
**lalitāṁ** manoharām \| **tanmanāḥ** śrī-kṛṣṇābhīṣṭa-cittā ity arthaḥ
\| anena \"kṛṣṇo\'ham\" iti doṣo nirastaḥ \| kṛṣṇaḥ
sarva-guṇa-rūpādi-sampūrṇo\'ham \| ato mamāśraya-bhūtāṁ lalitākhyāṁ
gopīṁ paśyata \| **ity** etat tad-uktam aho kiṁ smarata ? iti śeṣaḥ \|
tac ca tena kadācit kenāpi bhāvena pūrvam uktam astīti pūrvavat
boddhavyam \| nanu kuto vākyaṁ na samāpitam ? tatrāha---**tanmanāḥ**
kṛṣṇa-hṛta-cittā iti \| yad vā, anenānukāra-samyaktaiva pūrvavad
evābhipretā \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gatiṁ** nṛtya-līlām \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** daihika-līlām
āha---**kasyāñcid** iti \| **aparā** kṛṣṇavad ācarantī gopavad
ācarantyāṁ **kasyāñcit svabhujaṁ nyasya calanty**
**āha**---**kṛṣṇo'ham** \| he gopāḥ ! mama **lalitāṁ gatiṁ** **paśyata**
ity āhuḥ, yatas **tan-manās** tad-eka-cittāḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cānyā api
līlānucikīrṣantīnām api tāsāṁ
tad-dhyānādhikya-vaśenonmāda-sañcāri-prābalyena cātmānusandhānāpagamāt
kṛṣṇa-tādātmyam āha caturbhiḥ---**kasyāñcid** iti \| **ahaṁ**
subala-skandhārpita-bāhuḥ **kṛṣṇaḥ** prasiddhaḥ, tasmān mama **lalitām**
atiramaṇīyām \|\|19\|\|

\|\| 10.30.20 \|\|

mā bhaiṣṭa vāta-varṣābhyāṁ tat-trāṇaṁ vihitaṁ mayā \|

ity uktvaikena hastena yatanty unnidadhe'mbaram \|\|

**śrīdhara-svāmī (bhāvārtha-dīpikā) : yatantī** prayatnaṁ kurvatī
**ambaram** uttarīyaṁ vastram **unnidadhe** ūrdhvaṁ dhṛtavatī \|\|20
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato vāta-varṣātas trāṇaṁ
**tat-trāṇam** iti \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vāta-varṣābhyām** iti \|
anukaraṇa-vaśād vāṅ-mātreṇaiva \| kiṁ vā, tat-tal-līlāveśena sākṣād iva
vātādi-sphūrter iti jñeyam \| evam agre dāvāgniṁ paśyata \[22\] ity api
\| **yatantī** iti virahārtyā bala-hāniḥ sūcitā \| **unnidadhe**
udyacchantīti vā śrī-govardhanavad ūrdhvaṁ nitarāṁ dhṛtavatī \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vāta-varṣābhyā** iti \|
tat-tal-līlāveśena sākṣād vātādi-sphūrteḥ \| evam agre dāvāgniṁ paśyata
\[22\] ity api \| atra trāsātirekeṇa śṛṅgāra-rasa-saṅkocān na
tal-līlodāharaṇam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** govardhanoddharaṇa-līlām
āha---**mā bhaiṣṭa** iti \| kācit kṛṣṇāyantī gopavad ācarantīṁ praty āha
\| vyabhicāribhir bhāvair **vāta-varṣābhyāṁ** pīḍyamāne ca duḥkhaṁ
svayaṁ sahamānā vadati \| **vāta-varṣābhyāṁ** bhayaṁ **mā** kuruta \|
**mayā tat-trāṇaṁ vihitaṁ** mayā kṛtam evety uktvā **yatanti** iyaṁ taṁ
kurvati \| **ekena hastena** govardhanavad **ambaraṁ** svottarīyam
**unnidadhe**ūrdhvaṁ dhṛtavatī \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yatantī** prayatnaṁ kurvatī
**ambaram** uttarīya-vastram **unnidadhe** ūrdhvaṁ dhṛtavatī \|\|20\|\|

**\...**

\|\| 10.30.21 \|\|

āruhyaikā[^253] padākramya śirasy āhāparāṁ nṛpa[^254] \|

duṣṭāhe gaccha jāto'haṁ khalānāṁ nanu daṇḍa-dhṛk \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : khalānām** ucchṛṅkhalānām
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nanu** niścaye, sambodhane
vā \| \"nṛpa\" iti pāṭhe āścaryeṇa sambodhanam\| **duṣṭāhe** ! re
kāliya ! **gaccha** ito niḥsara, anyathā daṇḍaṁ kariṣya ity
āha---**jāta** iti \| **nanu** niścitam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : padākramaṇa**-pūrvakam
**āruhya** ity arthaḥ \| **nanu** niścaye, sambodhane vā \| \"nṛpa\" iti
pāṭhe āścaryeṇa sambodhanaṁ \| **duṣṭāhe** iti kāliyasya nyakkāreṇa
sambodhanam \| **gaccha** ito niḥsara, anyathā daṇḍaṁ kariṣya ity
āha---**jāta** iti \| **nanu** niścitaṁ tal-līlāyām etad vākyaṁ
bhāve\'tyanukaraṇaṁ tatrasthasya vākyasya śeṣeṇa tātparyeṇa vā
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kālīya-damana-līlām
āha---**āruhya** iti \| **ekā** kṛṣṇavad ācarantī
śrī-kṛṣṇa-caraṇa-sparśāśayā kāliyavad ācarantīṁ praty **āha** \|
tiraskṛtya sambodhayati--- **ahe ! duṣṭa** ! **gaccha** ! ato niḥsara !
**nanu** niścitaṁ **khalānāṁ** tvad-vidhānāṁ **daṇḍa-dhṛk ahaṁ jātaḥ**
\| kiṁ kṛtvoktavatī ? **āruhya padena śirasy ākramya** iti \| he
**nṛpa** ! iti adbhuta-śravaṇe avadhānaṁ kārayati \| ayam
abhiprāyaḥ---sañcāriṇo bhāvāḥ kutracit pūṭanādivat pratīyamānāḥ,
kutracid dāvāgnivat kāliyavat pratīyamānā duḥkha-hetu-kṛtvāt \| atra
tad-upaśamanārtham evaitāsāṁ yatnaḥ \| ato na kiñcid viruddham iti
\|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : duṣṭāhe** ! he kāliya !
\|\|21\|\|

**\...**

\|\| 10.30.22 \|\|

tatraikovāca he gopā dāvāgniṁ paśyatolbaṇam \|

cakṣūṁṣy āśv apidadhvaṁ vo vidhāsye kṣemam añjasā \|\|

**śrīdhara-svāmī (bhāvārtha-dīpikā) : apidadhvaṁ** nimīlayata \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** tāsu \| **vo**
yuṣmākam \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatra ca** iti \|
ca-kārānvayaḥ kāliya-damana-līlānukaraṇe tv ity arthaḥ \| evaṁ tatra
kṛtaṁ **cakṣūṁṣi** ity-ādy-ukteś ca \| muñjāṭavyām api kṛtaṁ dāvato
rakṣaṇaṁ dvividham evānukṛtam iti jñeyam \| yad vā, tatra tāsu madhye ca
tataś ca mauñjāṭavika-tad-anukaraṇam eva \| pāṭhāntaraṁ spaṣṭam eva \|
**añjasā** anāyāsenaiva \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra ca** iti \|
ca-kāreṇānvayaḥ, kāliya-damana-līlānukaraṇe tv ity arthaḥ \|
\"tatraikovāca he gopā\" iti pāṭhas tu bahutraiva \| re-śabdas tv
ahṛdyatvān nādriyate \| evaṁ śrī-kṛṣṇenāpi tatra ca **cakṣuḥ-pidhānam**
ādiṣṭam iti gamyate \| **dāvāgniṁ paśyatolbaṇam** iti tu tatra
hetu-vākyam \| ulbaṇaṁ cakṣus-tejo-haram ity arthaḥ \| tac ca
nimīlanārtha-vyājād eva \| evaṁ muñjāṭavī-sambandhy api sambandhanīyam
iti pṛthag na varṇitam iti jñeyam \| **apidadhvam** iti dadhas tathoś ca
\[pā. 8.2.38\] iti smaraṇād abhyāsasya bhaṣ-bhāva-prāpter apidadhvadam
iti vaktavye\'pidadhvam iti pāṭha ārṣo lekhaka-pramādajo vā bhaṣ-bhāvo
varga-caturthatvam \| **añjasā** anāyāsenaiva \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** dāvāgni-pāna-līlām
āha---**tatra** iti \| kāliya-damana-dine hrada-tīre rātrau
gokula-vāsi-janasya nāśa-hetum utthite **dāvāgniṁ** smṛtvā kācid āha \|
vastutas tu sañcāriṇo bhāvā evādāhakās tāsv eva dāvāgni-buddhiṁ vidhāya,
ekā kṛṣṇavad ācarantī gopavad ācarantīṁ praty āha---he gopāḥ !
**ulbaṇam** atīva bhayaṅkaraṁ **dāvāgniṁ** paśyata **cakṣūṁṣi āśu**
**apidadhvaṁ** nimīlayata **añjasā** dāvāgni-pānena **vo** yuṣmākaṁ
**kṣemaṁ** vidhāsye \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*\|

**\...**

\|\| 10.30.23 \|\|

baddhānyayā srajā kācit tanvī tatra ulūkhale \|

bhītā sudṛk pidhāyāsyaṁ bheje bhīti-viḍambanam \|\|

**śrīdhara-svāmī (bhāvārtha-dīpikā) : sudṛk** sunayanam **āsyaṁ
pidhāya** \| **sudṛk** varākṣīti vā \| **bhīti-viḍambanaṁ**
bhayānukaraṇam \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tāsāṁ madhye
sambhavatvāt striyā api viśeṣaṇam ity āha---*varākṣī* iti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ **baddhānyayā**
**srajā kācid** ity antaṁ vijātīyam āha \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā
mānasa-ceṣṭā-pradhānānānukaraṇam āha---**baddhā**- iti \| **anyayā**
tābhyo bhinnayā paścād āgatayā dūtī-rūpayā kayācid vṛddhyā
tan-matānusāriṇyā \| yad vā, **anyayā** jagad-vilakṣaṇayā
parama-mṛdulayety arthaḥ \| pūrvaṁ mātrāpi
parama-komala-go-bālādi-rajjubhir eva baddhatvāt \| yad vā, pūrvaṁ
**srajayā** ekayā paścād **anyayā** ca tayaiva **baddhā** pūrvavad
bahudhā bandhārthaṁ tāsāṁ srajo\'pi bandhana-sāmarthyaṁ
tan-matānusāritvaṁ ca sambhaved eva \|

**tanvī** virahārtyā sadya eva kārśyaṁ prāptā \| ata eva prema-viśeṣāt
tayā śrī-bhagavad-bhakta-vaśyatā-guṇa-viśeṣa-maya-līlānukaraṇam \|
tatrānukaraṇe tāsv iti vā \|

**ulūkhala** iti ulūkhalānukāriṇyāṁ kasyāñcid ity arthaḥ \| **sudṛg**
iti dṛgbhyām api cakita-nirīkṣaṇādinā bhayam anucakrur ity arthaḥ \|
mukhaṁ **pidhāya** sva-hastābhyām \| etac ca
bālaka-svābhāvika-bhaya-lakṣaṇaṁ **bhīti-viḍambanaṁ**
kampa-pulakādi-kiñcid-rodana-kāku-vākyādi ca \| evaṁ prāyo bhayādinā
mānasa-ceṣṭānukaraṇam eva dyotitam \| bhayasya mano-viṣayakatvāt \| evam
atyanta-bhakta-vaśyatā-mayī śrī-dāmodara-līlā sarvāsāṁ līlānāṁ madhye
śreṣṭhatameti tad-anukaraṇaṁ \"madhureṇa samāpayet\" iti nyāyena
sarvānte proktam \|

dhenuka-pralambayor vadhaḥ śrī-baladeva-kṛtatvān nānukṛtaḥ \|
kumārī-vastra-haraṇaṁ yajñapatnī-gaṇākarṣaṇaṁ ca lajjayā \| kiṁ vā,
tat-tal-līlā-rasasyātmany eva paryavasānāt tat-tad-anapekṣayā \|
yamalārjuna-bhañjanaṁ ca śrī-dāmodara-līlāntargatatvāt pṛthaṅ nānukṛtam
iti pūrvokta-līlā-kramātikramaś ca tāsāṁ viraha-vihvalatā-varṇanena
śrī-bādarāyaṇer api tādṛśa-bhāvāpattyā tad-anusandhānāpagamāt \| kiṁ vā,
likhita-nyāyena ceṣṭādīnāṁ trayāṇām uttarottarasminn ekaikasya
samavetatayā kevalatva-saṁvalitatvayos tatrāpi nyūnādhikatvayoḥ
kramāpekṣayokteḥ \| yad vā, tāsv eva kevalatva-saṁvalitatvādi-krameṇaiva
tat-tal-līlānāṁ parisphūrteḥ \| yad vā, viraha-kātaratayā tan-manastayā
vā paurvāparyānusandhānābhāvād ity eṣā dik \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : anyayā** pūrvam ukter
vrajeśvarī-ceṣṭā-mātraṁ kurvatyā **tanvī** virahārtyā sadya eva kārśyaṁ
prāptā tatra anukaraṇe \| **ulūkhala** iti ulūkhalānukāriṇyāṁ kasyāñcid
ity arthaḥ \| **sudṛg** iti dṛgbhyām api cakita-vilokanādinā bhayam
anucakārety arthaḥ \| mukhaṁ **pidhāya** hastābhyām eva
bālaka-bhaya-svabhāvaḥ bhītiḥ kṛṣṇasya bhaya-kārṣyaṁ
kampādi-kiñcid-rodana-vākyādi ca tad-anukaraṇaṁ **bheje** \| evam
anyāsām api līlānām anukaraṇaṁ yathārham ūhyam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatra līlānāṁ kramo na
unmatta-tulyatvāt kutracit kasyāścit līlāyā vismṛtiḥ, yathāsurasya
vadhānuktiḥ, tathā vatsāpaharaṇasya pralamba-vadhasyānuktiḥ \|
virahāgni-jvālāvalīḍhatvāt anukṛtir na jātā \| yadyapi
ulūkhala-bandha-līlā prathamam eva jātā, tathāpīdānīm eva smṛti-patham
avatīrṇā \| pūrva-līleyaṁ sukha-rūpā, yathā vrajeśvaryā baddha
ulūkhalena tad-vaśavartī jātaḥ, tathānayā līlayāsmad-vaśavartī
bhaviṣyatīty abhiprāyeṇānte'nucakruḥ \|

**baddhā** ity **anyayā** yaśodā-bhāvanāvatyā **kācit tanvī**
śrī-kṛṣṇavad ācarantī **ulūkhalavad** ācarantyāṁ kasyāñcit **srajā**
mālayā **baddhā** \| viraha-kṛta-dāhāt kṛśa-**tanvī** jātā tāpiṣyatīti
**bhītā** bhayānukaraṇaṁ sañcāri-bhāva-kṛtam eva \| **sudṛk āsyaṁ**
**pidhāyabhīti-viḍambanaṁ** bhīty-anukaraṇaṁ **bheje** \| **sudṛk**
sundarākṣī vā yamalārjuna-bhaṅgādiṁ kramate līlāntargatatvāt pṛthak
noddiṣṭam, viraha-vihvalitatvād vā vismṛtam tan-mate tulyatvoktam \|
evam anyāsāṁ līlānukaraṇam unneyā \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ataś cākasmād unmādasya
prābalye śānte sati kṛṣṇa-tādātmyasyāpi śaithilyam abhūt \| tataś ca
ahaṁ gopīty ātmānam anusandadhānāṁ kāñcid
bhāṇḍa-sphoṭana-haiyaṅgava-moṣaṇa-līlānukaraṇodyatām ālakṣya yogamāyaiva
śrī-yaśodāyamānā tad-ucitaṁ cakārety āha---**baddhā** iti \|
haiyaṅgava-muṣaṁ tu tvāṁ badhnāmīty uktvā **anyayā kācit srajā baddhā
sudṛk āsyam** ācchādya **bhīti-viḍambanaṁ** bhayānukaraṇaṁ **bheje** ity
anvayaḥ \|\|23\|\|

**\...**

\|\| 10.30.24 \|\|

evaṁ kṛṣṇa-pṛcchamānā vṛndāvana-latās tarūn \|

vyacakṣata vanoddeśe padāni paramātmanaḥ \|\|

**śrīdhara-svāmī (bhāvārtha-dīpikā) :** evaṁ punar api vṛndāvane latās
tarūṁś ca kṛṣṇaṁ **pṛcchantyo vanoddeśe** vana-pradeśe \| **vyacakṣata**
apaśyan \|\|24\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vanoddeśe** vana-pradeśe
\|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhāve'py
adhigantavyam---**evam** ity-ādi \| evaṁ tādātmyās te prakṛtāḥ satyaḥ
\|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam** iti
pūrvokta-praśna-prakāreṇa \| yad vā, tat-tal-līlānāṁ
pūrvokta-prakāraka-punaḥ-punar-anukaraṇena \| tatra hetuḥ---**kṛṣṇaṁ**
cittākarṣakam iti **padāni vyacakṣata**, punar bhūmau dṛṣṭi-nipātād
viśeṣeṇācakṣateti \| keśavāṅghri-sparśotsava- \[bhā.pu. 10.30.10\]
ity-ādy-uktau pūrvaṁ kevalaṁ sambhāvanayaiva, adhunā tu sākṣād
evāpaśyann ity arthaḥ \| sākṣād dṛṣṭa-pakṣe ca pūrvaṁ sākṣād dṛṣṭāny api
viraha-vihvalatayā anusandhānābhāvād adṛṣṭānīva syuḥ \| ata eva
nānusṛtāni \| adhunā ca tanmayatvenānukaraṇāt kiñcit tad-upaśāntyā
buddhy-upāyenānusandhāna-pūrvakam apaśyann ity arthaḥ \| ata eva
vi-śabdaḥ **paramātmanaḥ** parama-priyatamasyeti rātrāv api
tal-lakṣaṇais tad-darśane hetuḥ \| anyat tair vyākhyātam \|

yad vā, pradoṣe gate śārada-pūrṇa-candrasya candrikāsu vistṛtāsu dūrād
api spaṣṭatayā tad-darśanam \| yad vā, **evam** ity-ādikam
anuvāda-mātraṁ, praśna-madhya eva pada-darśana-vivakṣayā \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evaṁ** tat-tal-līlānāṁ punaḥ
punar gānānukaraṇayoḥ prakāreṇa tat-prakāra-viśiṣṭaṁ praśnaṁ kurvāṇā ity
arthaḥ \| **paramātmanaḥ** sarveṣām api mūla-svarūpasya **padāni**
**vanoddeśe** **vyacakṣata** ity āścarye yasya munayo vede'pi yathā
kathañcid eva sūcakatayā śabda-rūpāṇy eva **padāni** tarkayanti mātraṁ,
tasyaiva tāḥ sva-vihāra-**vanoddeśe** sākṣāc-caraṇa-cihna-rūpāṇy eva
**padāni vyacakṣata** iti \| aho etan-mātrāṁśe'pi vayaṁ sarve'pi munayo
na tāsāṁ sāmyaṁ prāpnumaḥ, kim punas
tādṛśa-prema-viśeṣāsādita-nitya-tadīyatvādy-aṁśa iti bhāvaḥ\| antarhite
\[bhā.pu. 10.30.1\] ity-ādi-prakaraṇe teṣāṁ vyākhyāyāṁ prathamaṁ
tāpa-mātraṁ, dvitīyaṁ gāna-sahitānveṣaṇaṁ, tṛtīyaṁ
pūtanā-vadhādy-anukaraṇaṁ, caturthaṁ punar apy anveṣaṇaṁ, pañcamaṁ
pada-darśanam iti kramaḥ \| sva-vyākhyāyāṁ prathamaṁ tāpa-mātraṁ,
dvitīyaṁ bāhu-prasāra- \[bhā.pu. 10.29.46\] ity-ādy-anukaraṇaṁ, tṛtīyaṁ
gāna-sahitānveṣaṇaṁ, tatraiva madhye madhye pūtanā-vadhādy-anukaraṇe,
caturthaṁ pada-darśanam iti vivecanīyam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : paramātmanaḥ** sarveṣāṁ
mūla-svarūpasya, **padāni vanoddeśe vyacakṣata** ity āścaryam ity arthaḥ
\| antarhite \[bhā.pu. 10.30.1\] ity-ādi prakaraṇe teṣāṁ
\[śrīdhara-svāmināṁ\] vyākhyāyāṁ prathamaṁ tāpa-mātraṁ, dvitīyaṁ
gāna-sahitānveṣaṇam, tṛtīyaṁ pūtanā-vadhādy-anukaraṇaṁ, caturthaṁ punar
apy anveṣaṇaṁ, pañcamaṁ pada-darśanam iti kramaḥ \| sva-vyākhyāyāṁ
prathamaṁ tāpaḥ, dvitīyaṁ bāhu-prasāra- \[bhā.pu. 10.29.46\]
ity-ādy-anukaraṇaṁ, tṛtīyaṁ gāna-sahitānveṣaṇam, tatraiva madhye madhye
pūtanādy-anukaraṇam, caturthaṁ pada-darśanam iti vivecanīyam \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : evam** iti \| **evaṁ**
pūrvokta-prakāreṇa līlānām abhyāsena kadācit vṛkṣān prati praśnaḥ,
kadācil latāḥ prati, kadācit pūrva-kṛta-līlām anukaraṇaṁ, kadācit
vismṛtānāṁ, punar api vṛndāvana-latās tarūn pṛcchamānā
viraha-kātaryeṇānusandhānābhāvāt \| punaḥ punaḥ **pṛcchantyo**
**vanoddeśe** vihāra-yogye pradeśe **paramātmanaḥ** parama-preṣṭhasya
**padāni** caraṇa-cihnāni **vyacakṣata** apaśyan \| līlānukaraṇasya
phalam etad eveti \| **vyacakṣata** parīkṣaṇa-pūrvakaṁ samyaktayā dṛṣṭvā
tarkitavatyaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : evam** anena prakāreṇa \|
**kṛṣṇaṁ pṛcchamānā** ity ayam atra prakāra-vaipralambhikasyonmādasya
prauḍhimani ātma-vimsṛtau satyāṁ sva-preṣṭha-tādātmyam eva syāt \| yad
uktaṁ---priyāḥ priyasya pratirūḍha-mūrtayaḥ asāv ahaṁ tv iti \[bhā.pu.
10.30.3\], kṛṣṇo'haṁ paśyata gatiṁ \[bhā.pu. 10.30.19\] ity-ādi asyaiva
madhyatve yat kiñcid ātmānusandhānavattve saty anukaraṇam \| yad uktaṁ
prahlāda-carite---kvacit tad-bhāvanā-yuktas tan-mayo'nucakāra ha
\[bhā.pu. 7.4.40\] iti \| atrāpy uktaṁ--- kṛṣṇāyanty apibat stanam
\[bhā.pu. 10.30.15\] ity-ādi \| tasyaiva māndye ātmānusandhānasya
prāyikatve acetaneṣv api taru-gulmādiṣu praśnaḥ \|\|24\|\|

**\...**

\|\| 10.30.25 \|\|

padāni vyaktam etāni nanda-sūnor mahātmanaḥ \|

lakṣyante hi dhvajāmbhoja-vajrāṅkuśa-yavādibhiḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vyaktaṁ** sphuṭam \|
**paramātmanaḥ** śrī-kṛṣṇasya vā **etānīti** kathaṁ jñātam ?
tatrāha---**dhvaje** tāvat-paryantaṁ śrī-kṛṣṇenaivāṅke nidhāya tasyā
nayanāt \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś cānyonyam
āhuḥ---**padāni** iti \| pada-cihnāni **vyaktaṁ** niścitam \| **etāni
nanda-sūnor** eva bhavanti, nānyasya hi, yato **dhvajādibhir**
**vilakṣyante** \| tatraiva hetum āhuḥ---**mahātmanaḥ** mahā-puruṣatvād
ity arthaḥ \| **ādi**-śabdāc cakra-śaṅkhādayaḥ \| atra viśeṣaḥ
śrī-viṣṇu-purāṇe---

> vilokyaikā bhuvaṁ prāha gopī gopa-varāṅganā \|
>
> pulakāñcita-sarvāṅgī vikāsi-nayanotpalā \|\|
>
> dhvaja-vajrāṅkuśābjāṅka-rekhāvanty āli paśyata \|
>
> padāny etāni kṛṣṇasya līlālaṅkṛta-gāminaḥ \|\| \[vi.pu. 5.13.31-32\]
> iti \|

dhvajādīnāṁ dhāraṇa-prayojanam uktaṁ skānde---

> dakṣiṇasya pado'ṅguṣṭha-mūle cakraṁ bibharty ajaḥ \|
>
> tatra namra-janasyogra-saṁsāra-cchedanāya saḥ \|\|
>
> madhyamāṅgulī-mūle tu dhatte kamalam acyutaḥ \|
>
> dhyātṛ-citta-dvirephāṇām lobhanāyātiśobhanam \|\|
>
> padmasyādho dhvajaṁ dhatte sarvānartha-jaya-dhvajam \|
>
> kaniṣṭhā-mūlato vajraṁ bhakta-pāpādri-bhedanam \|\|
>
> vārṣṇi-madhye'ṅkuśaṁ bhakta-cittebha-vaśa-kāriṇam \|
>
> bhoga-sampan-mayaṁ dhatte yavam aṅguṣṭha-parvaṇi \|\|
>
> tathā vāma-padāṅguṣṭha-mūlatas tan-mukhaṁ daram \|
>
> sarva-vidyā-prakāśāya dadhāti bhagavān asau \|
>
> padmādīny api cihnāni tatra dakṣiṇa-pādavat \|\| iti \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś cānyonyam
āhuḥ---**padāni** iti \| pada-cihnāni **vyaktaṁ** sphuṭam eva tāni
**nanda-sūnoḥ padāni lakṣyante** \| kaiḥ ? **dhvajādibhiḥ** **hi**
prasiddho dhvajādīni tatra prasiddhāny evety arthaḥ \| dhvajādi-yoge
hetuḥ---**mahātmanaḥ** parama-puruṣottamasyety arthaḥ \| **ādi**-śabdād
anyāny api \| tatra pādme brahma-nārada-saṁvāde śrī-kṛṣṇam adhikṛtya---

> ṣoḍaśaiva tu cihnāni mayā dṛṣṭāni tat-pade \|
>
> dakṣiṇe cāṣṭa cihnāni itare sapta eva ca \|\|
>
> dhvajā padmaṁ tathā vajram aṅkuśo yava eva ca \|
>
> svastikaṁ cordhva-rekhā ca aṣṭa-koṇaṁ tathaiva ca \|\|
>
> saptāny anyāni pravakṣyāmi sāmprataṁ vaiṣṇavottama \|
>
> indra-cāpaṁ trikoṇaṁ ca kalaśaṁ cārdha-candrakam \|\|
>
> ambaraṁ matsya-cihnaṁ ca goṣpadaṁ saptamaṁ smṛtam \|
>
> ṣoḍaśaṁ ca tathā cihnaṁ śṛṇu devarṣi-sattama \|
>
> jambū-phala-samākāraṁ dṛśyate yatra kutracit \|\| iti \|

krama-dīpikāyāṁ---matsyāṅkuśāra-dara-ketu-yavābja-vajra- \[kra.dī.
3.14\] iti \| śrī-gopāla-tāpinyāṁ---śaṅkha[^255]-dhvajātapatrais tu
cihnitaṁ caraṇa-dvayam \[go.tā.u. 2.59\] iti \| ādi-vārāhe
mathurā-maṇḍala-māhātmye---

> yatra kṛṣṇena saṅkīrṇaṁ krīḍitaṁ ca yathā-sukham \|
>
> cakrāṅkita-padā tena sthāne brahma-maye guṇe \|\| iti \|

evaṁ cakra-śaṅkhātapatrair adhikair ūnaviṁśatiś cihnāni \| skānde tu yac
cakrādi-ṣaṭka-mātram uktaṁ, tat tu śrī-viṣṇv-ādāv eva \| yata ukte
ṣoḍaśa-cihna-prasaṅga eva pādme---

> aṅkāny etāni bho vidvan dṛśyante tu yadā kadā \|
>
> kṛṣṇākhyaṁ tu paraṁ brahma bhuvi jātaṁ na saṁśayaḥ \|\|
>
> dvayaṁ vātha trayaṁ vātha catvāri pañca caiva ca \|
>
> dṛśyante vaiṣṇava-śreṣṭha avatāre kathañcana \|\| iti \|

teṣāṁ niyamo yathā tatra vā---

> madhye dhvajā tu vijñeyā padmaṁ try-aṅgula-mānataḥ \|
>
> vajraṁ vai dakṣiṇe pārśve aṅkuśo vai tad-agrataḥ \|\|
>
> yavo'py aṅguṣṭha-mūle syāt svastikaṁ yatra kutracit \|
>
> ādi caraṇam ārabhya yāvad vai madhyamā sthitā \|\|
>
> tāvad vai cordhva-rekhā ca kathitā pādma-saṁjñake \|
>
> aṣṭa-koṇaṁ tu bho vatsa mānaṁ cāṣṭāṅgulaiś ca tat \|\|
>
> nirdiṣṭaṁ dakṣiṇe pāde ity āhur munayaḥ kila \|
>
> dakṣiṇetara-sthānāni saṁvadāmīha sāmpratam \|\|
>
> caturaṅgula-mānena tv aṅgulīnāṁ samīpataḥ \|
>
> indra-cāpaṁ tato vidyād anyatra na bhavet kvacit \|\|
>
> trikoṇaṁ madhya-nirdiṣṭaṁ kalaśo yatra kutracit \|
>
> aṣṭāṅgula-pramāṇena tad bhaved ardha-candrakam \|\|
>
> bindur vai matsya-cihnaṁ ca ādy-ante vai nirūpitam \|
>
> goṣpadaṁ dvikhuraṁ jñeyam ādy-ādy-aṅguli-mānataḥ \|\|

ity etal-lakṣaṇaṁ tatraiva padmākārā dhvajā proktā prānte
traikoṇikānagha \|\| ity-ādi \| vyākhyāyate try-aṅgula-mānataḥ \|
madhyamāṅguly-agrāt tāvan mānaṁ parityajyety arthaḥ, vakṣyamāṇa-yukteḥ
\| padmasyādho dhvajaṁ dhatte iti skānda-saṁvādāc ca \| yatra kutracid
iti yathā-śobhaṁ bahutrety arthaḥ \| ādiṁ caraṇam aṅguṣṭha-tarjanyor
antarālaṁ yāvan-madhyaṁ madhya-deśaṁ tāvad vyāpya sthitā \| tat
tasyāṣṭa-koṇasya mānam aṣṭāṅgulair jñeyam\| agrato'ṣṭāṅgulīḥ
parityajyety arthaḥ \| svarūpa-māne sthānāsamāveśaḥ sa ca caraṇasya
dairghyaṁ caturdaśāṅgula-pramāṇatvaṁ vistaro ṣaḍ-aṅguli-pramāṇatvam iti
hayaśīrṣa-matsyādi-prasiddhatvāt \| etad-anusāreṇa try-aṅgula-mānata ity
api vyākhyātam \|

vyākhyāsyate cānyatra indra-cāpatvaṁ nirguṇatvāt, tādṛśa-varṇa-mayatvāc
ca \| caturaṅgula-māneneti tāvan-māna-parityāgata uktaṁ,
madhyamāṅguly-adhaḥ sthitatvāt \| tathā dairghyato'pi jñeye śobhāpayogāt
madhya-nirdiṣṭaṁ caraṇa-madhye sthitam aṣṭāṅgula-pramāṇena trikoṇasyādha
ity arthaḥ \| tat-koṭi-dvayasya kiñcit trikoṇa-grāsitvāt \| bindur
ambara-paryāyaḥ \| ayaṁ ca bāhyābhyantara-maṇḍala-dvayātmakaḥ,
dvirekhāsu samanvitam iti tatraiva tal-lakṣaṇokteḥ \| sarva-cihnānām
upari binduḥ, matsyaḥ sarva-cihnānām adhaḥ dvikhuraṁ dviśapham ādyād
bindor dvy-aṅgula-mānata iti \| indracāpādaya ity arthaḥ \|
padmākārāvarta-tulyā prānte traikoṇikaṁ patākā-sthānīyaṁ yasyāṁ, sā \|
saptamyā aluk \| etac ca traikoṇikaṁ dakṣiṇata eva jñeyaṁ, vāmata
ūrdhva-rekhopahateḥ \| ṣoḍaśaṁ cihnaṁ pāda-dvaya eva jñeyam
aniyamenoktatvāt \| jambū-phala-samatayā nirdeśeṇa
tad-varṇa-tad-ākāra-mayam eva tac cihnaṁ, na tu rekhākāraṁ cakra-śaṅkhau
tu---

> vilokyaikā bhuvaṁ prāha gopī gopa-varāṅganā \|
>
> pulakāñcita-sarvāṅgī vikāsi-nayanotpalā \|\|
>
> dhvaja-vajrāṅkuśābjāṅka-rekhāvanty āli paśyata \|
>
> padāny etāni kṛṣṇasya līlālaṅkṛta-gāminaḥ \|\| \[vi.pu. 5.13.31-32\]
> iti \|\|25\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 310) :** padāṅkaḥ---**padāni vyaktam
etāni nanda-sūnor mahātmanaḥ** ity-ādi \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvam anyonyaṁ nirṇetuṁ
kathayati---**padāni** iti \| **nanda-sūnor etāni padāni** nānyasyeti \|
**vyaktaṁ** niścitam \| tatra liṅgam
āhuḥ---**dhvajāmbhoja-vajrāṅkuśa-yavādibhir** upalakṣitāni \|
**ādi**-śabdād anyāny api ṣodāśa-cihnāni santi \| yad uktaṁ nāradaṁ
prati brahmaṇo vākyam---

> yair evaṁ jñāyate devo bhagavān bhakta-vatsalaḥ \|
>
> tāny ahaṁ veda nānyoktiṁ satyam etan mayoditam \|\|
>
> ṣoḍaśaiva tu cihnāni mayā dṛṣṭāni tat-pade \|
>
> dakṣiṇe cāṣṭa cihnāni itare sapta eva ca \|\|
>
> dhvajā padmaṁ tathā vajram aṅkuśo yava eva ca \|
>
> svastikaṁ cordhva-rekhā ca aṣṭa-koṇaṁ tathaiva ca \|\|
>
> saptāny anyāni pravakṣyāmi sāmprataṁ vaiṣṇavottama \|
>
> indra-cāpaṁ trikoṇaṁ ca kalaśaṁ cārdha-candrakam \|\|
>
> ambaraṁ matsya-cihnaṁ ca goṣpadaṁ saptamaṁ smṛtam \|
>
> aṅkāny etāni bho vidvan dṛśyaṁ te tu yadā kadā \|\|
>
> ṣoḍaśaṁ ca tathā cihnaṁ śṛṇu devarṣi-sattama \|
>
> jambū-phala-samākāraṁ dṛśyate yatra kutracit \|\|
>
> kṛṣṇākhyaṁ tu paraṁ brahma bhuvi jātaṁ na saṁśayaḥ \|
>
> tac cihnaṁ ṣoḍaśaṁ proktam ity āhur munayo'naghāḥ \|\| iti \|
>
> dvayaṁ cātha trayaṁ cātha catvāri pañca caiva hi \|
>
> dṛśyante vaiṣṇava-śreṣṭha avatāre kathañcana \|\| iti \|

tathoktaṁ dhāraṇa-hetutvaṁ skānde---

> dakṣiṇasya padāṅguṣṭha-mūle cakraṁ bibharty ajaḥ \|
>
> tatra namra-janasyāri-ṣaḍ-varga-cchedanāya saḥ \|\|
>
> madhyamāṅguli-mūle tu dhatte kamalam acyutaḥ \|
>
> dhyātuś citta-dvirephāṇāṁ lobhanāyātiśobhanam \|\|
>
> padmasyādho dhvajaṁ dhatte sarvān artha-jaya-dhvajam \|
>
> kaniṣṭhā-mūlato vajraṁ bhakta-pāpādri-bhedanam \|\|
>
> pārṣṇi-madhye'ṅkuśaṁ bhakta-citte bhava-śakāriṇam \|
>
> bhoga-sampan-mayaṁ dhatte yavam aṅguṣṭha-parvaṇī \|\|
>
> tathā vāma-padāṅguṣṭha-mūlatas tan-mukhaṁ varam \|
>
> sarva-vidyā-prakāśāya dadhāti bhagavān asau \|\|

padāny api cihnāni tatra dakṣiṇa-pādavat anyonyāpy evam ūhyāni
\|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ trividham
unmādaṁ nirvarṇya tad-anantaraivākasmāt kṛṣṇasya pada-cihnāny ālakṣya
sānanda-vitarkam āhuḥ---**padāni** iti \| dhvajādīnāṁ dhāraṇa-sthānaṁ
prayojanaṁ coktaṁ skānde---

> dakṣiṇasya pado'ṅguṣṭha-mūle cakraṁ bibharty ajaḥ \|
>
> tatra namra-janasyāri-ṣaḍ-varga-cchedanāya saḥ \|\|
>
> madhyamāṅguli-mūle tu dhatte kamalam acyutaḥ \|
>
> dhyātṛ-citta-dvirephāṇāṁ lobhanāyātiśobhanaḥ \|\|
>
> padmasyādho dhvajaṁ dhatte sarvānartha-jaya-dhvajam \|
>
> kaniṣṭhā-mūlato vajraṁ bhakta-pāpādri-bhedanam \|\|
>
> pārṣṇi-madhye'ṅkuśaṁ bhakti-cittebha-vaśa-kāraṇam \|
>
> bhoga-sampan-mayaṁ dhatte yavam aṅguṣṭha-parvaṇi \|
>
> vajraṁ vai dakṣiṇe pārśve aṅkuśo vai tad-agrataḥ \|\| iti \|

tatraiva skānde kṛṣṇam adhikṛtyoktatvāt kaniṣṭhā-mūle'ṅkuśas tat-tale
vajram ity āhuḥ sāmpradāyikāḥ \| pārṣṇāv aṅkuśas tu nārāyaṇāder jñeyaḥ
\| tad eva cakra-dhvaja-kalasa-vajrāṅkuśa-yavā iti ṣaṭ-cihnāni kṛṣṇasya
dakṣiṇa-caraṇe'nyāny api cihnāni vaiṣṇava-toṣaṇīṁ dṛṣṭvā
likhyante---aṅguṣṭha-tarjanī-sandhim ārabhya yāvad-ardha-caraṇam
ūrdhva-rekhā \| cakrasya tale chatram \| ardha-caraṇa-tale
caturdig-avasthitaṁ svastika-catuṣṭayam \| svastika-catuḥ-sandhiṣu
jambū-phala-catuṣṭayam \| svasika-madhye\'ṣṭa-koṇam ity ekādaśa-cihnāni
\|

tathā vāma-padāṅguṣṭha-mūlatas tan-mukhaṁ daraṁ sarva-vidyā-prakāśāya
dadhāti bhagavān asau iti \| madhyamā-mūle\'mbaram
antar-bāhya-maṇḍala-dvayātmakam \| tad-adhaḥ kārmukaṁ vigatajyam \|
tad-adho goṣpadam \| tat-tale trikoṇam \| tad-abhitaḥ kalasānāṁ
catuṣṭayaṁ kvacit tritayaṁ ca dṛṣṭam \|
trikoṇa-tale\'rdha-candro\'gra-dvaya-spṛṣṭa-trikoṇa-koṇa-dvayaḥ \|
tad-adho matsyaḥ \| ity aṣṭau militvā ūnaviṁśatiḥ \|\|25\|\|

**\...**

\|\| 10.30.26 \|\|

tais taiḥ padais tat-padavīm anvicchantyo'grato'balāḥ \|

vadhvāḥ padaiḥ supṛktāni vilokyārtāḥ samabruvan \|\|

**śrīdhara-svāmī (bhāvārtha-dīpikā) : supṛktāni** saṁmiśrāṇi \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvāsāṁ vākyam---**tais
taiḥ** iti \| dhvajādy-upetair ity arthaḥ \| **tasya** kṛṣṇasya \|
**padavīṁ** mārgam \| **anvicchantyo**'nveṣayantyaḥ \| **vadhvā** nāryāḥ
\| **padaiḥ** caraṇa-nikṣepaiḥ \| īrṣyayā **ārtāḥ** \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tais taiḥ**
dhvajādi-lakṣitaiḥ \| vīpsā bāhulyasya kaivalyasya vā vivakṣayā\|
**abalā** virahānveṣāṇābhyāṁ bala-hīnā api **tasya** kṛṣṇasya
**padavīṁ** vartma agrato'**nvicchantyo** mṛgayamāṇāḥ \| agrato
vilokyeti vā \| **vadhvāḥ** kasyāścid gopyāḥ \| yad vā, svabhāvataḥ eva
lajjā-śīlatvāt snuṣāvat sarvataḥ saṅkocitatvena \| kiṁ vā, śrī-yaśodāyā
manoratha-viśeṣeṇa vadhūr iti \| kadācit tan mukhodgatyā gokule
vadhūtvena prasiddhāyāḥ śrī-rādhāyā eva tan-nāmāgrahaṇa-kāraṇaṁ likhitam
eva \| **vadhū**-pada-lakṣaṇam uktaṁ śrī-viṣṇu-purāṇe---

> kāpi tena samaṁ yātā kṛta-puṇyā madālasā \|
>
> padāni tasyāś caitāni dhanyāny alpa-tanūni ca \|\| \[vi.pu. 5.13.32\]
> iti \|

**suṣṭhu pṛktāni** militāni padāni, aṁsa-nyasta-prakoṣṭhatvāt \| evam
ātmārāmatvādinā tāsāṁ mānato'sūyayā vāntarhita iti nirastam \| tāsām
ekasyā nayanāt \| tac ca tatraiva tābhiḥ saha sthitayā tayā kenāpi
saṅketena tato niḥsāritayā tad-arthaṁ dūre prādurbhūtasyāgre
kiyat-pada-prayāṇāntaraṁ milanād ity ūhyam \| **ārtāḥ** sva-parityāgena
tad-eka-parigrahāt \| yad vā, viraheṇa **ārtā** api **samyag**
vicārādi-pūrvakam **abruvan,** anyonyam ūcuḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tais taiḥ** dhvajādi-śobhitaiḥ
\| vīpsā madhye madhye dūrvāmayy-ādi-bhūmau vicchinnatvāt
sthāna-bāhulyasya vivakṣayā \| agrata iti tāvat paryantaṁ kṛṣṇenaivāṅke
nidhāya tasyānayanāt \| **abalā** virahānveṣāṇābhyāṁ bala-hīnā api tasya
kṛṣṇasya **padavīṁ** vartma **anvicchantyaḥ** mṛgayamāṇāḥ \| **vadhvā**
śrī-rādhāyās tasyā eva parama-saubhāgyavatītvena sthāpayiṣyamāṇatvāt
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam asādhāraṇaiś cihnaiḥ
śrī-kṛṣṇasyaitāni padānīti niścitya tan-mārgeṇānyato gatā ity
āha---**tais taiḥ** iti \| dhvajādīnāṁ kṣitau punaḥ punar yad darśane
**padaiś** caraṇa-cihnair **anvicchantyo** mṛgayamāṇāḥ, kṛṣṇenopekṣitā
**abalā** antar-dhyānena garvasyāpahṛtatvāt \| agrataḥ kasmiṁścit
pradeśe kasyāścid **vadhvā** vraja-devyāḥ **padaiḥ** sama-deśa-sthitaiḥ
**supṛktāni** **vilokyārtāḥ** parasparaṁ **samabruvan** kathitavatyaḥ \|

yadyapi munīndreṇa tan-nāma jñāyate, tathāpi sabhāyāṁ śrī-kṛṣṇa-priyāṇāṁ
nāmoktir asāmpratam iti noktaṁ, pūrvaṁ viraha-vihvalitatvāt \|
ārti-saṁvalitā eva **mṛgyamāṇās** tato'py ārti-bharodaya-hetur
vadhū-pada-saṁyukta-pada-darśanam abhūd iti \| ata eva tāsām
agrato'nveṣaṇaṁ pratibandho'pīrṣyā-vaśād eva jāta ity arthaḥ \|
sva-parityāga-pūrvaka-tat-parigrahād everṣyodaya iti \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : supṛktāni** miśritāṇi
\|\|26\|\|

**\...**

\|\| 10.30.27 \|\|

kasyāḥ padāni caitāni yātāyā nanda-sūnunā \|

aṁsa-nyasta-prakoṣṭhāyāḥ kareṇoḥ kariṇā yathā \|\|

**śrīdhara-svāmī (bhāvārtha-dīpikā) :** tena **aṁse** **nyastaḥ**
**prakoṣṭho** yasyāḥ \| **kareṇor** hastinyāḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kasyāḥ** subhāgyāyāḥ \|
**prakoṣṭhaḥ** kara-tala-mūla-bhāgaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ? tad āha---**kasyā**
ity-ādinā dhruvam ity antena \| **nanda-sūnunā** saha **yātāyā** **etāni
kasyāḥ padāni** ? paricīyantām iti śeṣaḥ \| śrī-bhagavatā **svāṁse**
tat-**prakoṣṭhasya nyasanaṁ** ca rasa-viśeṣeṇa \| kiṁ vā, rātrau
skhalantyās tasyāḥ sukha-gamanārthaṁ balād dūre nayanārthaṁ vā \| anena
tasyām adhika-prītiḥ sūcitā \| tām eva dṛṣṭāntenāhuḥ---**kareṇor** iti
\| tayor api kāma-madena prītyā tathaiva gamanāt \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra sarvā
evāhuḥ---**kasyā** iti \| atra strītva-jñānaṁ tat-pādānāṁ laghutvāt,
nimnatva-tad-ucitāṅga-lakṣitatvādinā ca iti jñeyam \| **nanda-sūnunā**
iti pūrvavad **etāni** **kasyāḥ padāni** paricīyantām iti śeṣaḥ \|
śrī-bhagavatā **svāṁse** tat-**prakoṣṭha-nyasanaṁ** ca yadyapi
rasa-viśeṣeṇaiva, tathāpi rātrau skhalantyās tasyāḥ sukha-gamanārthaṁ
balād dūre nayanārthaṁ ca bhavati \| anena tasyām adhika-prītiḥ sūcitā
\| tām eva dṛṣṭāntenāhuḥ---**kareṇor** iti \| tayor api kāma-madena
prītyā tathaiva gamanāt \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kasyāḥ padāni** ity-ādi \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 429) :** atha sarva-saubhāgyavatīm
ūrdhva-maṇeḥ śrī-rādhikāyāḥ sambandhinīṁ līlāṁ varṇayanti---**kasyā**
iti aṣṭabhiḥ ślokaiḥ \| atra **kasyā** (27) iti sarvāsāṁ vākyam \|
**anayā** (28) iti suhṛdām \| **dhanyā** (29) iti taṭasthānām \|
**tasyā** (30) iti pratipakṣāṇām \| **na lakṣyante** (31) iti tāḥ
khedayantīnāṁ sakhīnām \| **imāni** (32) iti tad-asahamānānāṁ
pratipakṣāṇām \| **atrāvaropitā** (33) iti sārdhaṁ punaḥ sakhīnām \|
**keśa**- (34) iti punaḥ pratipakṣāṇām ardham \| **tāni** (34) iti punaḥ
sakhīnām iti jñeyam \| tan-mithuna-viṣayaka-tat-tac-chabda-prayogeṇa
sauhṛdādi-vyañjanāt \| yā tu vilokyārtāḥ samabruvan \[bhā.pu. 10.30.26\]
iti sarvāsām evārtir uktā sāpi svasyotkaṇṭhā-viśeṣeṇa sarvatra
saṅgacchata eva \|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** etāvat-paryantaṁ
sva-sva-maty-anusāreṇānyonya-sammatim antareṇa acetaneṣu praśnaṁ
līlānukaraṇaṁ ca kurvāṇā mṛgyamāṇā āsan \| idānīṁ vadhū-pada-darśanena
bahūnāṁ sañcāri-bhāvānām udayāt ārti-bharākrāntā nirṇetum
icchantyo'nyonyaṁ pṛcchanti---**kasyā** iti \| **etāni padāni kasyāḥ**
patnyāḥ śrī-kṛṣṇasya snehātiśaye\|

nanu bhavatībhiḥ kathaṁ lakṣitaḥ ? tatrāhuḥ---**nanda-sūnunā** iti
para-duḥkhānābhijñatvaṁ sūcitam \| asmat-saṅga-parityajanena sahāyatayā
prabhu-sammānanenāsmat-saṅkoco'pi tayā na kṛta iti bhāvaḥ \|
**aṁsa-nyasta-prakoṣṭhāyāḥ** tenaiva svāṁse nyastaḥ prakoṣṭh[o
cala]{.mark}-sthānaṁ yasyāḥ \|
tatrotprekṣante---dūra-deśa-paribhramaṇena
śrī-kṛṣṇāṅga-saṁsparśa-janita-sāttvika-bhāvodayena cāṅga-śaithilye jāte
śrī-kṛṣṇenaiva svāṁsa-prakoṣṭhaṁ nyasanaṁ kṛtaṁ, tat-padānām
asamagratvād asamyag-dhāraṇāc ceti bhāvaḥ \| \|

yad vā, tasyā eva **etāni padāni,** tasyā eva **aṁse nyastaḥ**
śrī-kṛṣṇena sthāpitaḥ **prakoṣṭho** maṇi-bandha-sthānaṁ yasyāṁ, tasyāḥ
sparśena sāttvika-bhāvodayāt saṁvalat-pada-paṅktyā liṅgena tasyāṁ
premātiśayo jāta iti bhāvaḥ \| yadi bhāvaikatānatā nābhaviṣyat, tadā
sāttvika-bhāvena stambhana-pratibaddho nābhaviṣyad iti \|
kriyā-niṣpattyā jñāyate saṁvalat-pāda-gatitayaiva nīta iti \| na
cāsmad-yūthād vicyutā kācid idānīm eva saṅgateti vācyaṁ, yato\'sau
vilāsam antareṇāpi antardhāna-sāmarthyaṁ jātam iti citram \|

tatrānurūpaṁ dṛṣṭāntam āhuḥ---sparśa-sukhaṁ gaja eva jānāti, atas taṁ
dṛṣṭāntīkurvanti---**kareṇoḥ** hastinyāḥ skandhe **kariṇā** hastinā
hasto yathā nyasyate, tadvat \| **kareṇor** aṅga-saṅgena **kariṇā**
yathā sukhaṁ prāpyate, tadvad iti vā \| ato\'smad-yūtha-madhyasthaiva
tena sahaiva kācid gatā, tasyā eva padāni bahuśo dṛṣṭa-carāṇi
paricīyatām ity arthaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aṁśa-nyasta-** iti \|
yasyāḥ skandhe **nanda-sūnunā** vāma-**prakoṣṭho nyasta** ity arthaḥ
\|\|27\|\|

**\...**

\|\| 10.30.28 \|\|

anayārādhito nūnaṁ bhagavān harir īśvaraḥ \|

yan no vihāya govindaḥ prīto'yam anayad rahaḥ \|\|

**śrīdhara-svāmī (bhāvārtha-dīpikā) : raha** ekānta-sthānam \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pada-cihnais tāṁ
śrī-vṛṣabhānu-nandinīṁ jñātvā tasyāḥ suhṛdāṁ vākyam \| yad vā, taṁ
vāsudevaṁ nayati corayatīty atra \| oṇādiko ḍaḥ \| tayā asmākaṁ
sarvasvaṁ harantyā **yat** yataḥ **harir** api sarva-haraṇo'pi,
**īśvaro**'pi **rādhito** vaśīkṛtaḥ \| **govinda** iti bhakta-vātsalyam
āha \| bhakty-ṛṇāpakaraṇāya gocāraṇam apy aṅgīkṛtavān yaḥ, tasyānyad api
nākāryaṁ kiñcid iti bhāvaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kasyāḥ padāni
caitānīti sandehānantaraṁ niścinvanti---**anayā** iti \| **anayā** saha
nītayā **bhagavān** śrī-kṛṣṇo **rādhitaḥ** \| rādhām ākhyātavān rādhām
ācaṣṭe rādhayatīti rādhi-dhātoḥ kte siddham \| sarvābhyo hy asyām eva
garīyasī prītir iti rādhaiveyaṁ tat-saṅge \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paścāc ca
śrī-rādhā-devyās tāni padāni paricityāśvastās tan-nāma-nirukti-dvārā
tasyā bhāgyaṁ saharṣam āhuḥ---anayeti \| **nūnaṁ** vitarke niścaye vā \|
**hariḥ** sarva-duḥkha-hartā \| **bhagavān** śrī-nārāyaṇaḥ \| **īśvaro**
bhakteṣṭa-pradāna-samarthaḥ, svatantro\'pi vā \| **anayaivārādhitaḥ**
ārādhya vaśīkṛtaḥ, na tv asmābhiḥ \| anyathā asmākam
etad-virahārty-ādy-asambhavaḥ \| rādhayati ārādhayatīti śrī-rādheti
nāma-karaṇaṁ ca darśitam \| **yad** yasmād **govindo** gokulendratvena
tasyā asmākaṁ ca tulyo\'py asau **no**\'smān **vi**śeṣeṇa **hitvā**
dūrato niśi vanāntas tyaktvā \| tatrāpi **rahaḥ** asmad-agamye
ekānta-sthāne yām anayat \|

yad vā, **govinda** evāsāv **anayā ārādhitaḥ** \| tasyāḥ
parama-bhāgya-bodhanārthaṁ govindam eva viśinaṣṭi---**bhagavān**
nijāśeṣaiśvarya-prakaṭana-paraḥ \| ato **hariḥ** sarvārti-hartā \| kiṁ
vā, rūpa-guṇādinā sarva-manoharaḥ \| **īśvaro** vraja-jana-prāṇa-nāthaḥ
\| atas tad-anubhavas tayaiva kṛta iti bhāvaḥ \| anyat samānam \|

**yac**-chabda-dvayaṁ hetos tasyaiva dāṛḍhyārtham \| kiṁ vā, **yat
prītaḥ** \| tasmād **yām anayad** iti vākya-dvaya-kalpanayā yojyam \|
evam agre\'py ūhyam \| yad vā, yad **raho** gacchan \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra sakhīnām antaraṅgatvena
gāmbhīryāt pratipakṣāṇām āpātato duḥkha-vyāptatvāt taṭasthānāṁ ca
tad-anabhiniveśāt prathamaṁ tasyāḥ suhṛda evāhuḥ---**anayā** iti \|
**nūnaṁ** vitarke niścaye vā \| **hariḥ** sarva-duḥkha-hartā \|
**bhagavān** śrī-nārāyaṇaḥ \| **īśvaraḥ** bhakteṣṭa-pradāna-samarthaḥ
svatantro\'pi vā \| **anayaiva ārādhitaḥ** ārādhya vaśīkṛtaḥ, na tv
asmābhiḥ \| rādhayati ārādhayatīti rādheti nāma-kāraṇaṁ ca darśitam \|
tatra hetur---**govindaḥ no**\'smān viśeṣeṇa **hitvā** dūrato niśi
vanāntas tyaktvā \| tatrāpi **rahaḥ** asmad-agamye ekānta-sthāne **yām**
**anayat** \| yad vā, sarvā apy asmān **vihāya** yan gacchann api
**yām** eva **raho\'nayad** ity arthaḥ \|\|28\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 109) :** atha tatraiva
śrī-rādhā-devyāḥ, ādi-purāṇe---

> trailokye pṛthivī dhanyā tatra vṛndāvanaṁ punaḥ \|
>
> tatrāpi gopikāḥ pārtha tatra rādhābhidhā mama \|\| iti \|

pādme kārttika-māhātmye---

> yathā rādhā priyā viṣṇos tasyāḥ kuṇḍaṁ priyaṁ tathā \|
>
> sarva-gopīṣu saivaikā viṣṇor atyanta-vallabhā \|\| iti \|

ata eva tasyā eva pramādhikyaṁ varṇitam āgneye vāsanā-bhāṣyoddhṛtaṁ
vacanam---

> gopyaḥ papracchur uṣasi kṛṣṇānucaram uddhavam \|
>
> hari-līlā-vihārāṁś ca tatraikāṁ rādhikāṁ vinā \|
>
> rādhā tad-bhāva-saṁlīnā vāsanāyā virāmitā \|\| iti \|

navamāvasthā-prāptatvena praśnādi-vāsanāyā virāmitā, tasyām asamarthety
arthaḥ \| tasmād anena sarva-vraja-devīṣv api śraiṣṭhyādi-cihnena
śrī-rāsa-vihāre tābhir eva svayaṁ kasyāḥ padāni \[bhā.pu. 10.30.27\]
ity-ādinā varṇita-saubhāgyātiśayā śrī-rādhikaiva bhavet \| atas
tan-nāmnaiva tāḥ sūcayāmāsuḥ---**anayārādhita** iti \|

**anayā** rādhayā **bhagavān rādhitaḥ** sādhito vaśīkṛta ity arthaḥ \|
**nūnam** iti vitarke \| yataś ca rādhayatīti niruktyā tasyā rādheti
saṁjñāpi jāteti bhāvaḥ \| rādhitatve hetuḥ---**yan na** iti \|
**govindaḥ** śrī-gokulendraḥ \|\|28\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 285) :** atha tā
līlāvasthā-bhedenaikaikā abhisārikā, vāsaka-sajjā, utkaṇṭhitā, khaṇḍitā,
vipralabdhā, kalahāntaritā, proṣita-bhartṛkā, svādhīna-bhartṛkā ity
aṣṭau nāmāni bhajanti \| tathā parasparaṁ bhāvānāṁ
sādṛśya-kiñcit-sādṛśyāsphuṭa-sādṛśyāni \| virodhitvaṁ caitad
bheda-catuṣṭayāt punaś catvāri sakhī, suhṛt, taṭasthā, prātipakṣikī ceti
\| bhāva-bhedāś ca sthāyi-nirūpaṇe jñeyāḥ \|

tatra sakhī, yathā apy eṇa-patnī \[bhā.pu. 10.30.11\] ity-ādi dvaye
purato darśanīyā \| atra hi tanvan dṛśāṁ sakhi sunirvṛtim iti
svīya-tad-didṛkṣā-dyotanāt \| sakhīti
tad-darśana-sukhopabhoga-saubhāgya-bhāgitā-sāmyena tasyāṁ sakhyāropaṇāt
kānteti kṛṣṇa-saṅginyāḥ saubhāgyātiśayasya cānumodanāt sakhyam eva
spaṣṭam \| ata eva tal-līlānumodanam api bāhuṁ priyāṁsā- \[bhā.pu.
10.30.12\] ity-ādinā \|

suhṛd yathā---**anayārādhita** iti \| asyāś ca
tad-bhāgya-mātra-praśaṁsanāt vyaktaṁ sauhṛdyam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** **yad**
yasmāt **prītas** tasyām iti śeṣaḥ \|\|28\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ svasmin
doṣa-sad-bhāvaṁ cākalayya parityāga-liṅgena tasyāṁ doṣābhāvaṁ
guṇa-sad-bhāvaṁ cākalayya parigraha-liṅgena tasyāḥ saubhāgyaṁ bahudhā
varṇayantyo\'nyonyam āhuḥ---**anayā** iti \| yayā sahāntarhitaḥ, tayā
**anayā** iti aṅgulyā pada-paṅktiṁ darśayitvāhuḥ---yasyā etāni padāni
iti \| **nūnaṁ** niścayena \| **īśvara ārādhitaḥ** īśvarārādhanāc ca
saubhāgyā jātā \| kīdṛśī ? hari-sambandhena sarva-saukhya-viśiṣṭā yady
asmābhir ārādhitas tathāpi tayā prāptam ārādhana-phalaṁ yat, tad
asmābhiḥ prāptam iti prakāra-viśeṣa-jñānāt \| anārādhita evābhāvāt
yato\'smābhir viraha-duḥkham anubhūyate \| yady asmābhir
ārādhito\'bhaviṣyat, tadāsmākaṁ viraha-janita-duḥkhaṁ nābhaviṣyad iti \|
kriyātivatyānumīyate \| **yato no**\'smān **vihāya** **govindaḥ**
gokulendraḥ sarvatra samo\'pi **prītaḥ** svāṁ prītiṁ prakaṭayan **yāṁ
rahaḥ** asmad-dṛg-agocare deśe\'**nayan** prāpitavān \|

yad vā, **bhago** bhāgyaṁ tad**vān** nanda-putratvāt sarva-sukha-pūrṇaḥ
**hariḥ** dāvāgni-pānādinā sarva-vrajasya duḥkha-haraṇa-śīlaḥ \|
**īśvaraḥ** kartum akartum anyathā kartuṁ samarthaḥ \| tathā hi, yūthaśo
militāsu madhura-rasaṁ sañcārayituṁ samarthatvāt mūlyam antareṇa dāsī
bhavitum āgatānām asmākaṁ dāsyam aṅgīkartuṁ samarthatvād iti \| asmākam
etad vaiparītyaṁ jātaṁ tulyatve\'pi govindasya guṇāḥ yathā tena tasmād
anukūlā jātāḥ \| asmākaṁ daurbhāgyena pratikūlā jātā iti \| tayā kṛte
govindārādhane jñāte sati asmābhir api tathānuṣṭheyam iti tātparyārthaḥ
\|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pāda-cihnair eva tāṁ
śrī-vṛṣabhānu-nandinīṁ paricityāntar-āśvastā
bahu-vidha-gopī-jana-saṅghaṭṭe tatra bahir aparicayam ivābhinayantyas
tasyāḥ suhṛdas tan-nāma-nirukti-dvārā tasyāḥ saubhāgyaṁ sa-harṣam
āhuḥ---**anayā** iti \| **nūnam** iti niścaye \| **harir**
bhakta-jana-duḥkha-hartā, **bhagavān** nārāyaṇaḥ, **īśvaro**
bhaktābhīṣṭa-dāna-samartha **ārādhitaḥ** \| **nas** tv asmābhiḥ **yato
no vihāya** ity-ādi \| tataś ca rādhayaty ārādhayatīti rādhā iti nāma
vyaktībabhūveti\| muniḥ prayatnena tadīya-nāmāpy adhāt, paraṁ kintu
tad-āsya-candrāt svayaṁ nireti sma \| kṛpā nu tasyāḥ saubhāgya-bheryā
iva vādanārtham \|

yad vā, he **anayāḥ** ! atimahīyasyā tayā saha vṛthaiva sāmyāhaṅkārād
anītimatyaḥ ! **nūnaṁ harir ayaṁ rādhitaḥ** rādhām itaḥ prāptaḥ \|
śakandhāditvāt para-rūpam \| **bhagavān** sundaraḥ kāmāturaḥ sva-kīrtiṁ
prakhyāpako vā \| bhagaṁ śrī-kāma-māhātmya-vīrya-yatnārka-kīrtiṣu ity
amaraḥ \| **īśvaraḥ** yuṣmān vañcayituṁ samarthaḥ \| **yad** yasmān
**naḥ** sundarīr **vihāya** **govindaḥ** gās tasyā indriyāṇi ramaṇārthaṁ
vindati vindayatīti vā saḥ \|

tasyāś ca pada-cihnāni ujjvala-nīlamaṇi-taṭ-ṭīkā-dṛṣṭyā
likhyante---vāma-caraṇasyāṅguṣṭha-mūle yavaḥ \| tat-tale cakram \|
tat-tale chatram \| tat-tale valayam \| tarjany-aṅguṣṭha-sandhim ārabhya
vakra-gatyā yāvad-ardha-caraṇam ūrdhva-rekhā \| madhyamā-tale kamalam \|
tat-tale dhvajaḥ sa-patākaḥ \| tad-upari vallī puṣpaṁ ca \|
kaniṣṭhā-tale'ṅkuśaḥ \| pārṣṇāv ardha-candraḥ\| ity ekādaśa \|
dakṣiṇa-caraṇe\'aṅguṣṭha-mūle śaṅkhaḥ \| tat-tale gadā \| kaniṣṭhā-tale
vedī \| tat-tale kuṇḍalam \| tat-tale śaktiḥ \| tarjany-ādy-aṅguli-tale
parvataḥ \| parvata-tale rathaḥ\| pārṣṇau matsyaḥ ity aṣṭau \| militvā
ūnaviṁśati \|\|28\|\|

**\...**

\|\| 10.30.29 \|\|

dhanyā aho amī ālyo govindāṅghry-abja-reṇavaḥ \|

yān brahmeśo ramā devī dadhur mūrdhny agha-nuttaye \|\|

**śrīdhara-svāmī (bhāvārtha-dīpikā) :** he **ālyaḥ** sakhyaḥ ! **aho
dhanyā** atipuṇyā **govindāṅghry-abja-reṇavaḥ** \| tatra hetuḥ---**yān**
iti \| asmābhir apy etad reṇv-abhiṣekeṇa tathaiva kṛṣṇaḥ prāptuṁ śakya
iti bhāvaḥ\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : āliḥ** satre sakhī-paṅktyoḥ
iti yādavaḥ \| **dhanyā** nirapekṣāḥ sva-saṅgi-puruṣāṇāṁ ṣādhanāntaraṁ
vinaiva pāvana-samarthāḥ \| nirapekṣo guṇaiḥ pūrṇo dhanya ity ucyate
budhaiḥ iti yādavaḥ \| *tatra* dhanyatve \| *iti bhāva* iti mūrdhni
dhṛta-kṛṣṇa-pāda-reṇunā hata-sarva-pāpānāṁ śuddhāntaḥ-karaṇānāṁ
kṛṣṇa-prāptir na durghaṭeti tātparyam \| idaṁ taṭasthānām vākyam \|

\[viśvanāthaḥ\] taṭastha-pakṣās tu tatrānavadadhānāḥ kṛṣṇa-padāny
evālakṣyāhuḥ---**dhanyā** iti \| brahmādyā **agha-nuttaye**
viccheda-duḥkhāpanayanāya **yān** **mūrdhni dadhur** ity aparāhṇe
goṣṭhāgamana-samaye kṛṣṇa-sahacara-bālakaiḥ pratyahaṁ te svargād
avaruhya kṛṣṇa-pāda-dhūli-grāhiṇo dṛśyanta eva \| yad
vakṣyate---vandyamāna-caraṇaḥ pathi vṛddhaiḥ \[bhā.pu. 10.35.22\] iti \|
vandinas tam upadeva-gaṇā ye \[bhā.pu. 10.35.21\] iti ca \| vayaṁ tu
lajjayaiva yad dhartuṁ na śaknumaḥ, tenaiva tāvad aghaṁ prāpnuma iti
bhāvaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : agha-nuttaye** ity aghaṁ
duḥkhaṁ tad vayam api gṛhṇīmaḥ \| viśada-jyotsnāyāṁ spaṣṭam eva
pada-lakṣma lakṣyate \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : amī** ime \| **ālya** iti
sambodhanam \| tatra sarvāsām aikamatyārthaṁ bhakti-viśeṣa-jananārthaṁ
vā dhāraṇe sarveṣāṁ prādhānya-vivakṣayā ca-śabdāprayoge'pi teṣāṁ
yathottaraṁ śraiṣṭhyam ūhyam \| kṛṣṇasya paścāt **pādābja-reṇūn**
gṛhṇanto **brahmeśādayaḥ** sadaiva tābhir dṛśyante \| ato dṛṣṭam eva
varṇyate---na tv aiśvaryābhiprāyeṇa \|

**devī** iti śrī-vṛṣabhānu-gopa-nandinī-vyāvṛtty-artham \| yad vā,
tad-reṇu-dhāraṇena lakṣmyāṁ bhakty-udayenoktaṁ---devī pūjyeti \| yad vā,
śrī-rādhāyā lakṣmyāś ca prāyaḥ padāni tulyatvāt sandeho
vyavacchidyate---devīti \| devītvena lakṣmyā bhūmy-asparśatvāt \| yad
vā, devī vraja-devī śrī-rādhaiva \| **mūrdhnīti** bhakti-bharaṁ
dyotayanti \| **agham** aparādho virahādi-duḥkhaṁ vā \| atas te'naghā
eva \| asmākaṁ ca bhaktyā tad-adhāraṇād aghaṁ muktam eveti bhāvaḥ \|
anyat tair vyākhyātam \|

yad vā, **reṇava** eva **dhanyā** uttamāḥ,
śrī-kṛṣṇa-rūpa-parama-dhana-dāna-yogyā vā \| yad vā, **amī**
vaikuṇṭhādau vartamānā goṣṭhāṅgana-patinā vā pūrva-dṛṣṭā vā \| asyāḥ
padair spṛṣṭās ta eva dhanyāḥ \| eṣā mātsaryoktiḥ \| yad vā, ime reṇava
**ālyaś** ca imā dhanyāḥ \| govinda-nītatvād gauraveṇa bahutvam \| evaṁ
dṛṣṭāntatvena reṇūnām iva tasyā api dhanyatvam abhipretam\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas taṭasthā
āhuḥ---**dhanyā** iti \| **amī** ime \| **ālyaḥ** iti sambodhanaṁ
sama-duḥkhatvena prāyaḥ sarvāsām eka-bhāvāt, sarvāsām eva yugapat
sambodhanaṁ camatkārātiśayāt\| **dadhur** iti atīta-nirdeśo
niścaya-jñāpanārthaḥ \| **brahmādīnāṁ** yathottaraṁ śraiṣṭhyam ūhyam \|
**ramāyās** tu viśeṣaṇaṁ tathāpi śraiṣṭhya-bodhanārthaṁ **mūrdhnīti**
bhakti-bharaṁ bodhayati \| **agham** aparādho virahādi-duḥkhaṁ vā \|
dhanyatve hetuḥ---**govindāṅghrīti** supāṁ sulug iti ṣaṣṭhī-luk
chāndasaḥ \| tat-sambandhena dhanyā ity arthaḥ \| ata eva **yān** iti \|
ato **reṇavo**\'pi tat-sambandha-lābhena dhanyāḥ, vayaṁ tu tad-abhāvāt
tato\'pi tucchā iti bhāvaḥ \| iyaṁ ca tat-pāda-reṇūnāṁ māhātmya-bhāvanā
prema-kṛtaiva \| premā hy asad api māhātmyaṁ sphārayati kim uta sat \|
tatas tad-atiśayas tu tad-atiśayam eva \| yathābhīṣṭa-carite \| kiṁ vā,
are ācaritaṁ tapas tapasvinyā yad iyam avaniḥ \[bhā.pu. 5.8.23\] ity-ādi
gadye tena sva-mṛga-pada-sparśena pṛthivyā bhāgyaṁ varṇitam \|\|29\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 311) :** \[uddīpaneṣu\]
pada-dhūliḥ---**dhanyā** iti \| atra premaiva tad-utkarṣaṁ gamayati, na
tv aiśvarya-jñānam \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
caraṇa-rajo\'bhinandantya ūcuḥ---**dhanyā** ity-ādi \| **aghaṁ**
duḥkham, tan-**nuttaye** tan-nāśāya \| **dhanyāḥ** sukhadā ity arthaḥ \|
**yān brahmādyā mūrdhnā dadhuḥ,** tasmād vayam api tathā kurma ity
arthaḥ \|\|29\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** virahārti-bhareṇa
vipruṣṭa-cetanās tasyā bhāgyam abhinandya gūḍha-mātsaryā taṭasthatām
avalambya parasparaṁ kathayanti---**dhanyā** iti \| he **ālyaḥ** he
sakhyaḥ ! iti sambodhane \| reṇu-dhāraṇe sarva-sammaty-avadhāraṇārtham
\| **aho** iti durlabha-lābhe \| **amī** darīdṛśyamānāḥ **govindasya**
caraṇābja-sambandhino **reṇavo dhanyā** uttamāḥ puṇyā ity arthaḥ\| yad
vā, dhanyā dhana-vahā reṇu-dhāriṇo dhana-lābho bhavati \| atra dhanaṁ
kiṁ rati-mukhaṁ tad asmākaṁ hastād galitam etad-reṇu-dhāraṇe tal-lābho
bhaviṣyatīti tātparyārthaḥ \| **yān** reṇūn **brahmā** brahmāṇḍādhikārī,
**īśaḥ** saṁhārādhikṛtaḥ, **ramā** lakṣmīḥ sarva-sampatti-dānādhikṛtā,
**devī** dyotamānā bhāryātvāt \| yān reṇūn **mūrdhni dadhuḥ**
dhārayāmāsuḥ \|

prayojanam āhuḥ---**agha-nuttaye** pāpa-nāśārtham \| yadyapi teṣāṁ pāpaṁ
viśeṣato nopalabhyate, tathāpi vicārayanti \| tathā hi, brahmaṇaḥ pāpaṁ
kiṁ ? bhagavat-pratikūlebhyo'surebhyo vara-dānam \| tal-lakṣaṇam,
rudrasya pākhaṇḍa-pravartana-lakṣaṇaṁ pāpaṁ, ramāyā asura-rākṣasebhyo
vibhūti-vitaraṇa-lakṣaṇaṁ pāpaṁ, tasyā apanuttaye \|

yad vā, vyabhicāri-bhāva-sṛṣṭatvāt brahmaṇaḥ pāpam, eteṣāṁ bhāvānāṁ
tāmasa-harād rudrasya pāpam, asmat-sahāyyākaraṇāt ramāyāḥ pāpam \|
eteṣāṁ pāpānāṁ **nuttaye** nāśāya \| ete **brahmādayo** reṇūn **dadhuḥ**
\| asmākaṁ pāpāsambhavāt kim-arthaṁ dhārayiṣyāmaḥ ? iti bhāvaḥ \|

yad vā, punar apy ātma-nyāyaṁ sambhāvyāhuḥ---yathaite reṇu-dhāraṇena
niṣpāpāḥ jātāḥ, tathā vayam api asmābhir api māna-lakṣaṇam
adhamācaritasya phalaṁ viraha-duḥkham anubhūyate \| etad-rasābhiṣekena
niṣpāpānām asmākaṁ svata eva viraha-duḥkha-nivṛttir bhaviṣyatīti
vyañjitam iti \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taṭastha-pakṣās tu
tatrānavadadhānāḥ kṛṣṇa-padāny evālakṣyāhuḥ---**dhanyā** iti \|
**brahmādyā agha-nuttaye** viccheda-duḥkhāpanodanāya **yān mūrdhnā
dadhur** ity aparāhṇe goṣṭhāgamana-samaye kṛṣṇa-sahacara-bālakaiḥ
pratyahaṁ te svargād avaruhya kṛṣṇa-pāda-dhūli-grāhiṇo dṛśyanta eva \|
yad vakṣyate---vandyamāna-caraṇaḥ pathi vṛddhaiḥ \[bhā.pu. 10.35.22\]
iti \| vandinas tam upadeva-gaṇā ye \[bhā.pu. 10.35.21\] iti ca \| vayaṁ
tu lajjayaiva yad dhartuṁ na śaknumaḥ tenaiva tāvad **aghaṁ** prāpnuma
iti bhāvaḥ \|\|29\|\|

**\...**

\|\| 10.30.30 \|\|

tasyā amūni naḥ kṣobhaṁ kurvanty uccaiḥ padāni yat \|

yaikāpahṛtya gopīnāṁ raho[^256] bhuṅkte'cyutādharam \|\|

**śrīdhara-svāmī (bhāvārtha-dīpikā) :** anyā āhuḥ---**tasyā** iti \|
**gopīnāṁ** sarvāsām \| ayaṁ bhāvaḥ---bhaved[^257] evaṁ, yadi tasyāḥ
padāni sampṛktāni na bhaveyuḥ, tāni tu no duḥkhaṁ **kurvanti** iti
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *anyāḥ* pratipakṣāḥ \|
nanu kṛṣṇa-reṇuṁ dhṛtavatīnāṁ kutaḥ śokaḥ ? tatrāhuḥ---**tasyā** iti \|
*ayaṁ bhāva* iti---*bhaved evaṁ* śokābhāvo nāpi syāt, sapatnyāḥ sukhaṁ
duḥsaham ity arthaḥ \| **acyutaṁ** satata-syandamānāmṛtam **adharam**
iti tasyāḥ sandaśyādhara-pātaṁ saṁsmṛtya **naḥ kṣobha** iti \|

\[viśvanāthaḥ\] pratipakṣa-sakhya āhuḥ---tasyā iti \| **uccaiḥ**
kurvanti janayanti \| **gopīnāṁ** sarvāsām evāsmākaṁ
bhogy**ācyutādharam** ekaiva **rahaś** cārayitvā **bhuṅkte**\| tayaiva
kāminyā kenāpi karmaṇainaṁ vaśīkṛtyāsmān premavatīs tyājayitvā kṛṣṇa
etāvad-dūram ānīta iti bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tasyā amūnīty-ādi \|
iyam anyāsām uktiḥ \| ete reṇavo grahītuṁ yujyata eva\| kintu tasyā
amūni pada-cihnāni naḥ kṣobhaṁ yata uccaiḥ kurvanti tasmān na
grahītavyāḥ \| tayā kim aparāddham ? ity āha---yaikety-ādi \| sā
sarvādhikā tayaiva na gaṇitam \| katham ātma-saravīr imāḥ svayam ekāham
asya sāṅge gacchāmīti evaṁ na gaṇayitvā acyutādharaṁ sarvāsām eva
gopīnāṁ dhanaṁ, dhivi-prīṇane ity auṇādika-pratyaye siddham \| **raho**
rahasi ekā satī **bhuṅkte** \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-candrāvalyāḥ sakhīnām
uktiḥ---tasyā iti \| **uccair** adhikaṁ **kṣobhaṁ** vaikalyaṁ pūrvokter
dhairya-hāniṁ vā \| yad vā, uccair garvād uccatarāṇy asmān mūrdhnopary
arpitāni vety arthaḥ \| **apahṛtya** iti ekākitvena rahasi bhogāt \| yad
vā, cauryeṇa tayā nītatvād eva so'smān vihāyātrāgataḥ \| anyathā katham
āgacchet ? iti bhāvaḥ \| **gopīnāṁ** sāmānyataḥ sarvāsām eva \| "dhanam"
iti pāṭhas teṣāṁ sammataḥ, "sarvasvam" iti vyākhyānāt[^258] \| anyathā
"gopīnāṁ bhogyam" ity eva vyākhyātaṁ syāt \| **acyutasya** tāṁ
tyaktvānyatra kvāpy agacchato'**dharam** iti \| yad vā, tasmād acyutā
avicchinnā satīti ciraṁ bhogo'bhipretaḥ \| śleṣeṇa cyuto'sman-mukhād
galito yo'dharaḥ, tam iti nijocchiṣṭa-bhogas tasyāḥ sūcitaḥ \| ime
reṇava ālyaś ca imā **dhanyā** ity etat-pakṣe uccair asmad-atikramaṇād
uccāny api kṣobhaṁ kurvanti kim ? kākvā, api tu naivety arthaḥ \| evam
eṣā sarvāsām evoktir jñeyā \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratipakṣā āhuḥ---tasyā iti
\| **uccair** adhikam \| **kṣobham** atiduḥkham \| **apahṛtya** iti
ekākitvena **rahasi** bhogāt \| yad vā, cauryeṇa tayā māyāvinyā nītatvād
eva so'smān vihāyātrāgataḥ \| anyathā katham āgacchet ? iti bhāvaḥ \|
gopīnāṁ sāmānyataḥ sarvāsām \| asmākam eva dhanam iti pāṭhaḥ kvacit \|
sa ca prāyaḥ sarvatvam iti teṣāṁ vyākhyām avīkṣya \| "rahaḥ" iti pāṭhas
tu sarvatra \| acyutasya tāṁ tyaktvānyatra kvāpy agacchato'dharam iti
\|\|30\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 287) :** atha prātipakṣikā
yathā---**asyā** iti \| atha prakaṭa eva matsara iti tābhyo
vilakṣaṇatvam \| tathaiva śrī-harivaṁśādau pārijāta-haraṇe śrī-rukmiṇīṁ
prati satyabhāmāyāḥ \| spaṣṭam \|\| **(360)**
asūyānyodaya-dveṣe---**tasyā amūni naḥ kṣobham** ity-ādau \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** anyāḥ
kāścid ūcuḥ---tasyā ity-ādi \| ete reṇavo mūrdhni dhartuṁ yujyante eva
\| kintu **tasyā amūni padāni no**'smākaṁ **kṣobhaṁ kurvanti** \| tayā
kim aparāddham? ity āhuḥ---yaikety-ādi \| **gopīnāṁ** sarvāsām eva
**dhanam** **acyutādharam** apahṛtya **yā ekā** satī **bhuṅkte** \|
pradhānāyā naitad ucitam iti naikākī miṣṭam aśnīyāt ity-ukteḥ \|\|30\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kevalasya govindasya
padābja-reṇūnām etādṛśa-māhātmyaṁ tayā saṁvalitasya naitādṛśaṁ
pariṇāma-virasatvāt madhu-viṣa-sampṛktānnavat iti parīkṣantya
āhuḥ---**tasyā amūni padāni no'smākaṁ kṣobhaṁ kurvanti**, viraha-duḥkhād
apy adhikaṁ duḥkhaṁ dadatīty arthaḥ\| yad vā, **tasyāḥ padāni uccair**
iti śrī-kṛṣṇa-padopari vilāsa-viśeṣeṇa nikṣiptāni **no**'smākam
**uccair** adhikaṁ **kṣobhaṁ kurvanti** \| viraha-duḥkhād apy adhikaṁ
duḥkhaṁ dadatīty arthaḥ \| no'smākaṁ kṣobhaṁ dhairya-cyutim
anveṣaṇa-pratibandhaṁ kurvanti\|

tatra hetum āhuḥ---**yat** yasmāt **yā ekā** **gopīnāṁ** sadā surakṣitam
api sarvasvaṁ, cauryeṇāpahṛtya **rahaḥ**
asmat-praveśāyogye'**cyutādharaṁ** kṣaṇam api vilāsa-cyuti-rahitas
tasyādharam asmān apṛṣṭaiva **bhuṅkte** iti sābhilāṣerṣyaṁ vacanam \|
ato reṇu-dhāraṇam asmākaṁ nocitam iti bhāvaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratipakṣa-sakhya
āhuḥ---tasyā iti \| **uccaiḥ** kartuṁ janayantī **gopīnāṁ** sarvāsām
evāsmākaṁ bhogyam **acyutādharam** **ekaiva rahaś** corayitvā
**bhuṅkte,** tayaiva kāminyā kenāpi karmaṇainaṁ vaśīkṛtya asmān
premavatīs tyājayitvā kṛṣṇa etāvad dūraṁ nīta iti bhāvāh \|\|30\|\|

**\...**

\|\| 10.30.31 \|\|

na lakṣyante padāny atra tasyā nūnaṁ tṛṇāṅkuraiḥ \|

khidyat-sujātāṅghri-talām unninye preyasīṁ priyaḥ \|\|

**śrīdhara-svāmī (bhāvārtha-dīpikā) :** tad-asampṛktān kevalaṁ
kṛṣṇa-pāda-reṇūn eva vicinvatyas tān dṛṣṭvā punar atyantaṁ samatapan \|
tad āha śloka-trayeṇa---**na lakṣyanta** iti \| **khidyatī sujāte**
sukumāre **aṅghri**-tale yasyāḥ, tām **unninye** skandham āropitavān
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad-asampṛktān* tasyāḥ
pādair amiśritān \| tat tāpam āha---udūhya nayanena bhā-sambandhābhāvāt
padādarśanam api \| śokas tv etādṛśa-premā nāsmāsv iti hetoḥ \|\|31\|\|
\[*etad-anantaraṁ viśvanāthaḥ*\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : unninye** skandham
āropitavān \[bhā.dī.\] iti skandha āruhyatām \[bhā.pu. 10.30.39\] iti
vakṣyamāṇānusāreṇa tair vyākhyātam \| **preyasīṁ** priyatamāṁ **priya**
iti paiśunyoktiḥ\| antya-pakṣe cānyonyaṁ priyatvena, tatrāpi
preyasītvena sarvābhyas tasyāṁ prītir adhikā sūcitā \| ata **unnayanaṁ**
yuktam eveti bhāvaḥ \| yad vā, **unninya** iti hastābhyām utthāpyāṅke
kṛtvā vā ninya iti jñeyam \| tathā saty eva
tādṛśāliṅganādi-rasa-sampattyā preyasītvaṁ susidhyed iti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : na lakṣyante** iti \|
matsaroktitvāt skandham āropitavān iti tair vyākhyātam \| atra tān
dṛṣṭveti tad-asampṛktān dṛṣṭvety arthaḥ \| yad vā, sakhyo'py āhuḥ---neti
\| sakhī-vākyatvād eva---**khidyad** ity-ādi preyasīm atiśayena
tat-prīti-viṣayām ity arthaḥ \| **unninye** hastābhyām aṅke vidhāya
ninya ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** kiyad
dūraṁ gatvā na calitavatī, yatas tṛṇāṅkuraiḥ khidyat-sujātāṅghri-talām
\| katham anumitam ? tatrāhuḥ---**na lakṣyanta** ity-ādi \| **priyatvāt
preyasītvāc** ca yogyam evaitat \|\|31\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pradeśāntare gatvā tāny
anālakṣya tarkayanti \| etāvat-paryantaṁ tasyāḥ padāṇi śrī-kṛṣṇa-padaiḥ
saha samāgatāni ito\'gre na [tal]{.mark} **lakṣyante** \| tatra hetuṁ
kalpayanti---**na lakṣyante** kevalam asya padāni lakṣyante\'to reṇūn
dhārayiṣyāma iti \| lakṣyante na tasyāḥ, tatra mātsaryeṇa hetuṁ
kalpayanti \| bahu-tṛṇavat pradeśa-paribhramaṇena **tṛṇāṅkuraiḥ
khidyantī sujāte aṅghri-tale** yasyāḥ, tām **unninye** hastābhyām
utkṣipyad ūrdhvam unnītavān \| tathā
satkṛtyāliṅgana-cumbanādi-sukha-viśeṣaṁ dattavān \| svayam api **priya**
iti \|

nanu prabhuś cet katham **unninye** ? tatrāhuḥ---**preyasīṁ**
mādṛśībhyas tasyāṁ prīty-atiśayaḥ sūcitaḥ \| svayam api tasyāḥ
**priyaḥ,** tasyāḥ abhīṣṭa-sampādanāt evaṁ sudūra-gamanenānyo\'nyaṁ
prītir āviṣkṛteti bhāvaḥ \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho
matsara-mahā-roga-grastāḥ ! mā khidyata \| nātra tasyāḥ padāni santīti
tasyāḥ priya-sakhya āhuḥ---neti \| tāḥ praty eva saharṣāpāṅgam anyāḥ
sakhyo nīcaiḥ sa-vitarkam āhuḥ---**nūnam** iti \| **unninye** bhujābhyām
udgṛhya sva-vakṣa ārohayāmāsety arthaḥ \| yataḥ **preyasīm,**
atiprīti-viṣayatvāt tac-caraṇa-tala-khedasyāsahyatvāt \| iha khalu
tat-sakhīnām ubhaya-vidhaṁ sukhaṁ, tasyās tādṛśa-saubhāgya-darśanotthaṁ,
vipakṣāṇāṁ tādṛśa-duḥkha-darśanotthaṁ ceti jñeyam \|\|31\|\|

**\...**

\|\| 10.30.32 \|\|[^259]

imāny adhika-magnāni padāni vahato vadhūm \|

gopyaḥ paśyata kṛṣṇasya bhārākrāntasya kāminaḥ \|\|

**śrīdhara-svāmī (bhāvārtha-dīpikā), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ): \[***viśvanāthasya
ṭīkātroddhṛtā***\]**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tal-lakṣaṇam āhuḥ---
**imāni** iti \| he **gopyaḥ** ! iti vidagdhābhir yuṣmābhir etal
lakṣyata eveti bhāvaḥ \| **kāmina** iti \| anyathā tad-asambhavaḥ \|
īrṣyoktir eṣā \| vastutas tu kāma-yuktatvenaivādhikātma-tad-apekṣā
sūcitā \| anty upalakṣe ca tasyām āsaktir abhipretā \| etat padyaṁ
bahu-pustakeṣu na dṛśyate \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha pratipakṣāḥ sāsūyam
āhuḥ---**imāni** iti \| he **gopyaḥ !** iti vidagdhābhir yuṣmābhir etal
lakṣyata iti bhāvaḥ \| **kāminaḥ** kevala-kāma-paratantrasya, na tu
prema-rasa-vidagdhasyety arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** he sakhyaḥ
! asiddho\'yaṁ hetuḥ, sa-vyabhicārāt \| tat kuto\'py atra gateti
**tad-padāni na lakṣyante** \| tām unnayanān naivam \| paśya paśya
vyabhicāry evāyaṁ hetuḥ \| tathā hīty āhuḥ---**imāni** ity-ādi \|
**adhika-magnāni** **vadhūṁ vahataś** cet, yato **bhāvākrāntasya** \|
vahane hetuḥ---**kāminaḥ** \|\|32\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** *asya ślokasya vyākhyā na
prāpyate*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho asamīkṣya-bhāṣiṇyaḥ !
mā khidyateti kiṁ brūdhve ? tat-pādānāṁ darśanād apy adarśanam
atiduḥkhākaram asmat-prāṇānām adarśanaṁ sambhāvayatīti dyotayantyaḥ
pratipakṣā āhuḥ---**imāni** iti \| **vadhūm** ity anupanītenāpi kṛṣṇena
vane\'tra sā sva-vadhūr eva kṛteti bhāvaḥ \| ata eva **bhārākrāntasya,**
gṛhasthāḥ khalu kalatra-bhārākrāntāḥ itas tato bhramanty eveti bhāvaḥ \|
**kāminaḥ** na tu premiṇaḥ \| premavatīnām apy asmākaṁ tyāgād iti \| ata
eva kāma eva taṁ tāṁ vāhayet, anyathā vrajendra-kumāro hy atisukumāraḥ
kiṁ gopālikāyā vāhano bhavet ? iti bhāvaḥ \|\|32\|\|

**\...**

\|\| 10.30.33 \|\|

atrāvaropitā kāntā puṣpa-hetor mahātmanā \|[^260]

atra prasūnāvacayaḥ priyārthe preyasā kṛtaḥ \|

prapadākramaṇe ete paśyatāsakale pade \|\|

**śrīdhara-svāmī (bhāvārtha-dīpikā) : prapadābhyām ākramaṇaṁ**
kṣauṇī-mardanaṁ yayoḥ \| ata eva **asakale pade** **paśyata** iti
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na prāpyate.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paścād agre tasyāḥ padāni
vīkṣyāhuḥ---atreti \| **mahātmanā** vidagdha-śiromaṇinety arthaḥ \|
śleṣeṇa mahān parvatavat sthūla ātmā buddhir yasya itīrṣyoktiḥ \| idaṁ
padyārdhaṁ kvacid eva dṛśyate \|

**priyārthe** **preyasā** ity anena pūrvoktasya preyasīṁ priya \[bhā.pu.
10.30.31\] ity asya vaiparītyoktyā anyonyaṁ tulyā eva prītiḥ sūcitā \|
yad vā, unnayanāpekṣayā pūrvaṁ preyasīm ity uktam \| idānīṁ ca preyaseti
priyatamatvena tayā kṛtenādeśena **puṣpāvacayaḥ kṛta** ity-ādy
abhipretam \| tatra **pade** iti dvitvaṁ śrī-vṛndāvana-varti
puṣpa-vṛkṣāṇām ekatamasyaika-deśe sthityāpi bahula-puṣpāvacaya-siddheḥ
\| kiṁ vā, sthāne sthāne bahūnām apy uditānāṁ padānām ekatra
dvi-dvi-dṛṣṭeḥ \| ata eva viṣṇu-purāṇe---

> puṣpāvacayam atroccaiś cakre dāmodaro dhruvam \|
>
> yenāgrākrānta-mātrāṇi padāny atra mahātmanaḥ \|\| \[vi.pu. 5.13.34\]
> iti \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punaḥ sakhya āhuḥ---atrety
ardham \| **mahātmanā** vidagdha-śiromaṇinety arthaḥ \| tad etat
sārdha-padyaṁ kvacin na dṛśyate ca \| ato nāṅkā kṛtaḥ \|\|

athānyāḥ sakhya āhur---atra prasūneti \| **preyasā** atiśayena
prīti-kartrā \| pūrvatra liṅgam āhuḥ---**prapada-** ity ardhena \|
**pade** iti prati puṣpa-vṛkṣam iti śeṣaḥ \| ata eva bahutvaṁ
śrī-viṣṇu-purāṇe---

> puṣpāvacayam atroccaiś cakre dāmodaro dhruvam \|
>
> yenāgrākrānta-mātrāṇi padāny atra mahātmanaḥ \|\| \[vi.pu. 5.13.34\]
> iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** kiyad
dūram anyato gatvā pada-lakṣma prakārāntaram ālokya sa-nirṇayam
āhuḥ---**atra** ity-ādi \| **priyārthe** priyā-nimittam **atra** sthale
tena **prasūnāvacayaḥ kṛtaḥ** \| tal-liṅgam āha---**asakale** khaṇḍe
**pade paśyata** \| kīdṛśe ? **prapadākramaṇe** prapadaṁ pādāgraṁ, tena
ākramaṇam avaṣṭambhanaṁ yayoḥ \|\|33\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kiṁ ca, agre gatvā
padāgra-darśanena puṣpāvacayanaṁ sambhāvyāhuḥ---**atra** iti\| atra
[kṣāvaḥ]{.mark}-pradeśe preyasyā svālaṅkārārtham ādiṣṭena priyatamena
**priyārthe** tat-santoṣāya tad-ādiṣṭaṁ bahu-mānayatā **prasūnāvacayaḥ
kṛtaḥ** \| evam anyonyaṁ sāmarasyaṁ sūcitam \| sthāne ucca-pradeśe
sthitānāṁ pūspāṇām avacayaṁ kurvataḥ **prapadābhyāṁ**
bhū-bhāgasyākramaṇe **asakale** asamagre **pade** **paśyata** \| tayāsmi
bhāgān abhivyakteś ceti bahūnāṁ padānāṁ madhye ekatra dvayor dvayor
asamagra-darśanād idaṁ sambhāvyoktam iti \| tad uktaṁ parāśareṇa---

> puṣpāvacayam atroccaiś cakre dāmodaro dhruvam \|
>
> yenāgrākrānta-mātrāṇi padāny atra mahātmanaḥ \|\| \[vi.pu. 5.13.34\]
> iti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punaḥ sakhyaḥ
āhuḥ---**atra** iti \| **mahātmanā** vidagdha-śiromaṇinety arthaḥ \| yad
vā, mahe tat-prasādhanotsave ātmā mano yasya, tena \| **puṣpa-hetoḥ**
puṣpārtham **avaropitā** ity aśoka-vṛkṣo\'yam asyāh pāda-sparśaṁ prāpya
sadyaḥ puṣpyati, yathā "aham etat-puṣpair imāṁ prasādhayeyam" iti
buddhyety arthaḥ \| ata eva **mahātmanā** mahā-buddhimatā
atrāśoka-śākhyāyāṁ **prasūnānām avacaya** ity ata evātra prasūnāni na
santīti bhāvaḥ \| kiñcid dūra-śākhāyā hastāprāpyāyāḥ **puṣpāvacayārthaṁ
prapadābhyām ākramaṇaṁ** kṣauṇi-sammardanaṁ yatas te **pade** \| ata eva
**asakale** sampūrṇayos tayor bhuvi cihnādarśanāt \|\|33\|\|

**\...**

\|\| 10.30.34 \|\|

keśa-prasādhanaṁ tv atra kāminyāḥ kāminā kṛtam \|

tāni cūḍayatā[^261] kāntām upaviṣṭam iha dhruvam \|\|

**śrīdhara-svāmī (bhāvārtha-dīpikā) :** tasyāḥ kṛṣṇa-jānv-antar
upaviṣṭāyāś cihnaṁ dṛṣṭvāhuḥ---**keśa-prasādhanam** iti \| **kāntām**
adhikṛtya **tāni** prasūnāni **cūḍayatā** cūḍānukāreṇa badhnatā
**dhruvam upaviṣṭam** \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** keśa-mārjanyā
keśa-saṁskāraḥ **keśa-prasādhanam** \| **atra** sthale \| **kāminyāḥ**
atīva-kamanīyāyāḥ \| **kāminā** pūrṇānandavatāpi \| **dhruvaṁ** niścitam
\| tat sthalam adhunā śṛṅgāra-vaṭa iti prasiddham \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : keśānāṁ prasādhanaṁ**
saṁskaraṇam \| tac ca svāṅgulibhis tad-arthātma-śiro-nyasta-kaṅkatikayā
vā \| **tu**-śabdo bhinnopakrame \| "hi" iti pāṭhe niścitam \|
**prasādhana**-prayojanaṁ sūcayati---**kāminyāḥ kāminā** iti \|
kāma-krīḍā-sukhārtham ity arthaḥ \| kiṁ vā, pūrvokta-kāmina itivat tu \|
**dhruvaṁ** niścitam iti sākṣāt-tal-lakṣaṇābhivyakteḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
garbhakākhya-mālya-khaṇḍa-patanaṁ dṛṣṭvā punar vipakṣā āhuḥ---**keśa-**
ity ardhena \| **tu**-śabdo bhinnopakrame \| "hi" iti pāṭhe niścayam \|
**prasādhana-**prayojanaṁ sūcayati---**kāminyāḥ kāminā** iti
kāma-krīḍā-sukhārtham ity arthaḥ \| tādṛśopaveśaṁ dṛṣṭvā sakhyas tv
aḥuḥ---**tāni** ity ardhena \| **cūḍayatā** iti jñānaṁ tu sva-deśe
tādṛśa-veśasya prāyaśo dṛṣṭveti jñeyam \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** tataḥ
kvāpi gatvopaveśa-cihnam ālokya kāścid āhuḥ---**keśa-prasādhanam**
ity-ādi \| **tu** niścitam \| **atra kāminyāḥ kāminā** tena
**keśa-prasādhanaṁ kṛtam** \| tatra hetum āhuḥ---**tāni** ity-ādi \|
**tāny** avacitāni prasūnāni **cūḍayatā** iha **upaviṣṭam** \|
**dhruvaṁ** sākṣād eva dṛśyatām ity arthaḥ \|\|34\|\|

---------------------------------------------------------------------------------------------------------------------

keśa-prasādhanaṁ tv atra kāminyāḥ kāminā kṛtam \|

tāni cūḍayatā[^262] kāntām upaviṣṭam iha dhruvam \|\|

**nārāyaṇa-bhaṭṭaḥ (śrī-rasikāhlādinī) :** tato\'nya-mālya-grathane
sarvato viśīrṇānāṁ khaṇḍitānāṁ dalānāṁ sañcāraṁ dṛṣṭvā
prakārāntareṇotprekṣamāṇā āhuḥ---**keśa-** iti \| **atra** iti
śroṇī-bharaṇa-cihnaṁ dṛṣṭvā tarkayanti---kṛṣṇam ācanta upaviṣṭāyā
**kāminyāḥ** priya-kṛta-prasādhane śrī-kṛṣṇa-kara-sparśe sābhilāṣāyāḥ
**keśa-prasādhanaṁ** veṇyāṁ kareṇa āpīḍya kareṇa **kṛtam** \| **kāminā**
iti cumbanādi-kaṭākṣa-darśanādiṣu sābhilāṣeṇa
kāma-krīḍā-pradarśanārthaṁ, tathā **kṛtam** ity arthaḥ \|
**tu**-śabdokta-viśeṣam āhuḥ \| anyā sthalāntaraṁ darśayanti---**iha**
iti rahaḥ-sthale **tāni** puṣpāṇi **kāntāṁ** **cūḍayatā** cūḍāṁ karaṁ
grathanena alaṅkurvatā **upaviṣṭaṁ** **dhruvaṁ** niścitaṁ nātra
sandehaḥ, sākṣāt tal-lakṣaṇābhivyakteḥ \| evaṁ rasābhivṛddhy-arthaṁ
tasyā rahaḥ prāpaṇaṁ puṣpa-sampādanam alaṅkaraṇaṁ coktam iti \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
kṛṣṇa-jānv-antar-upaviṣṭāyās tasyāś cihnaṁ dṛṣṭvā punar vipakṣā
āhuḥ---**keśānāṁ prasādhanam** atratya-vana-devatā datta-kaṅkatikayeti
buddhyate \| **kāminyāḥ**, na tu premavatyāḥ, sva-sakhīr api vañcayitvā
kāmukaṁ nītvā raho gatatvāt \| **kāminā**, na tu premavatā, premavatīnām
apy asmākaṁ viraha-pīḍānanusandhānāt \| tataś ca **tāni** taiḥ prasūṇaiḥ
keśair vā kāntāṁ kāminīṁ **cūḍayatā** narmaṇā pauruṣaṁ vyañjayituṁ
cūḍāvatīṁ kurvatā **iha dhruvam upaviṣṭam** iti rahaḥ-keli-vārtāpy abhūd
iti bhāvaḥ \| vin-mator lug iti matupo luk \|\|34\|\|

**\...**

\|\| 10.30.35 \|\|

reme tayā svātma-rata[^263] ātmārāmo'py akhaṇḍitaḥ \|

kāmināṁ darśayan dainyaṁ strīṇāṁ caiva durātmatām \|\|

**śrīdhara-svāmī (bhāvārtha-dīpikā) : reme** ity-ādi śukoktiḥ \|
**ātma-rataḥ** svatas tuṣṭaḥ \| **ātmārāmaḥ** sva-krīḍaḥ \|
**akhaṇḍitaḥ** strī-vibhramair anākṛṣṭo'pi \| tathā cet kim iti **reme**
? ata āha---**kāminām** iti \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tathā cet*---*anākṛṣṭaś*
cet \| tatrāśaṅkāyām āha uttaraṁ---*kāminām* iti \| **reme**
surata-līlām anubabhūva \| **ātmani** svarūpānande **rataḥ** \| **ātmany
ārāmaḥ** krīḍā yasya saḥ \| ātma-rata ātma-krīḍa \[mu.u. 3.1.4\][^264]
iti śruteḥ \| anena viśeṣaṇa-dvayena viṭa-vṛtti-niṣedho\'sūci muninā \|
bhagavat-prīti-sādhana-bhakti-jñānādi-tāratamyāt prīti-tāratamyaṁ
sūcyate\'tra \| tathā cānyā gopya indriya-vṛttayaḥ, kṛṣṇa-nītā tu
bhaktir buddhir vā jñeyā \| buddhimatā tat-padāni
tat-tad-artha-bodhakatvena yojyānīti santoṣṭavyam \| śokādikaṁ ca
guṇa-nimittam \| ata eva **akhaṇḍita** ity uktam \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : reme** **tayā
svātma-rata** ity-ādi śrī-śukoktiḥ \| asyāyam arthaḥ---**svātma-rataḥ**
**svātmārāmo'py** **akhaṇḍito'pi** **tayā** saha **reme** \|
ātmārāmatvādibhir yuktaḥ kathaṁ sarvāḥ parityajya kevalaṁ tayā saha
ramate ? ity āha---**kāminām** ity-ādi \| ye kāmino bhavanti, te
**dīnā** bhavanti \| yās tu **striyo** bhavanti, tā **durātmāno**
bhavanti \| nāyaṁ kāmī, naitā api striyaḥ strī-prakṛtayaḥ \| etāḥ kila
cid-ānanda-śakti-rūpāḥ \| āsāṁ pārthakyaṁ nāsti \| ekayā saha ramaṇam
eva sarvāsāṁ ramaṇam iti bodhayan \|

yad vā, āsu parityaktāsu ātmanā ātma-tādātmyena ramaṇaṁ yasya,
ato'**khaṇḍitaḥ** \| na vidyante khaṇḍitety-avasthā-bheda-samjñā-bhedān
nāyikā yasya \| atas tā api ramayati, **tayā** saha ca **ramate** \|
ataḥ paramācintya-mahimatvaṁ, tena **kāmināṁ dainyaṁ darśayan** \|
kāminaḥ khalu evaṁ kartuṁ na śaknuvanti, prākṛtatvāt \| **strīṇāṁ ca
durātmatām,** striyaś ca durātmānaḥ yata evaṁ-vidhaṁ māṁ na bhajanti,
jīvac-chavam eva bhajanti \|

yad vā, **ātmārāmo'py akhaṇḍito'pi** na vidyate khaṇḍitaṁ yasmāt,
eka-raso'pi **kāmināṁ dainyaṁ** pāda-patanādi-vaiyagryaṁ **darśayan** \|
tathāpi tasyāḥ prasādo na jātaḥ ity ālakṣya **strīṇāṁ ca durātmatāṁ**
duḥsādhyatām eva, yathā yathā dainyaṁ karoti, tathā tathā sāpi
vaimukhyaṁ karoti \| kathaṁ mat-sakhyas tyaktāḥ ? iti roṣaṁ prakaṭayati
\| iti-dvayaṁ darśayan sampādayan tathaiva bhakta-vaśatā-līlāṁ
prakaṭayati \|

yad vā, **kāmino** yathā **dainyaṁ** kurvanti, tathā **darśayan**
ātmāsakto bhūtvā **reme** \| evaṁ **strīṇāṁ** parityaktānāṁ gopīnāṁ
**durātmatāṁ** duḥkhātmakatāṁ darśayan \| ayam arthaḥ---\"aham evaṁ
tavātivaśībhūtaḥ \| tvaṁ yady atra garvam udvahasi, tadā tā iva
bhaviṣyasi" iti bhāvy-artha-sūcanam\|

yad vā, yo yaḥ kāmī, sa sa dīnaḥ \| yathā kāmī yo naivaṁ, sa naivaṁ
yathāham \| evaṁ yā yāḥ **striyaḥ**, tās tā **durātmānaḥ** \| yathā
striyaḥ yā naivaṁ, tā naivaṁ yathā gopyaḥ iti vyatirekānumānena
**kāmināṁ dainyaṁ strīṇāṁ ca durātmatāṁ darśayan reme** \| aprākṛtaṁ
yathā syāt, tathā **reme** ity arthaḥ \| **strīṇām** iti na hi
keśa-stanavattvaṁ strītvam, api tu ācchādakatvena baddha-hetutvaṁ
stṛṇāter aḍhi-siddhaḥ, avayavārtha eva \| anyathā utpanna-tattva-jñānāsu
devahūty-ādiṣu vyabhicārāt \|

yad vā, **kāmināṁ dainyaṁ** yathā bhavati, tathā **reme** \| strīṇāṁ
tyaktānāṁ bāhyatāṁ sa ca mena iti \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svasmin ātmani** ātmanā
svayam eva \| yad vā, **ātmanā** svabhāvenaiva **ratas** tuṣṭaḥ \| "ca"
iti pāṭhe **reme** cety ukta-samuccaye ca-kāraḥ \| tataś ca ātmanaiva
ratas tuṣṭas tādṛśo\'pi **rema** iti \| tādṛśatvam adhunā na sthitam iti
pūrvavad arthaḥ \| punaḥ punas tathoktis tad-dārḍhyāya \| atas tayaiva
tuṣṭaḥ, tayaivāramata tad-vibhramair vaśīkṛtaś ceti tātparyam \| ataḥ
prema-nirjitatvena tasyāṁ svaṁ sarvasvam arpitam iti sūcitam \| tac ca
bhakta-vatsala-varasya priya-jana-prema-paravaśasya tasya na doṣaḥ
kaścit, pratyuta nija-bhagavattā-sāra-prakaṭa-rūpa-mahā-guṇa eveti
pūrvaṁ bahuśo likhitaṁ, śrī-bhāgavatāmṛte ca vivṛtam eva \|

yad vā, **svātmanaḥ** sakhyena ātma-tulyāḥ \| kiṁ vā, svasyātmanaḥ priyā
gopyaḥ, tāsu **rato**\'pi **akhaṇḍitaḥ** sampūrṇaḥ san
kāya-mano-vacanāsaktyā sākalyena **reme** ity arthaḥ \| anyat samānam \|

na caivaṁ kevalaṁ nija-priyā eva ānanditāḥ, anyeṣām api hitaṁ kṛtam ity
āha---**kāminām** iti \| kāma-vaśaiḥ strī-vaśaiś ca na bhāvyam iti lokān
śikṣayāmāsety arthaḥ \| tatra yathā śrī-bhagavān nijācaritena puṁsaḥ
śikṣayati, tathā tat-priyāpi striyaḥ śikṣayantī **durātmatāṁ**
**darśayāmāsa** ity āha---sā ceti \| yadyapi tādṛśo vyavahāro mānaś ca
na durātmatayā, kintu kevalam ubhayor mahā-nāgarayor anyonyaṁ
prema-vivardhano viśeṣataś ca svādhīna-bhartṛkātve nocita eva, tathāpi
darpas tat-kṛtokti-viśeṣaś [ceśvare\'nucita]{.mark} eveti
vaidhopāsanā-śāstra-parais tathā vyākhyāyate \| tad-doṣo\'pi parihṛta
eva, tayor loka-śikṣā-paratvāt \|

yad vā, **kāminām** indrādīnāṁ **dainyam** īdṛg-asūyā-bhāvād
**darśayan** preyasīkṛtya tādṛg-vikāsādi-sukhābhāvāt \| **strīṇāṁ** **ca
durātmatāṁ** durbuddhitvaṁ śrī-kṛṣṇetara-kutsita-pati-bhajanāt \|
athavā, kāminaḥ prati dainyaṁ striyaś ca prati durātmatām eva darśayan
śikṣayann ity arthaḥ \|

ayaṁ bhāvaḥ---yadi kāma-krīḍāyāṁ rasikatāsti, tadā riraṁsubhiḥ pumbhir
īḍrśaṁ śtrī-vaśyatam adīnair eva bhāvyam \| strībhiś ca suratādiṣu
lajjādikaṁ parihṛtya puruṣaṁ ca vaśīkṛtya
svātantrya-rūpa-duśceṣṭā-parābhir bhāvyam iti \| etac ca tayor
vakṣyamāṇa-vacana-vyavahārādeḥ \| kiṁ vokta-vyavahārasyābhiprāyeṇa \|

yad vā, atrokta-ramaṇa-prakāra evāyaṁ darśitaḥ \| tataś ca
vaidagdhī-viśeṣeṇa kāma-śāstroktaṁ vividha-bandhādau skandha-dvayopari
strī-pāda-dvaya-nirdhāraṇādinā **dainyaṁ daurātmyaṁ**
cādhara-daṁśana-nara-vakṣasi keśa-grahaṇa-puruṣāyitādinohyam \|
dainya-durātmatā-śabda-prayogaś ca jñānādi-niṣṭha-muni-viśeṣāpekṣayā \|
vastutas tu, nija-rasa-viśeṣeṇa ukti-bhaṅgyaiveti\|

yad vā, **ātma-rata** iti saptamy-antam \| tena saha anayor anvayaḥ \|
tataś ca bhāve ktaḥ \| **ātma-ratau dainyaṁ** duḥkham eveti **kāminaḥ**
prati **darśayan**, tayā kāma-bhogādy-asiddheḥ \| **ātma-ratau
daurātmyam** eveti **striyaś** ca prati **darśayan**, tayā
svāmi-sevādy-asiddheḥ \| ata evātmārāmatānādareṇa **tayā** saha svayaṁ
**rema** ity eṣā dik \| alam ativistareṇa \|

evaṁ tad-vacanaṁ tāsāṁ śrī-vraja-devīnāṁ saṅgacchate,
śrī-bhagavat-tattva-jñāne\'pi nija-bhāvāvyabhicāreṇa rasa-viśeṣamayatvāc
ca \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ
śrī-gopī-jana-mukhenaiva tayā saha tal-līlāṁ praśaṁsya svayam api
praśaṁsati---rema iti \| **svaiḥ** svāṁśa-rūpair vaibhavaiḥ \|
vaikuṇṭhīya-lakṣmy-ādibhir goṣṭha-sambandhi-preyasy-ādibhiś ca hetubhir
aparāpekṣā-rahitatayā tat-tad-aṁśini **ātmani** svasminn eva **rataḥ**,
svenaiva pūrṇa-kāma ity arthaḥ \| tādṛśo\'pi tathā **ātmārāmaḥ**
svarūpānandāveśa-tat-para ity arthaḥ \| tādṛśo\'pi tathā hetunā
**reme**, tat tad anādṛtya nandati sma \| tatra hetuḥ---tayety arthaḥ \|
tac-chabdasya vaktṛ-buddhi-stha-vailakṣaṇya-vyañjakatvāt
sarvādhika-tat-premāśraya-viṣaya-rūpayety arthaḥ \|

"reme tayā cātma-rataḥ" iti pāṭhe **ātmārāma**-śabdena paunaruktyāpātāt
tat-pūrṇa-kāmātmakatvād evātma-rata iti labhyate \| **ca**-śabdaś ca
yathā tayā tasya ramaṇaṁ tābhir vitarkitam \| tathā reme ca iti
bodhayati \| tad evam api pūrvavad eva vivakṣitam \|

nanu tābhir lakṣmy-ādibhiḥ preyasy-ādibhir api tasya ramaṇaṁ dṛśyate ?
tatrāha---**akhaṇḍitaḥ**, anayā hetunā yathā tatas tataḥ khaṇḍitaḥ syāt,
sva-pateḥ sakāśāt khaṇḍitā-nāyikāvan manasā vicyutaḥ syān na tathāsyāḥ
sakāśād ayaṁ lakṣmy-ādibhir hetubhir na kadācid apīty arthaḥ \| ataḥ
prema-nirjitatvād anena vivṛtam \| tad evaṁ tasyā etādṛśa-premā yena
tādṛśo\'py asau vaśīcakre \| tasya caitādṛśaḥ, yena tādṛśātmārāmatāpi
tiraścakre \|

tad evaṁ tādṛśālambana-sva-prema-vaśatva-vihīnāḥ kāminaḥ kāminyaś ca
sva-mahimnā parāstatayā darśitā ity āha---kāmināṁ darśayann iti \|
**kāminām** iti mala-mūtrāditayā pariṇāmibhir anna-jalādibhis tarpyamāṇo
yo dehas tat-tarpaṇecchā-rūpa-kāma-svabhāvānāṁ, na tu
saccidānanda-vigrahatayā svatas tṛptānāṁ, na tu tasyāpi ramaṇe
hetutāvagata-saccidānandety-ādi-lakṣaṇānām ity arthaḥ \| tathā ca tāsāṁ
tad-virocana-yogyatā vakṣyate, tābhir vidhūta-śokābhir \[bhā.pu.
10.32.10\] ity-ādinā \|

tad anya-**strīṇāṁ durātmatāṁ** tādṛśa-durgata-nāyakaṁ vaśīkṛtya
harṣa-garvādi-duṣṭa-svabhāvatām ity arthaḥ \| tad uktaṁ
śrī-rukmiṇī-devyā---

> tvak-śmaśru-roma-nakha-keśa-pinaddham antar
>
> māṁsāsthi-rakta-kṛmi-viṭ-kapha-pitta-vātam \|
>
> jīvac-chavaṁ bhajati kānta-matir vimūṭhā
>
> yā te padābja-makarandam ajighratī strī \|\| \[bhā.pu. 10.60.45\] iti
> \|

atra śrī-kṛṣṇasya tāvad vailakṣaṇyam uktam eva \| yā te padābja-
ity-ādau tad-vailakṣaṇyānubhava-yogyāś ca kāścid eva tadvad vilakṣaṇā
eva bhavantīti ca jñāpitam \|

tad evaṁ teṣāṁ ca **dainyaṁ,** tāsāṁ **durātmatāṁ darśayann** iti
darśayad vidhu-parājayaṁ ramā-vaktrān ullasati dhṛta-lāñchanam itivat \|
sat-sarasijodare śrī-muṣā dṛṣā \[bhā.pu. 10.32.2\] itivac ca \|
vāgra-bhaṅgyā svatas tat-tan-niṣkarṣātiśaya eva pratipāditaḥ \| na tu
buddhi-pūrvikā tena tad-darśanā sati svātmaratatvādike kāmi-dainyādi
darśanārtham upahāsaka-janavat tad-anukaraṇam api na ghaṭate ity anyathā
tu na vyākhyātam \| bhakta-prema-vaśatā tu nāham ātmānam āśāsa \[bhā.pu.
9.4.64\] ity-ādiṣu bahuṣu sammataiva \|\|35\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 288) :** atha jāte ca virahe
dainyenaiva tāsāṁ tatra daurātmya-buddhiḥ, na tu vastuta eva tad
daurātmyaṁ, premaika-vilāsa-rūpatvāt \| śrī-munīndro'pi
tad-bhāvānusāritvenaiva tad-vākyam anuvadati---tayā kathitam ākarṇya
\[bhā.pu. 10.30.42\] ity-ādi \| svayaṁ tu pūrvaṁ tasmiṁs tadīye made
doṣaṁ pratyākhyātavān asti \| yathā---**reme tayā cātma-rata** iti \|

**svātma-rataḥ** svatas tuṣṭo'pi **ātmarāmaḥ** sva-krīḍo'pi
**akhaṇḍitaḥ** \| tasyāṁ satatāsaktaḥ san **reme** \| tādṛśaś cet kim
iti tad-āsakto babhūva, tathā **reme** ca \| ata āha---**tayā**,
itthambhūta-guṇo hariḥ \[bhā.pu. 1.7.10\] itivat tathā-bhūta-guṇatayā
tadīya-prema-sarvasva-sāra-rūpayety arthaḥ \| atas tasyānyena
tādṛśatvāsambhavāt prema-viśeṣa evāsau sphurati, na tu kāmaḥ \|

sa ca prema-viśeṣa īdṛśa-prabalaḥ yat kāmivad eva dainyādikaṁ tayoḥ
prakaṭībhavatīty āha---

kāmitām iti \| mada-mānādy-ātmake kāminīnāṁ premṇi kāmināṁ yad dainyaṁ
loka-prasiddhaṁ, tad eva sva-dvārā tat-prema-viśeṣa-pāraveśyena darśayan
prakaṭayan reme \|

yad vā, yayaiva līlayā svayam eva tucchībhūtāḥ sarve'py anye
nāgaraṁ-manyā ity āha---**kāminām** iti \| sva-līlā-mahimnā **kāmināṁ**
prākṛtānāṁ **dainyaṁ** rasa-sampatti-hīnatvaṁ, **strīṇāṁ** ca prākṛtānāṁ
taṁ vinānyasya bhajanena **durātmatāṁ** duṣṭa-bhāvatāṁ **darśayann** iti
\| darśayad vidhu-parājayaṁ ramā-vaktram ullasati dhūta-lāñchanam itivat
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad eva svayam api tayā saha
tal-līlāṁ praśaṁsati---**rema** iti \|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tasyā eva vṛttāntaṁ
śrī-śukadevaḥ prastauti---**reme tayā** ity-ādi\| tayā sarvā vihāya yā
nītety arthaḥ \| na tu tasya vaiṣamyam ity āhuḥ---āsu virahitāsu gopīṣv
**ātma-rata** ātmanā manasā rataṁ ramaṇaṁ yasya \| bhāve ktaḥ \| tayā
saha nītayā saha **reme** \|

nanu katham etaj jñātam ? ity āhuḥ---**ātmārāmo**\'cintya-paramaiśvaryaḥ
\| ata evākhaṇḍito\'khaṇḍa-premātulya-premety arthaḥ \|
dakṣiṇa-nāyakatvāt \| mayā parokṣaṁ bhajatā tirohitam \[bhā.pu.
10.32.21\] iti tasya svokteś ca \| tena tāsu mānasaṁ ramaṇaṁ, asyāṁ
kāyikam iti \| kiṁ kurvan ? **kāmināṁ dainyaṁ darśayan**, **strīṇāṁ ca
durātmatāṁ darśayan**, anumāna-prayogena bodhayan \|

tathā hi---yo yaḥ kāmī, sa sa dīnaḥ, anīśvaratvāt \| yatra
yatrānīśvaratvaṁ, tatra tatra dīnatvaṁ, purūrava-yayāti-prabhṛtivat \|
yo yo naivaṁ, sa sa naivaṁ, yathāham ity anvaya-vyatirekiṇānumānena
**kāmināṁ dainyam** \| evaṁ gopy-ādayo na durātmānaḥ,
mad-aṅga-saṅgavattvāt \| yatra yatra mad-aṅga-saṅgavattvaṁ, tatra tatra
na durātmatvam, yathā lakṣmy-ādiḥ\| yā mad-aṅga-saṅgavatyo na bhavanti,
tā durātmāno bhavanti, yathā gopy-ādi-bhinnāḥ striyaḥ \| ity
anvaya-vyatirekābhyāṁ sāmānya-**strīṇāṁ durātmatāṁ ca darśayann** iti
yāvat \| etena nāhaṁ kāmī, naitāś ca strītvena durātmānaḥ \| api tu
mal-līlaupāyikatvād āsāṁ strītva-bhāvād vāmyādi \| mama tv āsām
anuvartanaṁ līlaiveti vākyārthaḥ \| ātmasv ātma-prāyāsu gopīṣu ramata
ity **ātmārāmaḥ** \|\|35\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yad-artham etāvat kṛtaṁ tad
āhuḥ---**reme** iti \| evaṁ vraja-devīnāṁ tarkānukarṇena svānubhavena ca
nirṇītaṁ vilāsaṁ pratipādya śrī-śukaḥ parīkṣitaṁ prati śrī-kṛṣṇasya
premaika-vaśyatāṁ rasa-vartmanā bodhayati---**reme** iti \|
**api**-śabdaḥ sarvatrānuṣajyate \| **ātmā-rata** ātmā-rato\'pi, ātmani
sva-svarūpe rato\'pi \| yad vā, ātmanā svabhāvena rataḥ, priya-vargeṣu
rato prīti-yukto\'pi \| yad vā, ātmani manasi rataḥ santuṣṭo\'pi,
viṣayāpekṣā-rahito\'pi \| **ātmārāmo\'pi** ātmany evārāma āramaṇaṁ krīḍā
yasya \| yad vā, ātmanā sahārāmo yasya, bāhyaṁ kim api nāpekṣate,
tathāpi **tayā** saha **reme**, ātmaratatvam ātmārāmatvam avagaṇayya
**reme** \|

ayam abhiprāyaḥ---\"ātma-ratau ātmārāmatāyāṁ ca kiyat sukham ?" iti
tāratamyaṁ jānan **tayā** saha **reme** \| dehendriyaiḥ saha svakīyeṣu
ramaṇe yat sukhaṁ, tad ramaṇaṁ \| tat sukhaṁ nirīndriye ātmani kutaḥ ?
ata eva sarvajñaḥ sarva-rasa-vivekaḥ jñānavān tathā cakre iti \|
yato\'**khaṇḍitaḥ**, paripūrṇo\'pi **reme** \|

ayam arthaḥ---gopī-jana-ramaṇāt prāk ātmā-ratatvam ātmārāmatvaṁ ca
nāsti, ubhayeṣām anahitatvāt \| tathāpi ātma-ratatvātmārāmatvayoś
caitanya-dharmatvaṁ, svakīyeṣu ramaṇaṁ dehendriya-viśiṣṭasya
vigrahi-dharmaḥ \| ubhaye sāmānādhikaraṇye\'pi na virodhaḥ \| īśvare
yathā jñānājñānayor dharmādharmayor na virodhaḥ, tadvad atrāpi \| ata
eva yathā jñānājñānayor dharmādharmayos tāratamye, tathā
gopī-ramaṇātmārāmatvayos tāratamyaṁ jñātvā sajātīyair gopījanaiḥ saha
ramaṇaṁ svīyam ānandaṁ svakīya-kalā-kauśalaṁ cāvadhi-bhūtaṁ
rasa-vartmanāviścakāra \| svīyām akhaṇḍitatām apy āviścakāra \| anyathā
yogamāyāvirbhāvitaṁ paripūrṇatvam antareṇa bahvīnāṁ yūtha-patīnāṁ katham
ekena sambhāvyeteti \| yathānyo nāyakaḥ saṅkete priyāgamanaṁ pratīkṣan
agamane khaṇḍito bhavati, tathā nāyaṁ bahu-ramaṇatvāt khaṇḍito na
bhavati, yato\'sāv acyuta iti, śrī-kṛṣṇasya dakṣiṇa-nāyakatvāt \| tad
uktaṁ rasārṇave---nāyikāsv apy anekāsu tulyo dakṣiṇa ucyate \[ra.su.
1.83\] iti \| kiṁ ca, aho asyā lāvaṇyaṁ prema ca ! vaśīkṛtaḥ śrī-kṛṣṇa
ātma-ratatvam ātmārāmatām avagaṇayya **tayā** saha **reme** iti\|

sva-prayojanam uktvā prayojanam āha---**kāminām** iti \| anyeṣāṁ
prākṛtānāṁ mala-mūtra-bhājanānām ai **kāminām** [manodrekāt]{.mark}
priyā-mukha-rukṣatā-kalanāt sañcāri-bhāvodayena **dainyaṁ** pāravaśyaṁ
prasādanaṁ ca \| tādṛśīnām eva **strīṇāṁ durātmatāṁ** duḥkha-bhāvatāṁ
svādhīna-patikatayā harṣa-māna-garvārūḍhatāṁ **darśayan rema** iti \|

ayam abhiprāyaḥ---saccidānanda-vigrahaḥ śrī-kṛṣṇaḥ \| saccidānanda-rūpā
vraja-devyo\'tas tad-eka-niṣṭhatvam anukaraṇaṁ na, kintu tāttvikam eva
\| idaṁ tu kaimutya-nyāyenocyate \| prākṛte\'pi mānārūḍhatva-lakṣaṇā
durātmanāṁ mada-mānārūḍhatā bhaved iti \| kiṁ punaḥ kṛṣṇe mūrtimati
madhura-rase **dainyaṁ** tat-paratvaṁ na bhaved iti \|

śrī-śukasyāyam āśayaḥ ācāryais tad vyākṛtaṁ tādṛśa-kṛty anabhijñān
śrī-kṛṣṇa-māhātmyānabhijñān api \| tasya svātantryaṁ nirlepatā ca
gopīnām anya-strī-dṛṣṭāntena cānabhijñatāṁ sthapayitum idam
uktaṁ---kāminām iti \| ato na kiñcid asamañjasam iti śrī-kṛṣṇasyāyam
āśayaḥ \| yathā svāgataṁ vo mahābhāgāḥ \[bhā.pu. 10.29.18\] iti yathā
śruteḥ tāsāṁ pratītir jātā, tathātrāpi **kāminām** iti \| kāmibhiḥ
strī-vaśair na bhāvyaṁ svīyācaritena lokān śikṣayāmāsa \| tasyāḥ
ācaritena **strīṇāṁ durātmatāṁ** sthāpayāmāseti \| yadyapi tādṛśa-māno
na durātmatayā kintu kevalam ubhayor anyonyaṁ prema-vivardhanāya
svādhīna-patikāyā ucita eva, tathāpi maryādā-mārgopāsanāyām
īśvarāvajñāna-hetu-garvoktir anuciteti dharmaḥ \| maryādā-mārge tyākaṁ
śikṣayan rasa-mārge\'pi evaṁ śikṣayati \| yadi madhura-rase riraṁsāsti,
tadā rasikair dīnaiḥ strī-vaśyatayā bhāvyaṁ, yadi
kāma-kalā-kauśala-bhaktiḥ, tadā lajjā-parihāra-pūrvakaṁ sva-patiṁ
vaśīkṛtya svātantryeṇa māna-darpa-parābhiḥ strībhiḥ durātmatayā bhāvyam
ity ubhayatra śikṣaṇam \| idaṁ rahasyaṁ
jñāna-karmādi-niṣṣṭha-muni-mukha-nirīkṣaṇena nodghāṭitam iti \| ata eva
kāma-śāstrānusāreṇātmārāmatvam anādṛṭya tayā saha reme \| ātmārāmatayā
sukha-viśeṣānudayāt alam iti \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ gopīnām uktibhir
eva tasyāḥ saubhāgyātiśayaṁ darśayitvā svayam api tam
upapādayati---**reme** iti \| **ātmārāmo\'pi** **tayā** saha **reme** \|
tatra hetuḥ---**svātma-rataḥ** \| tayā saha śobhamānam ātmano ramaṇaṁ
yasya saḥ \| **ātmārāmatāyāṁ** tathā sukhaṁ na tasya bhavet, yathā tayā
saha ramaṇa ity arthaḥ \| \"cātma-rataḥ\" iti pāṭhe ātmārāma-śabdena
paunaruktyāpātād evaṁ vyākhyeyam \| ca evārthe \| tayaiva saha ātmanā
yatnena rataṁ ramaṇaṁ yasya saḥ \| ātmā yanto dhṛtir buddhiḥ ity amaraḥ
\| ātmārāmatāyāṁ tādṛśa-sukha-lābhābhāvād eva tāvān yatna iti bhāvaḥ\|

nanu tarhi tasyāṁ pūrṇatvaṁ prasaktam ? ata āha---**akhaṇḍitaḥ** \| tad
api pūrṇa eva, na tu khaṇḍitaḥ \| tasyāhlādinī-śaktitvena
svarūpa-bhūtatvād iti bhāvaḥ \| hlādinī-śaktitve\'pi sarvāhlāda-sāro yaḥ
premā tasyāpi paramāvadhir yo mahā-bhāvas tad-rūpatvād eva hetor
bhagavata ātmārāmatvena hlāda-mātra-ramaṇād api hlāda-mahā-sāra-bhūtayā
tayā saha ramaṇasyādhikyam asty eva \| yad uktaṁ tantre---

> hlādinī yā mahāśaktiḥ sarva-śakti-varīyasī \|
>
> tat-sāra-bhūtā rādheyam iti \|
>
> mahābhāva-svarūpeyaṁ guṇair ati varīyasī \| iti \|

tataś ca **ātmārāmo\'pi** tayā saha **svātma-rataḥ** \| svātma-rato\'py
akhaṇḍitaḥ pūrṇa eva reme ity anvayaḥ \| tena ca
bhagavat-tattvānabhijñānāṁ prākṛta-vivekināṁ hitaṁ ca tebhyaḥ
sva-vilāsa-tattvasya gopanaṁ ca cakārety āha---**kāminām** iti
kāma-vaśaiḥ strī-vaśaiś ca, na bhāvyam iti lokān śikṣayāmāsety arthaḥ \|
kāma-vaśatve sati pumāṁso dīnāḥ syuḥ, dainye ca sati striyo durātmanaḥ
syur ity arthe bhagavān bhagavat-preyasī ca pramāṇayati yatas te itas
tato jalpanta ujjvala-prema-rasa-tattva-gopanasya hetavo babhūvur iti
bhāvaḥ \| tathā darśayann eva prema-rasa-tattvaṁ ca gopayann iti
caiva-śabdābhyām eva vyākhyeyam \|

yad vā, **kāmināṁ** sambandhe **dainyaṁ** darśayan---ātmavan manyate
jagat iti nyāyena ye kāminas taṁ dīnam evāpaśyan \| yāś ca striyaḥ
kāminyas tāṁ durātmānam evāpaśyaṁs tat-prayojakībhavann ity arthaḥ \|

yad vā, kāmināṁ dainyaṁ darśayann iti kāmibhiḥ surata-prārthanādinā
dīnair bhavitavyam \| strībhis tatrāsammatyā durātmabhir bhavitavyam iti
**darśayan** rasika-janān jñāpayan \| evam eva rasa-poṣo nānyatheti
bhāvaḥ \|\|35\|\|

**\...**

\|\| 10.30.36 \|\|

ity evaṁ darśayantyas tāś cerur gopyo vicetasaḥ \|

yāṁ gopīm anayat kṛṣṇo vihāyānyāḥ striyo vane \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rākṣasyā buddheḥ svabhāvam
āha---**ity evaṁ** pūrvokta-dhiyā \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam** ukta-prakāreṇeti
īdṛśāni tayor anyonyaṁ krīḍā-lakṣaṇāni **darśayantyo** yathā-kramaṁ vā
tat-tad-artho jñeyaḥ \| **iti** īdṛśaṁ vadantya **evaṁ**
**darśayantyaś** ca tā virahārtāḥ \| ata eva **vicetaso** hata-vivekāḥ
satyaḥ \| yato gopyas tad-eka-prema-vaśāś **cerur** itas tato gatā iti
vā \| yad vā, viraha-vaśāḥ \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac caivaṁ tādṛśa-bhāve hi
tāsāṁ dvidhā mānāvasthā sambhavati---kāntaika-sphuraṇe harṣādi-pracuraṁ
sthāyi-mayī, kathañcid anya-sphuraṇe garvādi-pracura-sthāyimayīti \|
atas tasyā gāḍhānurāga-prādhānyena tad-eka-sphūrti-mayī bahu-kālaṁ
vyāpya harṣādi-mayy eva jātā \| samprati kathañcid bāhye jāte tu pareti
\| ātma-variṣṭhatve hetuḥ gopīḥ sarvā eva tatrāpi **kāmayānā** api hitvā
asau anirvacanīya-vicitra-māhātmyaḥ parama-svatantro'tidurlabha ity
arthaḥ \| tatrāpi priyaḥ mad-eka-prema-kartā san bhajate'nuvarate \|
atrānya-sphuraṇe'pi gopīnām eva sphūrtir, na tu pūrvāsv iva
sāmānya-strīṇām ity etad-aṁśe'pi vaiśiṣṭyaṁ darśitam \|\|36\|\| [Move to
37?]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** punar api sarvāsāṁ mārgeṇa
prakāraṁ kathayan tasyā māna-darpa-hetukaṁ vipralambhaṁ kathayiṣyan
raho-vṛttam āha---**ity evam** iti \| **ity evaṁ**
śrī-kṛṣṇa-līlānukaraṇena anyonyaṁ **pradarśayantyas** tatra
vilāsa-cihnāni nirṇītavatyo **vicetaso** jātāḥ satyaś **ceruḥ**
babhramuḥ \| evaṁ tāsāṁ vihvalatvaṁ pratipādya, tasyāḥ samāna-nirmitāṁ
mānārūḍhatāṁ nirūpayati \| **vane** vilāsa-yogye pradeśe **anyāḥ**
striyaḥ asampanna-manorathāḥ **vihāya** patyā jāta-māna-doṣā gopī
raho\'**nayat** \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛṣabhānu-nandinyāḥ
sarvādhikam ujjvala-rasasya sambhogam aṁśaṁ nirvarṇya, vipralambham
aṁśam api varṇayituṁ tad bījam utthāpayati---**yām** iti \|\|36\|\|

**\...**

\|\| 10.30.37 \|\|

sā ca mene tadātmānaṁ variṣṭhaṁ sarva-yoṣitām \|

hitvā gopīḥ kāmayānā mām asau bhajate priyaḥ \|\|

**śrīdhara-svāmī (bhāvārtha-dīpikā) :** strīṇāṁ durātmatām āha---**sā
ca** iti dvābhyām \| **kāmo yānam** āgamana-sādhanaṁ yāsāṁ, tā **gopīr
hitvā** **māṁ bhajata** iti hetor **ātmānaṁ variṣṭhaṁ mene** iti
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : variṣṭhaṁ** sarvotkṛṣṭam
\|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : sā ca** rādhā sarvāḥ
sakhīr anusmṛtya manasi cakāra \| kiṁ tat ? **sarva-yoṣitāṁ variṣṭham
ātmānaṁ mene** \| ko'rthaḥ ? ahaṁ sarva-pradhāna-bhūtaḥ, mamaitan na
yujyate \| tat kim ? tad āha---**hitvā** iti \| sarvā **hitvā mām asau**
yad **bhajate**, pradhānasyedam anucitam \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tayoktaṁ premāṇaṁ
praśasya prakṛtaṁ tādṛśaṁ tad-vilāsam eva varṇayati---**sā ca** iti \|
**tadā mena** ity anena pūrvaṁ tāsu madhye vartamānāyā api tasyā tādṛśo
māno nāsīt, idānīm eva jāta iti labhyate \| tac caivaṁ tādṛśa-bhāve hi
tāsāṁ dvidhā mānāvasthā sambhavati---kāntaika-sphuraṇe
kevala-sthāyi-mayī, kathañcid anya-sphuraṇe
garvādi-sañcāri-pracura-sthāyi-mayīti \| atas tasyā
gāḍhānurāga-prādhānyena bahu-kālaṁ vyāpya kevala-sthāyi-mayy eva jātā \|
samprati kathañcid bāhye jāteti pareti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra **ity evam** iti
padyārdha-dvayaṁ teṣām asammatam \| pūrvārdhe sati reme tayā \[bhā.pu.
10.30.35\] ity asya śukoktitvāsaṅgateḥ \| uttarārdhe sati **sā ca** iti
mātrotthāpanāsaṅgateḥ \| tad evaṁ tayos taṁ premāṇaṁ praśaṁsya prakṛtaṁ
tādṛśaṁ tad-vilāsa-mayaṁ mānaṁ tat-prasādanādikam api tat-poṣaṇārthaṁ
varṇayati---**sā ca** iti sa-pāda-traya-dvābhyām \| **sā ca tadā mena**
ity anena pūrvaṁ tāsu madhye vartamānāyā api tasyās tādṛśo mado nāsīt,
idānīm eva jāta iti labhyate \|

sā ca mene tadātmānaṁ variṣṭhaṁ sarva-yoṣitām \|

hitvā gopīḥ kāmayānā mām asau bhajate priyaḥ \|\|

tac caivaṁ tādṛśa-bhāve hi tāsāṁ dvidhā mānāvasthā sambhavati \|
kāntaika-sphuraṇe harṣādi-pracuraṁ sthāyimayī kathañcid anya-sphuraṇe,
kathañcid bāhye jāte tu pareti \| **ātma-variṣṭhatve** hetuḥ **gopīḥ**
sarvā eva tatrāpi **kāmayānā** api **hitvā** **asau**
anirvacanīya-vicitra-māhātmyaḥ parama-svatantro\'tidurlabha ity arthaḥ
\| tatrāpi **priyaḥ** mad-eka-prema-kartā san **bhajate**\'nuvartate \|
atrānya-sphuraṇe\'pi gopīnām eva sphūrtiḥ, na tu pūrvāsv iva
sāmānya-strīṇām ity etad-aṁśe\'pi vaiśiṣṭyaṁ darśitam \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tadā mena** iti pūrvaṁ tāsu
madhye vartamānāyā api tasyās tādṛśo māno nāsīt, idānīm eva jāta iti
kecid vyācakṣate \| vastutas tu tadā tādṛśa-ratau satyām ity arthaḥ \|
yad vā, taṁ tena tathā ramitam **ātmānam** \| **sarvāsāṁ yoṣitāṁ**
vraja-strīṇāṁ māne hetuḥ---**gopīḥ** sarvā eva tatrāpi **kāmayānāḥ**
kāmayamānāḥ **hitvā** \| **asāv** anirvacanīya-vicitra-māhātmyaḥ,
parama-svatantro\'tidurlabha ity arthaḥ \| tatrāpi **priyo**
mad-eka-prema-kartā san \| yad vā, sarvāsām eva priyo\'pi mām eva
bhajate prītyānuvartate \| ayaṁ ca svādhīna-bhartṛkāyā vidagdha-varyāyā
mānas tad-rasa-paripoṣako yukta eveti tad-anurūpa-tat-prasādaś cāgre
bhaviṣyatīty eva \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha sā rādhāpi sarvā vihāya
mayy evāsau rata ity ātmano'naucityaṁ manasi kurvatī yad aceṣṭata, tat
kathayati---**sā ca** ity-ādi \| **sā** rādhā **tadā ātmānaṁ variṣṭhaṁ
mene,** variṣṭhaiva sā, tathāpi mene iti yad uktaṁ, tasyāyam
abhiprāyaḥ---"ahaṁ sarva-pradhānā, mamaitan nocitam" \| kiṁ tat ? ity
āha---**hitvā** ity-ādi \| **sarvā vihāya** **mām asau bhajate**
pradhāna-janasya naitad ucitam \| tarhy evam atraiva vilambayāmi yāvat
sarvā milantīti \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : sā tadā ātmānaṁ sarva-yoṣitāṁ
variṣṭhaṁ mene** yāvat paryantaṁ yūtha-madhye sthitā āsīt, tāvat tasya
māno nāvirbhūtaḥ, idānīṁ kṛṣṇa-sammāna-hetuko jātaḥ \[[...+++]{.mark}\]
**kāmāyamānā** ity arthaḥ \| yad vā, kāmasya yānaṁ prāpaṇaṁ yāsu
kāma-vasatīr ity arthaḥ \| tā hitvā **asau priyo mām** eva **bhajate**
sarvāsu samo'pi mad-guṇākṛṣṭa-cittaḥ mad-adhīnatayā anuvartate'to'haṁ
sarvādhikāra-svādhīna-patikā jātā \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sā ca** iti \| pūrve sarvāḥ
saubhaga-mada-yuktā āsann, adhunā **sā ca** \| tatra hetuḥ---**hitvā**
iti \| **kāmayānāḥ** kāmāyamānāḥ \| yad vā, kāmo yānam āgamana-sādhanaṁ
yāsāṁ tāḥ \| ata evānya-gopī-saubhāgya-hetuko yaḥ pūrva-māna udbhūtaḥ \|
so'pi niḥśeṣeṇaiva śāntaḥ \|\|37\|\|

**\...**

\|\| 10.30.38 \|\|

tato gatvā vanoddeśe dṛptā keśavam abravīt \|

na pāraye'haṁ calituṁ naya māṁ yatra te manaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhaktyā labhyo nānyatheti
bhāvaṁ darśayati---**tata** iti \| **tato** variṣṭhatva-mananāt
**dṛptā** \| **keśavaṁ** sarveśvaram \| **na pāraye** na śaknomi \|
sarvathāhaṁ tavādhīnety āha---**naya** iti \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi evaṁ
karomi---**na pāraye'haṁ calitum** ity ukte'traivāyaṁ sthāsyati \| tāvat
tā apy āgatya miliṣyantīty āśayenāha---**tato gatvā** **vanoddeśaṁ
dṛptā** **keśavam abravīt**, na tu sānnidhyam \| **na pāraye'haṁ
calitum** ity-ādi \| na pārayasi cet, tadā kiṁ bhavatu?
tatrāha---**naya mām** ity-ādi \| kutra neṣye ? **yatra te** tava
**mano** mano-mātram \| arthāt parityaktānāṁ mat-sahacarīṇāṁ pārśvam iti
tās tyaktvā dūraṁ gantuṁ na pārayāmīti pūrvoktānuguṇyam \| tava manas
tatraiva, mayaitāt jñāyate kevalaṁ sannidhi-mātraṁ yatra, tathāpi
mamātīvotkaṇṭhāṁ jhaṭiti tatra gantum iti rahasyam \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tato** mānānantaraṁ tasmād
vā mānāt rati-sthānād vā **dṛptā** garvitā satī **vanoddeśaṁ**
vanamaya-sthānāni tenaiva saha gamana-krameṇāgrato **gatvā** \| yad vā,
mad-anugo'yam avaśyaṁ bhaviteti dṛptatvāt svayam eva gatvā, **keśavaṁ**
parameśvaram api \| kiṁ vā, keśi-mathanād vraja-hitācaraṇa-param iti \|
yad vā, keśavam ity ukta-nyāyena tadīya-saundarya-mohiteti bhāvaḥ \| ata
eva **abravīt** \| kiṁ ? tad āhuḥ---**na pāraye** iti \| ratyā
pariśrāntatvād iti bhāvaḥ \| lajjayā sākṣāt tathānuktiḥ \| kiṁ vā,
dṛptatvād eva tathoktiḥ \| nanu, "mugdhe ! tābhyo dūram agre
sthānāntaraṁ hṛdyaṁ gantavyam" iti cet, tatrāha---**naya** iti \|
pūrvavad aṅkādau nidhāya tvam eva nayety arthaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tato** variṣṭhaṁ mānānantaraṁ
vana-pradeśa-viśeṣaṁ tenaiva saha gamanaṁ krameṇāgrato **gatvā dṛptā**
garvitā satī keśavaṁ keśān tadīyān vayate grathnāti \| ata evābravīt kim
? tad āhuḥ---**na pāraye** iti \| bahu-paribhramaṇena pariśrāntatvād iti
vyāja-mayī hetu-vyañjanā \| nanu, mugdhe ! tābhyo dūram agre
sthānāntaraṁ hṛdyaṁ gantavyam iti cet, tatrāha---**nayeti** \| pūrvavad
aṅke nidhāya tvam eva nayety arthaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** atha
tathaiva manasi kṛtatvāt sphuṭākṣaram evāha---**tata** ity-ādi \|
**vanoddeśe** vana-madhyaṁ **gatvā** **keśavam abravīt** \| kīdṛśī ?
**dṛptā** niḥsādhvasā\| kiṁ tat ? ity āha---**naya** ity-ādi \| **ahaṁ
calituṁ na pāraye** \| asyā ayaṁ bhāvaḥ---"yady ahaṁ na calāmi, tadāyam
api na caliṣyati \| tāvat tā api sarvā miliṣyantīti \| tat
sādhūktam---**na pāraya** iti \| \"na pārayasi cet, tadā kiṁ kartavyam
?" ity āśaṅkyāha---**naya mām** ity-ādi \| **māṁ naya**, \"kva neṣye ?\"
**yatra te manaḥ** \| te tava mano yatra yātv ity arthaḥ \| manas tu
tava virahitāsv eva tāsu, mayi tu tava śrī-vigraha eveti vakroktiḥ \|
atas tatraiva **naya** \| kim-antena nirmama-vyāpāreṇa vyavahāreṇeti
bahir vāmya-prakāśaḥ \|\|38\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** māna-paripākam āha---tata iti
\| tato rati-sthānāt tatra mṛgyamānānām anyāsām āgamanaṁ sambhāvya
**vanoddeśaṁ** vana-pradeśāntaraṁ **gatvā dṛptā** garvitā **keśavaṁ**
brahmeśa-vaśayitāraṁ, kiṁ punar etasyāḥ ? yad vā, keśān vāti
sugandhīkaroti dhūpa-dāneneti parama-śṛṅgāriṇam ity arthaḥ \| tam
**abravīt** \| kim abravīt ? tad āha---**ahaṁ calituṁ na pāraye** \|
vanoddeśa-paribhramaṇena rati-kheda-vyākulitatvena nakha-padābhyāṁ
gantuṁ na śaknomi\|

nanv atra sarvā evāyāsyanti ity agre vilāsa-yogye sthāne gantavyam ? iti
cet, tatrāha---**yatra te manaḥ** tatra tvayā gantavyaṁ, tatra **māṁ
naya** \| lajjayā sākṣād akathayantī vyañjanayā mām utkṣipya svayam eva
neṣyatīti manasi nidhāya māṁ naya prāpayeti kathitavatī \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vanasya**
**ut**kṛṣṭa-pra**deśaṁ** **gatvā** **keśavaṁ**, keśān vayamānaṁ
prākṛta-narma-dyotaka-cūḍām unmocayantyās tasyāḥ vicitra-veṇītvena
grathnantaṁ, ata eva **dṛptā** svādhīna-kāntayā darpa eva rasam
āvahatīti bhāvaḥ \| **calituṁ na pāraye** iti bahu-vana-bhramaṇottho me
śramo'bhūd iti bhāvaḥ \| nanu "mugdhe ! tābhyo dūram agre hṛdyaṁ
sthānāntaraṁ gantavyam" iti cet, tatrāha---**naya** iti \| pūrvaṁ mām
vahann ity arthaḥ \| nanu, kim agrima-pradeśe anya-jana-duṣpraveśaṁ
kuñjāntargataṁ puṣpa-talpaṁ tāṁ nayāmi, kiṁ vā pauṣpābharaṇārthaṁ
puṣpodyānaṁ ? tatrāha---**yatra te mana** iti \|\|38\|\|

**\...**

\|\| 10.30.39 \|\|

evam uktaḥ priyām āha skandha āruhyatām iti \|

tataś cāntardadhe kṛṣṇaḥ sā vadhūr anvatapyata \|\|

**śrīdhara-svāmī (bhāvārtha-dīpikā) :** kāmināṁ dainyaṁ \[bhā.pu.
10.30.35\] darśayati---**evam ukta** iti \| akhaṇḍitatvam āha---**tataś
ca** iti \| tasyāṁ skandhārohodyatāyām antarhita ity arthaḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śuddha-buddheḥ svabhāvaṁ
darśayitum āha---**sā vadhūr** iti \| **tataḥ** skandhārohānujñānantaram
\| *ity artha* iti nija-svātantryaṁ bodhitavāṁs tasyā iti bhāvaḥ
\|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** īśvaras taj jñātvāpi
tasyā api sarva-pradhānatva-madaṁ khaṇḍayituṁ viparīta-bodham
abhinīyāha---yadi calituṁ na pārayasi, **tadā skandham āruhyatām** \|
etāvan-mātram avaśiṣyate, sarvam anyad vṛttam asti \| etad api kriyatām
ity uktavān \| na kevalam idam uktavān, antarhitaś cety āha---**tataś
cāntardadhe** ity-ādi \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : skandhe** mad-aṁse
**āruhyatām** ity āha \| idaṁ ca narmaṇaiva **priyām** ity-ukteḥ \| yad
vā, kāyo madīyaṁ vakṣaḥ, kaṭīraṁ vā, kiṁ vā, samūhaḥ \| gopī-vṛnda ity
arthaḥ\| tathā ca viśvaḥ---skandhaḥ prakāṇḍe kāye ca
bāhu-mūla-samūhayoḥ iti \| tataś ca, **āruhyatām** iti, ucca-pradeśe
śrī-[yamunotsrāto]{.mark} deśe vā tāsāṁ tadānīṁ sthiteḥ \| kiṁ vā,
mānena tāsām uccatā-vivakṣayaiveti dik \| **tataḥ** paścāt \| kiṁ vā,
tasmāt sthānāt, tasyāḥ sakāśād vā \| tv-arthe **ca**-kāraḥ,
bhinnopakrame \| **antardadhe** **ca** iti samuccaye vā antardhānaṁ
prayojanaṁ pūrvam evoktam \| tad eva sūcayati---**kṛṣṇaḥ**
paramānanda-ghana-mūrtir ity ānanda-viśeṣārtham evety arthaḥ \| ata
evoktaṁ **priyām** iti \| atra ca kaścid viśeṣaḥ śrī-viṣṇu-purāṇe---

> puṣpa-bandhana-sammāna-kṛta-mānām apāsya tām \|
>
> nanda-gopa-suto yāto mārgeṇānena paśyata \|\|
>
> anuyāte'samarthānyā nitamba-bhara-mantharā \|
>
> yā gantavye drutaṁ yāti nimna-pādāgra-saṁsthitiḥ \|\|
>
> hasta-nyastāgra-steyaṁ tena yāti tathā sakhi \|
>
> anāyatta-pada-nyāsā lakṣyate pada-paddhatiḥ \|\|
>
> hasta-saṁsparśa-mātreṇa dhūrteṇaiṣā vimānitā \|
>
> nairāśyān manda-gaminyā nivṛttaṁ lakṣyate padam \|\|
>
> nūnam uktā tvarāmīti punar eṣyāmi te'ntikam \|
>
> tena kṛṣṇena yenaiṣā tvaritā pada-paddhatiḥ \|\| \[vi.pu. 5.13.35-39\]
> iti \|

sā **dṛptā** tad-darśanaika-jīvanā **vānvatapyata** muhur vilalāpa
\|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tasyāḥ
svādhīna-bhartṛkātvocitaṁ kṛtrimālasyādi-mayaṁ tat-pravacanaṁ śrutvā
svayam api sanarmaivāntarhita ity āha---**evam** iti pāda-trayeṇa \|

**skandhe** mad-aṁsa **āruhyatām** ity āha \| idaṁ ca narmaṇaiva
**priyām** ity-ukteḥ \| tathā hi---yo\'nya-mukhe durvādaḥ,
priyatama-vadane sa eva parihāsaḥ \| itare\'ndhanajo dhūmaḥ. so\'yam
aguru-sambhavo dhūpa iti \| yad vā, skandhaḥ prakāṇḍe kāye ca
bāhu-mūla-samūhayor iti viśva-prakāśāt \| kāyaḥ sa ca yuktatvād
vakṣo-bhāga itīdam api narmaiva \| **tatas** tad-anantaram \| tv-arthe
**ca**-kāraḥ, bhinnopakrame \| **antardadhe** ca iti samuccaye vā \|
tasyāḥ sakāśād apy antardhāne\'sminn īrṣyāpagamāt \| sapatnīnām
aikamatyam api prayojanaṁ jñeyam \| pūrvāntardhāne\'pi tad api
cikīrṣitam iti \| evam ekayaiva kriyayāneka-durghaṭa-sampādanena
parama-cāturī darśitā \| aho upary upari buddhīnāṁ
carantīśvara-buddhayaḥ iti bhāvaḥ \| tad evaṁ sambhogācitāṁ
svādhīna-bhartṛkātvamayī prema-parākāṣṭhāṁ darśayitvā sa-narmaṇy api
vipralambhe parama-dainya-mohātmikāṁ tat-parākāṣṭhāṁ darśayaṁs
tat-prāśastyam eva sūcayati---**sā** iti sa-pādena \| sā
tad-darśanaika-jīvanā **anvatapyata** muhur vilalāpa \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tasyāḥ
svādhīna-bhartṛkātvocita-kṛtrimam ālasyādi-mayaṁ narma-vacanaṁ śrutvā
svayam api sa-narmaivāntarhita ity āha---**evam** iti pāda-trayeṇa \|
tad **evaṁ** sambhogocitāṁ svādhīna-bhartṛkā-mayīṁ prema-parākāṣṭhāṁ
darśayitvā narmaṇāpi vipralambhe parama-dainya-mohātmikāṁ
tat-parākāṣṭhāṁ darśayaṁs tat-prāśantyam eva sūcayati---**sā** iti
sa-pāda-ślokena \|\|39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān api tam abhiprāyaṁ
viditvāpi viparīta-bodham abhinīya yad akarot, tad āha---**evam ukta**
ity-ādi \| priyāṁ rādhāṁ skandha āruhyatām ity āha---tayā tu
kapaṭa-roṣoktiḥ, tena tad-asampādyāntardhāne svokter vaiyarthāpatteḥ \|
kapaṭatvenākalitatvam eva satyam \| na kevalam etad āha, antardadhe cety
āha---**tata** ity-ādi \| **tatas** tatraivety arthaḥ saptamyāṁ tasil \|
anyathā nirdayatvāpatteḥ \| svayaṁ paśyati, sā na paśyati, evaṁ yathā
bhavati, tathāntardadha ity arthaḥ \| tad-anantaraṁ **sā vadhūr
anvatapyata** \|\|39\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad-darpokty-anantaraṁ kiṁ
jātam ? tad āha---**evam** iti \| evam uktaḥ priyām āha---**skandha
āruhyatām** iti \| evaṁ saubhāgya-garvitayā jāta-māna-doṣayā utthāpya
nayanam **uktaḥ** \| **priyāṁ** sa narma-vinayaṁ vacanam
āha---**skandhe** mad-aṁse **āruhyatām** iti \| narmoktim avijñāya mohāt
tathā cikīrṣamānāṁ dṛṣṭvā tato\'nantaram eva sambhoga-sthānād vā
**kṛṣṇo\'ntardadhe** \| vipralambham utpādya rasa-vṛddhaye
tad-dṛṣṭy-agocaro\'bhūt \| **sā** kā yasyāḥ keśa-prasādhanādinā
sammānanaṁ kṛtaṁ ? **vadhūr** iti kṛṣṇa-parigraheṇoktā kṛṣṇaika-jīvanā
**anvatapyata** \| tat-svātantryam ajānantyā mayaitad uktam iti paścāt
tāpam akarod iti\|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca kṛṣṇena manasy
evaṁ vicāritam---aho anayā svābhāvikaḥ sva-dharmaḥ parityakta eva \|
nahi, san-nāyikā puṣpa-talpaṁ prati sva-nayane vacasā nāyakāya sammatiṁ
datte \| yadi cānayā vāmya-rūpa-svadharmas tyaktaḥ, tadā mayāpi
san-nāyakena sambhukta-kāntānuvartitva-lakṣaṇo dākṣiṇya-mayaḥ svadharmas
tyaktavya eva \| nahi dvayor eva dākṣiṇye vāmye vā rasaḥ surasaḥ syāt \|
na cātra rasika-lokair ahaṁ dūṣaṇīyaḥ \| raso hi
nāyikā-prakrānta-paripāṭīka eva sādhur bhavet \|

kiṁ ca, mahā-premavatyā asyā mad-vipralambha-janita-daśā-viśeṣa-didṛkṣā
sākṣād eva yā ciraṁ me vartate, sāpy etad-avasare pūrṇā bhaviṣyati \|
mat-saṁśleṣa-janitam asyāḥ saubhāgyādhikyaṁ tābhir anubhūtam eva \|
mad-viśleṣa-janitām api premodreka-paramādhi-vyañjikāṁ daśām asādhāraṇīṁ
dṛṣṭvā, tāḥ parama-camatkāra-sindhu-nimagnā bhavantu \| tasyā
mad-viraha-bāḍavānala-jvālāyā agre tāsāṁ mad-viraho dīpa-dahanāyito
bhavatu \| tataś cāsyāḥ pūrṇatamābhyāṁ sambhoga-vipralambhābhyāṁ
śṛṅgāra-raso'py adya pūrṇatamatvam āpadyatām \| asyāpi virahe
mat-sampādite sarva-virahopaśānty-anantaraṁ sarvāsām aikamatye sati
vidhitsito'dya rāso'pi setsyati, anyathātve tat-saṅga-raṅgiṇā mayā tāsāṁ
māno'dya sarvathaiva durupaśama ity-ādīni bahūni prayojanāni
paryālocayan sahasaivāntardhitsur āha---**skandha** iti \|
**antardadhe** tatraiva sthitvā tāṁ paśyann api tan-nayana-gocaratāṁ
jahāv ity arthaḥ\|

atra naya māṁ yatra te manaḥ \[bhā.pu. 10.30.38\] iti vadantyā
vṛṣabhānu-nandinyā manasy evaṁ
vicāritam---\"vilāsa-śrama-vana-vihāra-śrama-khinnāyā mama kṣaṇaṁ
suṣupsā vartate \| asyāpi svāpābhāvenaiva sarva-rajanī-yāpanam akalyāṇam
asukhodarkam eva \| ataḥ puṣpa-talpaṁ nayati cen, nayatu \| āvāṁ tatra
svapsyāvaḥ\" iti \| atas tatrāsammatir na kṛtā \| tatra bhagavatas
tad-antaḥ-karaṇa-vijñatā prema-rasa-maya-līlā-śaktyaiva tirodhāpitā
tat-tal-līlā-siddhy-artham iti jñeyam \| **anvatapyata** muhur vilalāpa
\|\|39\|\|

**\...**

\|\| 10.30.40 \|\|

hā nātha ramaṇa preṣṭha kvāsi kvāsi mahābhuja \|

dāsyās te kṛpaṇāyā me sakhe darśaya sannidhim \|\|

**śrīdhara-svāmī (bhāvārtha-dīpikā) :** anutāpam āha---**hā nātha** iti
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : hā** viṣaṇṇāsmi vane, **hā**
viṣāda-śug-ārtiṣu ity amaraḥ \| **nātha** ! āśā-prada ! **ramaṇa** !
rati-prada ! **preṣṭha** ! atīva-priya ! **mahābhuja** !
trasta-bhaya-vāraka ! **te dāsyāḥ** śikṣārhāyāḥ \| **kṛpaṇāyāḥ**
kṛpārhāyāḥ \| **sakha** iti nāthaṁ sakhi-dharmo yo bhaya-sthāne
sakhī-tyāga ity āha \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vilāpam evāha---**hā**
iti \| **hā** khede ārti-sambodhane vā \| tataś ca sarvatra yojyam \|
**nātha** ! prāṇeśvara ! **ramaṇa** ! bhartaḥ ! rati-dāyaka !
**preṣṭha** ! priyatama ! **mahābhuja** ! gāḍhāliṅgana-dātaḥ ! ity
arthaḥ \| eṣāṁ yathottaraṁ hetu-hetumattohyā \|

yad vā, **nātha** ! prabho ! na kevalaṁ tathā, kintu **ramaṇa** !
sukha-prada ! vividha-krīḍā-kāraka ! iti vā \| ataḥ svabhāvata eva vā
**preṣṭha** ! ātmano'pi sakāśāt parama-priya ! ity arthaḥ \| yato
**mahābhuja** ! parama-manohara-saccidānanda-ghana-mūrte ! ity arthaḥ \|
yad vā, parama-bhoga-kartaḥ ! iti satataṁ raty-ādi-sukha-sampattir
bodhitā \|

yad vā, vrajeśvaratvena **nātha** ! iti \| tatrāpi
bhartṛ-prayojana-siddhyā **ramaṇa** ! iti \| tatrāpi jāratvena
**preṣṭha** ! iti \| tatrāpi parama-sundaratvādinā **mahābhuja** ! iti
\| yad vā, **kvāsi ? kvāsi ?** iti paramārtyā vilapantī suvihvalā bhūmau
nipatantī tad-āliṅganam icchantī smarantī cāha---**mahābhuja** ! iti \|

\"na ca dūre sthitvā, atrāham asmi\" iti vaktavyam ity āha---**me** māṁ
prati **tava sannidhiṁ darśaya** sannihito bhavety arthaḥ \| kutaḥ ?
**dāsyāḥ**, tatrāpi **kṛpaṇāyāḥ** \| anyathā mad-antya-daśāyāṁ satyāṁ
tvayānutapyata evety āśayenāha---he **sakhe** ! parama-priya ! iti \|

yad vā, **sannidhi-darśane** ca kvāpi vañcanā pūrvavan na kāryā ity
āha---**sakhe** ! he parama-viśvāsāspadeti \|

athavā, nanu \"priyatame ! tvāṁ hitvā nāhaṁ kutrāpi gato'smi \|
tvad-antikam eva varte\" iti cet, tarhi \"tvām ahaṁ mugdhā naiva paśyāmi
\| sakhyena tvam evātmānam abhivyañjaya\" ity āha---**dāsyā** iti \|
anyat samānam \|

yadyapi viraha-vaikalyenānusandhānāpagamād vilāpe'rtha-saṅgatir
nāpekṣeta, asaṅgatiś ca guṇa eva, tathāpi tādṛśīnāṁ yat-kiñcid-vākyam
eva sarvārthaṁ sevata iti yathā-bhakti[^265] kiñcil likhyate\| evam
agre'pi jñeyam \| tataś ca sā vimuhyantī hanta bhūmāv apatad iti jñeyam,
agre mohitām \[bhā.pu. 10.30.41\] ity-ukteḥ \| athavā, skandha āruhyatām
\[bhā.pu. 10.30.39\] ity-ukteḥ \|

premautkaṇṭhya-kṛtena vaicittyena puro vartamānasyāpi kṛṣṇasya
tathānavalokanāt \| antardadhe kṛṣṇaḥ \[39\] ity uktam \| vastutas tu
kautukatvād eva sa tatra tūṣṇīṁ sthitaḥ \| tataḥ prema-vaicittya-bhājas
tasyā anutāpaḥ \| tathānyā gopīḥ sannihitā dṛṣṭvā kṛṣṇenāntarhitam eveti
jñeyam \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vilapam evāha---**hā nātha**
! iti \| hā khede ārti-sambodhane vā \| tataś ca sarvatraiva yojyam \|
**nātha** ! svāmitayā pālaka ! **ramaṇa** ! kāntocita-sukha-prada !
**preṣṭha** ! mad-viṣayakata-cita-prema-vistāraka ! **kvāsi** ? evam
evaṁ mayi snigdho'pi sampraty ekākī kva vartase ? **hā hā** tad-ajñānena
mama cittaṁ kṣubhyatīti bhāvaḥ \| vīpsāpi vaiyagryeṇa punar
āliṅganādi-nija-saubhāgya-smārakeṇa
nija-rasoddīpaka-tad-aṅga-viśeṣa-saundarya-smaraṇena
muhyantīvāha---**mahā-bhuja** iti \| punar atidainyenāha---**dāsyā**
ity-ādi \|

tatraiva kiṁ punar api mamāliṅganādi-lābhāya mama vāsaṁ mṛgayasīty
āśaṅkya---nahi nahīty āha---**sakhe** datta-nija-sāhacarya-saubhāgya
**sannidhiṁ** nija-sannidhānam api **darśaya** jñāpaya mātram \|
sāhacarya-dānena bhavataiva janita-vyasanāni samprati tatra mā gṛhṇāmi,
kintu tvam atra vidyasa iti manasāpi niścayataḥ svasthā bhaveyam iti
bhāvaḥ \|

tatra hetuḥ---**dāsyāḥ** sakhyādāv ayogyāyāḥ, kintu
tādṛśa-tvat-kṛpayaiva balād utpādita-tvad-eka-sukhānukūlyāt paryāyā ity
arthaḥ \| tatrāpi **kṛpaṇāyāḥ** tad idaṁ duḥkhaṁ soḍhum aśaktāyāḥ
parihartuṁ cājānatyā ity arthaḥ \| ato na mayi vañcanā kāryā \| nāpi
nijānutāpa-bījaṁ vaptavyam iti bhāvaḥ \| audārya-nāmā cānubhāvo'yam \|
yathoktam---audāryaṁ vinayaṁ prāhuḥ sarvāvasthā-gataṁ budhā \[u.nī.
11.15\] iti \| tataś ca sā vimuhya hanta bhūmāv apatat iti jñeyam \|
agre mohitām ity-ukteḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
anutāpa-prakāram āha---he **nātha** iti \| he **mahābhuja** !
**sannidhiṁ darśaya** \| yadyapi sannidhis tavānumīyate, atraivāsi, na
kvāpi gato\'si, tathāpi taṁ **darśaya** ity arthaḥ \| **mahā-bhuja** iti
bhuja-sparśa-sukhānubhava-sūcakam antardhāya bhujābhyāṁ parirabhya
sthita iti boddhavyam \| tac ca svapna-labdha-suhṛd-āliṅganavat \| tat
**kvāsi kvāsi** ? bhuja-sparśa evānubhūyate, na tu tvam \| paścāt
purataḥ pārśvato vāsīti nopalabhyase \| tasmāt santam api sannidhiṁ
**darśaya** ity arthaḥ \|\|40\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vipralambhe yathā tāsām
avasthā jātā tathaivaitasyā apy abhavad iti tasyāḥ vilāpam āha---hā
**nātha** iti \| **hā** ity ārti-jñāpanārtham \| he **nātha** ! he
svāmin ! prāṇa-nātha ! mayāyuktaṁ kṛtaṁ, tvayā kṣantavyam \| yatas tvam
asmat-svāmī hy asi \| ahaṁ dāsī tvayā na tyājyeti \| he **ramaṇa** !
rati-pradas tvaṁ bhoktā, vayaṁ bhogyāḥ \| ato yathā ramaṇaṁ bhavet,
tathā tvayā samīpa eva sthātavyam iti hetoḥ \| he **preṣṭha** !
priyatama evaṁ kṛtavaty api tvayy eva prīti-viṣaya iti na
cānya-prīti-viṣayo\'sti \|

atitāpa-vyaktayā viklava-vacanam āha---**kvāsi** ?
duḥkha-mahārṇava-nimagnāṁ mām uddhartum arhasīty āśayenāha---he
**mahābhuja** ! dīrgha-bhujābhyāṁ dṛḍham āliṅgyoddhartuṁ tvam eva yogyo
nānya iti \|

nanv aham atraiva varte kim iti vilapayasi ? iti cet, tatrāha---**te**
**dāsyāḥ sannidhiṁ darśaya** sva-naikaṭya-darśane dāsya-sambhavāt \| he
**sakhe** ! satā sapta-padaṁ maitram \[\] iti vacanāt \| ahaṁ tava sakhī
cira-sahacaryā, ato na vañcanīyeti \| **kṛpaṇāya** tvāṁ tyaktum
aśaknuvatyā daśamy-asvasthā-saṁnihitāyā **me** mama **sannidhiṁ**
samīcīnaṁ nidhiṁ tava mukhāravindaṁ **darśaya** \| daśamy-avasthātaḥ
prāg eva, anyathā vāsyā lope sati paścāt tapsyase \| ataḥ śīghraṁ
**darśaya** iti \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vilāpam evāha---hā
**nātha** iti \| tvad-viyoga-mahāgninā dahyamānād asmād dehān me prāṇāḥ
samprati niḥsṛta-prāyāḥ \| yatnenāpi mayā rakṣituṁ na śakyante \| eṣāṁ
tu tvam eva **nāthaḥ**, ato darśanaṁ dattvā śīghram etān rakṣeti
bhāvaḥ\| na caiṣāṁ rakṣām ahaṁ svārtham eva prārthaye, kintu
tvad-artham evety āha---he **ramaṇa** iti \| sarvā apy anyā gopīs
tyaktvā ramaṇa-sukha-viśeṣārthaṁ yām etāvad dūraṁ rahaḥ samānaiṣīḥ,
tasyāṁ mayi mṛtāyām evaṁ rati-sukham anyatrālabhamāno māṁ smaraṁs tvam
api duḥkhena vilapiṣyasīti bhāvaḥ \|

nanv astu mad-duḥkhaṁ, tena tava kim ? tatrāha---he **preṣṭha** iti \|
tava mat-preṣṭhatvāt tadīyaṁ tad duḥkhaṁ koṭīguṇībhūya mayy eva
phaliṣyati \| mat-prāṇa-koṭī-nirmañchanīya-pādābja-nakharaika-deśasya
tava tad duḥkham ahaṁ mṛtvāpi soḍhuṁ na pārayiṣyāmi \| ataḥ kṛpayā
sannidhāya tad eva duḥkhaṁ dūrīkuru iti bhāvaḥ \|

nanu yadi niḥsṛta-prāyā eva prāṇās tadā tān aham api kathaṁ nivartayituṁ
prabhaviṣyāmi ? tatrāha---he **mahābhuja** iti \| tvad-bhujasya
mṛta-sañjīvanauṣadhasya sparśa-mātreṇaiva sustha-suśītalī-bhūte
dehe\'smin prāṇāḥ svayam evāgatya sthāsyantīti bhāvaḥ \|

nanu māṁ vinā svasyā gatim evaṁ jānāsi cen, mahārāja-kumāraṁ
parama-sukumāram ādaraṇīyaṁ māṁ \"naya māṁ yatra te manaḥ\" \[bhā.pu.
10.30.38\] ity-ādiṣṭavatī kim akopayaḥ ? tatra sakāku-vaiyagryam
āha---**dāsyās** **te kṛpaṇāyā me** iti \| tadānīṁ
vilāsa-śrama-nidrālasyābhibhūtayaiva dīnayā mayā tathoktam \| kṣamasva
mā kupyeti bhāvaḥ \|

kiṁ ca, ayogyayāpi mayā saha tvam eva dṛḍhaṁ yat sakhyam akaroḥ, tenaiva
tathāham avocam ity āha---he **sakhe** iti \| he priye, tarhi
prasanno\'bhūvaṁ mat-samīpam ehīti cet, sampraty anutāpa-duḥkhenāndhāsmi
\| tvaṁ kva vartase ? iti na paśyāmīty āha---**darśaya sannidhim** iti
\| etāvad eva vilapya virahodghūrṇā-vaśāt saṁmuhya bhūmāv apatad iti
jñeyam \| agre mohitām \[41\] ity-ukteḥ \|\|40\|\|

**\...**

\|\| 10.30.41 \|\|

anvicchantyo bhagavato mārge gopyo'vidūrataḥ \|

dadṛśuḥ priya-viśleṣān mohitāṁ duḥkhitāṁ sakhīm \|\|

**śrīdhara-svāmī (bhāvārtha-dīpikā) : anvicchantyo** mṛgayamāṇāḥ \|
**avidūrataḥ** samīpe \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gāṁ dṛṣṭiṁ pānti rakṣanti
durviṣaya-gamana-rāhityeneti **gopya** indriya-vṛttayaḥ śāstra-viṣayāḥ
\| bhukteḥ pūrvam aparokṣa-buddher āvirbhāva-tirobhāvau kvacit syātām
iti darśanāya---**priya-viśleṣāt** iti \| **duḥkhitām**
iti---bhū-tala-luṭhana-lagna-dhūli-kaṇṭaka-kṣata-rakta-sveda-bahulāśru-dhārābhir
duḥkhinīty evaṁ jñāpitam \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vidūrato**'tyanta-dūre'pi
pūrvaṁ **dadṛśuḥ**, tasyāḥ kānti-viśeṣataḥ \| yad vā,
**vidūrato'nvicchantyaḥ**, agrato dūraṁ gatvā anveṣayantya ity arthaḥ \|
yad vā, a-kāra-praśleṣeṇa **avidūrato** nikaṭa eva **dadṛśuḥ** \| tataś
ca nija-vaikalya-bhareṇa nikaṭe'pi pūrvaṁ tasyās tam ārta-nādaṁ na
śuśruvur iti jñeyam \| **priyasya** śrī-kṛṣṇasya **viśleṣād** vicchedād
**duḥkhitāṁ** paścān mohitāṁ ca
bhū-tala-viluṭhana-lagna-dhūli-kaṇṭaka-kṣata-raktākta-sarvāgatādīnāṁ
bahulāśru-dhārālāpaṁ kila mukha-stanatvādīnāṁ lakṣaṇānāṁ tādṛśa-mohasya
ca tad-viśleṣaṁ vinānyathānupapatteḥ \| **mohitām** ity anena
sarvābhyo'nyābhyo'syāḥ prīti-viśeṣo'pi darśitaḥ \| tāsāṁ hi virahārtyā
līlānukaraṇam, asyāś cāntya-daśā-tulyo moha iti \| **sakhīṁ** militāṁ
tādṛg-avasthāpannāṁ dṛṣṭvā, sakhyena tulya-vyathā eva viśeṣataś ca
tad-dviguṇita-nija-vedanāḥ sarvā api parivṛtya rurudur ity arthaḥ \|
tataś ca pūrvokta-mātsaryādikaṁ sarvāsām eva dūre svayam evāpagatam iti
tathā paścād bahu-prayatnais tāṁ sva-saṁjñāṁ vicitra-cāturyaiś ca
svasthatāṁ śanair īṣat prāpayāmāsuḥ \| tataś cāsya tad vṛttaṁ papracchur
iti jñeyam \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : avidūrato** nātidūrata ity
arthaḥ \| atidūre vyavadhāna-sad-bhāvāt \|
rākeśa-śobhā-vijayi-śobhā-viśeṣeṇa dūre'pi darśana-sambhavāt \|
**duḥkhitām**, ata eva **mohitāṁ** mūrcchitāṁ sama-duḥkha-bhāvanayā
viśeṣatas tasyā ekākinyā api parityāga-darśanena sutarām īrṣyāpagamād
aikamatyāc ca **sakhīm** ity uktaṁ, kintu nija-sakhīnām atra
premāveśa-viśeṣo jñeyaḥ \|\|41\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 288) :** nanu bhagavad-bhakteṣu
parasparaṁ pratipakṣitvam asambhavam ahṛdyaṁ ca\| tathā tāsāṁ tat
saubhaga-madam \[bhā.pu. 10.29.48\] ity-ādau
tad-īrṣyā-mada-mānādi-dūrīcikīrṣā śrī-bhagavato'pi dṛśyate \| tathā
śrīmatā muninā svayam api tābhis tatra **daurātmya**-śabdaḥ
prayukto'stīti \|

tatrocyate---sarvaiva hi śrī-bhagavataḥ krīḍā prīti-poṣāyaiva
pravartate, bhajate tādṛśīḥ krīḍā yāḥ śrutvā tat-paro bhavet \[bhā.pu.
10.33.36\] ity-ādi \| *śrutvāpi* ity arthaḥ \| tatra śṛṅgāra-krīḍāyāś
cāsyāḥ svabhāvo'yaṁ yat khalv
īrṣyā-mada-mānādi-lakṣaṇa-tat-tad-bhāva-vaicitrī-parikaratayaiva rasaṁ
puṣṇāti \| yata eva tādṛśatayaiva kavibhir varṇyate, śrī-bhagavatā ca
sva-līlāyām aṅgīkriyate \| svasminn api dakṣiṇānukūla-śaṭha-dhṛṣṭateti
catur-bheda-nāyakatvaṁ yathā-sthānaṁ vyajyate \| tasmāt tal-līlā-śaktir
eva tāsu tat-tad-bhāvaṁ dadhāti \| taṁ ca bhāvānurūpeṇaiveti darśitam \|
ata eva yadā sarvāsām eva tad-viraho bhavati, tadā
dainyenaika-jātīya-bhāvatvāpattyā sarvatra sakhyam evābhivyajyate \|
yathā---**anvicchantyo bhagavata** iti \|

ity atra tasyāṁ pūrvāsām eva sakhītva-vyañjanā \| viraha-līlā ca tāsāṁ
jhaṭiti śrī-kṛṣṇa-viṣayaka-tṛṣṇātiśaya-vardhanārthaiva \|
nāgara-cūḍāmaṇīndrāya śrī-kṛṣṇāya ca tāsāṁ tad-vṛddhir atyarthaṁ rocate
\| yathoktaṁ, nāhaṁ tu sakhyo bhajato'pi jantūn \[bhā.pu. 10.32.10\]
ity-ādinā \| tasmān madhye viraho'pi bhavati \| tadā śrī-kṛṣṇasya
mada-mānādi-vinodam atikramyāpi tad-adhyavasāyaḥ syāt \| tato
mada-mānayoḥ praśamāya \[bhā.pu. 10.29.48\]
sva-viṣayaka-tṛṣṇātiśaya-rūpa-prasādāya ceti tāsāṁ tat-saubhaga-
\[tatra\] ity atrārthaḥ \| sarva-samudita-rāsa-līlārthaṁ madasya
praśamāya mānasya ca prasādāya prasādanāyety artho vā \| tatas
tad-vardhanecchāpy ānuṣaṅgīti samānam \|\|41\|\|
(*prīti-sandarbha-288-saṅkhyakānucchedasya paścād-bhāgaḥ 10.30.35
ślokasya vyākhyāyāṁ draṣṭavyaḥ*)

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** atha
tasyāḥ pūrva-cintitam evāha---**anvicchantya** ity-ādi \|
**priya-viśleṣād** vicetaso virahiṇyo **gopyaḥ** **sakhīṁ** tāṁ rādhāṁ
**dadṛśuḥ** \| kīdṛśīm ? **ūhitāṁ** vitarkitām\| sā ced bhavati, katham
ekākinī ? sā cen na bhavati, tadā keyam anyā ? iti prathamam ūhitāṁ,
paścād dadṛśur jñātavatyaḥ \| kintu **mā** duḥkhitām ātmavad
viccheda-duḥkha-bhājaṁ na dadṛśur ity arthaḥ,
pracchanna-bhagavad-aṅga-saṅgavattvāt \|\|41\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tataś ca viraha-vyākulitā
bhūmāv apatat \| tataḥ kiṁ vṛttam ? ity apekṣāyāṁ
prema-vivarta-svabhāvaṁ kathayan anyāsāṁ gopīnāṁ mārgaṇaiḥ tasyāḥ
prāptim āha \| ayam eva prema-vivartaḥ \| yat samīpa-stham api preṣṭhaṁ
na paśyanti, yathā kurarī-vilāpe \| ataḥ kenāpi kautukena tan-maṇḍale
tat-samīpa eva vartamānas tūṣṇī-bhāvena paśyati \| tat-premālāpān
śṛṇvann atiṣṭhat \| ata uktaṁ tataś cāntardadhe kṛṣṇa \[bhā.pu.
10.30.39\] iti\| agre śrī-kṛṣṇo\'pi vadiṣyate---mayā parokṣaṁ bhajatā
tirohitam \[bhā.pu. 10.32.21\] iti \|

idānīṁ tāsāṁ tasyāḥ milana-prakāram āha---**anvicchantya** iti \| evaṁ
pūrvokta-prakāreṇa **bhagavato mārgam** anvicchantyo mṛgyamāṇāḥ sarvā
eva **gopyo\'vidūrato** nikaṭa-pradeśa eva bhuvi patitāṁ **sakhīṁ**
śrī-kṛṣṇa-tyāga-janita-duḥkha-sāmyāt sakhītvena pratītāṁ duḥkha-sāmyād
everṣyāpagamo\'pi svata eva jātaḥ \| **priya-viśleṣa-mohitāṁ** priyasya
kṛṣṇa-viśleṣād virahān mohitāṁ sva-sādṛśyaṁ prāptām, yato **duḥkhitāṁ**
māna-vipākaṁ prāptāṁ **dadṛśuḥ**\|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anvicchantyaḥ**
anveṣayantyaḥ \| **vidūrato**\'pi **dadṛśur** iti tasyā
vidyut-tulya-kāntimattvāt **sakhīm** iti tasyās tādṛśa-daśā-darśanena
vipakṣāṇām api tatra snehodayāt \| kiṁ ca, ujjvala-rasasya svabhāva
evāyaṁ yat kāntasya kāntā-mātra-vimuktatve jñāte sati kāntānām
īrṣyā-dveṣādy-abhāvaḥ, paraspara-snehavattvaṁ ca \| yad uktaṁ---ata eva
hi viśeṣe snehas tāsāṁ prakāśate \[u.nī. 9.43\] iti \|\|41\|\|

**\...**

\|\| 10.30.42 \|\|

tayā kathitam ākarṇya māna-prāptiṁ ca mādhavāt \|

avamānaṁ ca daurātmyād vismayaṁ paramaṁ yayuḥ \|\|

**śrīdhara-svāmī (bhāvārtha-dīpikā) : ???**

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tayā** sakhyā \|
**māna-prāptiṁ** skandhāroha-lakṣaṇām \| pakṣe, aparokṣa-lakṣaṇām \|
**daurātmyāt** abhimānāt \| **avamānaṁ** tyāga-lakṣaṇam \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : daurātmyāt** ātmanaḥ
prādhānya-mananāt \|\|42\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca **tayā
kathitaṁ** sarvam iti śeṣaḥ \| yad vā, punar duḥkhodaya-bhayena tābhir
apṛṣṭam api sakhīnāṁ samāgamāt svayam eva vilāpa-rūpeṇa varṇitaṁ
tad-vṛttam iti śeṣaḥ \| iti pṛthag-vākyam ekam eva vā \| tataś ca
**māna-prāptim** **ākarṇya** ca-kārābhyām ubhayor eva prādhānyaṁ
dyotyate \| tat-tat-prakāreṇa ramaṇāt \| tathākasmād eva rasāvasare
antardhānāc ca \| **mādhavāt** lakṣmī-kāntād apīti \| yad vā, madhunā
madhura-rasena krīḍati sadeti \| tasmān **māna-prāpti**-yogyā matto'py
adhikā kācid anyaiva, na tv aham \| tathāpi kevalaṁ
tat-kāruṇya-mahimnaiva, na ca nija-guṇais tādṛśa-mānaṁ prāpteti bhāvaḥ
\| evaṁ bhadraṁ śrī-bhagavat-kāruṇyādi-guṇata eva \| abhadraṁ ca sarvaṁ
nija-doṣād eva vaktavyaṁ mantavyaṁ ceti \| sādhūn api śikṣayāmāseti
jñeyam \| yad vā, śrī-kṛṣṇād dūre ātmā svayaṁ śrī-kṛṣṇo vā yasyāḥ, sā
durātmā, tad-bhāvo **daurātmyaṁ,** tasmāt \| tad-dūra-gamanād ity arthaḥ
\| **paramaṁ vismayaṁ** sadya eva tādṛśānugraha-nigrahābhyām \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva ca **tayā kathitam
ākarṇya** iti rodana-saṁjñā-prāpaṇa-praśnāntaram iti jñeyaṁ \|
**kathitam** \"kathaṁ bhavatībhyo vicchinnā babhūvāham iti nājñāsiṣaṁ,
kintu dūrata evātmānusandhānam akārṣam\" ity-ādi prakārakaṁ sarvaṁ
vṛttam **ākarṇya,** tatrāpi **mādhavāt,** nūnaṁ lakṣmyāpi ramaṇatayā
spṛhaṇīyāt sarva-guṇādi-sampatteḥ patyur vā tasmāt svata eva
parama-saubhāgya-lābha-lakṣaṇāṁ **sammāna-prāptiṁ** **ca ākarṇya,**
tatraiva garva-lakṣaṇān nija-**daurātmyāt** parityāga-lakṣaṇam avamānaṁ
**ca ākarṇya** **vismayam** ity-ādiko'nvayaḥ \|

atra tu **daurātmya**-śabda-prayogas tad-dainya-vacanānuvādāt \|
vastutas tu śrī-kṛṣṇād dūre ātmā deho yasyāḥ, dūre ātmā śrī-kṛṣṇo vā
yasyāḥ, sā dūrātmā, tasyā bhāvo **daurātmyaṁ,** tasmād dūra-viśleṣād ity
arthaḥ \| **paramaṁ vismayam** ity-ādikasya **tayā kathitam** ity-ādinā
trayeṇāpy anvayaś ca \| tat-sahitāntardhānādi-sarva-tac-caritasya
sva-sahita-tac-caritād api durvitarkyatvāt \| tatrāpi
tādṛśa-māna-prāpteḥ \| sveṣu paraḥ-koṭiṣv apy adṛṣṭa-caratvāt \| tatra
ca sati tasyām apy avamānasya paramāsambhavād iti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tayā kathitam ākarṇya,** tatraiva
saṅga-nayanādi-lakṣaṇāṁ **māna-prāptiṁ** **cākarṇya,**
parityāga-lakṣaṇam **avamānaṁ** **cākarṇya** ity anvayaḥ \| atra tu
**daurātmya**-śabda-prayogas tad-dainya-vacanānuvādāt, vastutas tu dūraḥ
śrī-kṛṣṇasyānikaṭa ātmā deho yasyāḥ, tasyā bhāvo **daurātmyaṁ,** tasmād
dhetor iti \|\|42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha milane sati tābhiḥ
pṛṣṭayā tayā sarvam eva kathitam ity etad evāha---**tayā** ity-ādi \|
**tayā kathitam** ity ekaṁ vākyam, tayā ānupūrvyaṁ sarvam eva kathitam
ity arthaḥ \| tatra kathane **mādhavān māna-prāptim ākarṇya vismayaṁ
yayur** ity arthaḥ \|\|42\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tāṁ dṛṣṭvā kiṁ kṛtam ? ity
apekṣāyām āha---**tayā** iti \| sakhya-bhāvena bahvībhir avabodhitayā \|
ata eva kiñcin mohād unmagnayeti \| prathamaṁ tad-vṛttāntaṁ pṛṣṭayā
paścāt kṛṣṇasyeti \| tatas **tayā kathitaṁ** ramaṇaṁ
puṣpāvacaya-keśa-prasādhanādi-**māna-prāptiṁ** vā **ākarṇya \|
mādhavāt** lakṣmī-bhartuḥ, anena vaidagdhī-viśeṣaḥ sūcitaḥ \| yad vā,
mūrtād vasantāt \| kiṁ **daurātmyād** ātmanaḥ darpādi-lakṣaṇād
**avamānam** upekṣā-lakṣaṇaṁ prāptam **ākarṇya paramaṁ vismayaṁ prāpur**
iti \|
tat-sahitāntardhānādi-keśa-prasādhanādi-carita-parikalane\'vamāna-sambhavād
vismaya ity arthaḥ \|\|42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca sakhībhir
atyucca-rodanena vyajanādi-paricaryayā yatnatas tat-prabodhe sampādite
sati---ayi priya-sakhi ! sva-vṛttāntaḥ kathyatām iti tābhiḥ pṛṣṭayā
**tayā kathitam** api priya-sakhyāḥ kathaṁ bhavatībhyo vicchinnāham
abhūvam iti mugdhāhaṁ paratantrā nājñāsiṣam \| kintu **māna-prāptir
avamānaś ca daurātmyād** eveti niścinomi \| yuṣmān paraḥ-sahasrāḥ
premavatīr avamatya sva-virahānalena jvālayitvā mahyam ekasyai yat
saubhāgyaṁ dattam, idaṁ tasya **daurātmyaṁ** \| taṁ
durlīla-mahārāja-putraṁ prati varāky api mugdhā na pāraye\'haṁ calituṁ
naya mām \[bhā.pu. 10.30.38\] iti yad avocaṁ, etat tu mamaiva
**daurātmyaṁ**, yata etāvān **avamāṇaḥ** prāpta ity ubhayathāpi me
mahā-mano-duḥkham eveti \| sva-kānte tāsu kasmiṁś ca
krameṇāsūyā-vinaya-dainyāni vyañjitāni \| atra śrīman-munīndreṇa
**daurātmya**-śabda-prayogas tu tasya vacanānuvādād eva \| vastutas tu
śrī-kṛṣṇāt dūre ātmā yasyāḥ dūre ātmā śrī-kṛṣṇo vā yasyāḥ sā dūrātmā,
tasyā bhāvo **daurātmyaṁ,** tasmād viśleṣād ity arthaḥ \|

**vismayaṁ paramaṁ yayur** iti \"priya-sakhi ! bhavatyāḥ saubhāgyam
ucitam eva \| nātra tasya **daurātmyaṁ** rati-śrāntāyāḥ
svādhīna-bhartṛkāyās tava kāntaṁ pratyājñāpanam api na , pratyuta
rasāvaham eva \| kintv anukūla-nāyakena sambhukta-kāntāyā yad
ājñollaṅghanam etādṛśa-duravasthā-prāpaṇaṁ ca, etad eva rasa-pratikūlaṁ
daurātmya-vyañjakam \| hanta hanta mahā-rasika-śekharasya mahā-premavato
dayā-nidhes tasya katham evaṁ cikīrṣitam abhūd iti **paramaṁ vismayaṁ
prāpuḥ** \|\|42\|\|

**\...**

\|\| 10.30.43 \|\|

tato'viśan vanaṁ candra-jyotsnā yāvad vibhāvyate \|

tamaḥ praviṣṭam ālakṣya tato nivavṛtuḥ striyaḥ[^266] \|\|

**śrīdhara-svāmī (bhāvārtha-dīpikā) : tatas** tayāpi sahitāḥ
kṛṣṇānveṣaṇāya **vanam aviśan** \| **tato** asyaiva[^267] harer
anveṣaṇān **nivṛttāḥ** \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tama** iti \| punar
viraha-vedanayā netreṣu **tamaḥ** **praviṣṭam** ājñāya \| yad vā,
**tamasi** sāndhakāra-gahvara-vane **praviṣṭaṁ** śrī-kṛṣṇaṁ jñātvety
arthaḥ \| paurṇamāsyāṁ śaśinaḥ sārvarātrikatvāt
prasiddha-tamaso'sambhavād iti bhāvaḥ \| śāstra-viṣayās tā duḥśāstrān
nivṛtya sac-chāstrābhyāsāya yatnaṁ cakrur iti dhvanyate \| vastutas tu,
tamaḥ-śabdopalakṣita-hṛdaya-guhā-praviṣṭaṁ, yo veda nihitaṁ guhāyām
\[tai.u. 2.1\] iti śruteḥ \| **ālakṣya** jñātvā \| hares tad-upāsanān
**nivavṛtuḥ** tādrūpyam āpuḥ \|

bhaktyā mām abhijānāti yāvān yaś cāsmi tattvataḥ \|

tato māṁ tattvato jñātvā viśate tad anantaram \|\| \[gītā 11.55\] iti
smṛteḥ \|

yasya deve parā bhaktiḥ \[śve.u. 6.23\] ity-ādi-śruteḥ \| bhaktir
evainaṁ gamayati \[māṭhara-śruti\] iti śruteś ca \| **striya**
iti---strīṇām andhakārāvṛta-vana-praveśāsāmarthyād iti bhāvaḥ \|

\"harer\" iti pāṭhaḥ svāmi-sammataḥ (?) \| tata ity asya
punar-ukti-samādhānāya **tata** ity asyaiva harer anveṣāṇād iti
vyākhyānāt \| anyathā tata ity asya prāg-viśeṣaṇāyogyatā syāt \| hares
tata ity anvayādy-asauṣṭhavaṁ ca \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi
parama-prema-vaiyagryeṇa tayā sahitāḥ punar apy anveṣayāmāsur ity
āha---**tata** iti \| **yāvad** **vanaṁ** vyāpya **jyotsnā vibhāvyate**
lakṣyate, tāvad vanam āviśan, praviśya tam anveṣayāmāsur ity arthaḥ \|
**tamasi praviṣṭam** atyanta-ghana-vanatvād andhakāra-mayam **ālakṣya**
**tatas** tasmād vanān **nivṛttāh** \| tathā ca viṣṇu-purāṇe---

praviṣṭo gahanaṁ kṛṣṇaḥ padam atra na lakṣyate \|

nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.43\]
iti \|

**striya** iti strīṇām andhakāra-vana-praveśe sāmarthyābhāvād ity arthaḥ
\|

\"harer\" iti pāṭho'tra keṣāñcin matam \| sa ca śrī-svāmi-pādānām
asammato lakṣyate \| **tata** iti punar-ukteḥ samādhānārthaṁ, **tata**
ity asyaiva harer anveṣaṇād iti vyākhyānāt \| anyathā tata ity asya
anveṣaṇād iti vyākhyāne tasya prāg-likhanāyogāt \| tathā hares tata ity
anvayādy-asauṣṭhavaṁ ca \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ parama-vaiyagryeṇa
sakhībhir dattāvalambanayā tayaiva sahitāḥ punar apy anveṣayāmāsur ity
āha---**tata** iti \| **yāvad vanaṁ** vyāpya **jyotsnā vibhāvyate**
lakṣyate, tāvad vanam **aviśan** praviśya tam anveṣayāmāsur ity arthaḥ
\| **tamasi** mahā-gahana-gate praviṣṭaṁ śrī-kṛṣṇaṁ pada-cihnādinā
vitarkya, **tatas** tasmād vanān **nivṛttāh** \| tathā ca
viṣṇu-purāṇe---

praviṣṭo gahanaṁ kṛṣṇaḥ padam atra na lakṣyate \|

nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.43\]
iti \|

**striya** iti strīṇām andhakāra-vana-praveśanāsāmarthyād ity arthaḥ,
śaṅkā-digdha-snigdha-svabhāvatayā \| nija-dayitasya svebhya evāpannatayā
tatra **praviṣṭo**'yam iti vitarkitaḥ \| tasya tasmāt duḥsañcara-sthalān
niṣkramaṇāya vyagrāḥ satya ity arthaḥ \|

\"harer\" iti pāṭho'tra keṣāñcin matam \| sa ca ṭīkā-kṛtām asammato
lakṣyate \| tata iti punar-ukteḥ samādhānārthaṁ tata ity asyaiva harer
anveṣaṇād iti vyākhyānāt \| anyathā tata ity asya prāg-viśeṣaṇāyogyatā
syāt \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :**
tatraikībhūya tatraiva vicāraṇa-krama-sañcāra-krameṇa yatra
candra-jyotsnā-praveśo nāsti tad-vanam upasthitam iti kṛtvā **tato
nivṛttaḥ** prāg-dṛṣṭaḥ pulinam evāyayur ity āha---**tato\'viśann**
ity-ādi tribhiḥ \|\|43\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatas tāḥ kṛta-tāpāpanodanayā
tayā saha punar anveṣaṇaṁ cakrur ity āha---**tata** iti \| **tatas**
tat-kathanānantare tad-anveṣaṇārthaṁ tayā saha tad-upadiṣṭa-mārgeṇa
virala-cchāyaṁ **vanam āviśan** praviṣṭāḥ \| **yāvad** vyāpya
**candra-jyotsnā vibhāvyate** prakāśate, tasya vana-praveśaṁ sambhāvya
mṛgayāmāsuḥ \| agre **tamaḥ-praviṣṭaṁ** vanaspati-niviḍatvāt
varṇa-sāmyād avilakṣyaṁ śrī-kṛṣṇaṁ matvā tato harer anveṣānāt
**nivavṛtuḥ** nivṛttāh \| tathoktaṁ viṣṇu-purāṇe---

> praviṣṭo gahanaṁ kṛṣṇaḥ padam atra na lakṣyate \|
>
> nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.41\]
> iti \|

strīṇāṁ bhīru-svabhāvatvād andhakāra-praveśāsāmarthyāc ceti \| **tata**
iti sārva-vibhaktikas tasi\| tasya harer iti na paunaruktam \| anena
sañcāri-viśeṣo nirvedo jātaḥ \| gṛhān na gatāḥ, na ca smṛtavatyaḥ
ratyākhya-sthāyi-bhāvasya dṛḍha-mūlatvād iti \|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca vairāgyeṇa
sakhī-datta-hastāvalambayā tayā sahaiva tās tam anveṣayāmāsur ity
āha---**tata** iti \| **candra-jyotsnā yāvatā vibhāvyate** iti
pūrṇimā-rajanyām api niviḍa-vṛkṣa-cchāyā-vaśād eva **tamaḥ** \| yad
uktaṁ viṣṇu-purāṇe---

> praviṣṭo gahanaṁ kṛṣṇaḥ padam atra na lakṣyate \|
>
> nivartadhvaṁ śaśāṅkasya naitad dīdhiti-gocaraḥ \|\| \[vi.pu. 5.13.41\]
> iti \|

vastutas tu \"haṁho kheda-sindhu-nimagnāḥ sakhyaḥ !
ghana-śyāmatame\'smiṁs tamasi ghana-śyāma-vapuṣaṁ tamas
tad-avalokana-śaṅkayaiva pralīnībhūya sthitam \| mā saṅkocayata \| yatra
yatra yūyaṁ yāsyatha, tatas tato\'nyatraiva sa palāyiṣyate ity alam
atisukumāra-śarīrasya tasya śramotpādana-vyavasāyena\" iti vimṛśyaiva
nivavṛtur iti \|\|43\|\|

**\...**

\|\| 10.30.44 \|\|

tan-manaskās tad-ālāpās tad-viceṣṭās tad-ātmikāḥ \|

tad-guṇān eva gāyantyo nātmāgārāṇi sasmaruḥ \|\|

**śrīdhara-svāmī (bhāvārtha-dīpikā) :** evaṁ tam aprāptā api sva-gṛhān
naiva smṛtavatyaḥ \| **tad-ātmikāḥ** sa evātmā yāsāṁ tāḥ, tan-mayya ity
arthaḥ \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti dhyānena
tadātmatāṁ prāptā iti tātparyam \| sattva-buddhīnāṁ svabhāvam
āha---**tan-manaskā** iti \| **tasya ālāpaḥ** kathanaṁ yāsāṁ tāḥ \|
**tad-guṇān** na tu doṣān \| **gāyantya** iti---mad-bhaktā yatra gāyanti
tatra tiṣṭhāmi nārada ity ukte bhagavato gīta-priyatvād iti \|
**ātmāgārāni** deha-gehāni \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tan-manaskā** ity-ādi \|
tasmin mano yāsām ity-ādinā sarvāsām eva mana-ādīnām ekādhikaraṇatvāt \|
tāsāṁ vāsanā-pārthakyam evāstām iti bhāvaḥ \| atas tad-adhikaraṇatvāt
**nātmāgārāṇi sasmaruḥ** \|\|44\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.134\] tato
bhagavat-prema-bhareṇa tad-itarāśeṣa-vismṛti-rūpaṁ tāsāṁ
māhātmyam---**tan-manaskāḥ** \[bhā.pu. 10.30.43\] iti \|
rāsa-krīḍārambhe śrī-bhagavaty antarhite paramārtāḥ sarvato\'nviṣya tam
alabdhvā śarat-pūrṇa-candra-jyotsnā praveśa-hīnān mahāndhakāra-vyāptād
ghana-vana-pradeśān nivṛttāḥ satyo\'pi gopyo vā laukika-vyavahāra-yuktāḥ
\| astu tāvat sva-sva-gṛhāṇi yāsyanti, atha ca **sasmarur api** \| tatra
hetuḥ---**tasya guṇān** eva, na tu parityāge\'pi naiṣṭhuryādi-doṣān
**gāyantyaḥ** \|

kiṁ ca, **tasminn** eva **mano** vividha-saṅkalpa-vikalpātmakaṁ yāsām \|
**tasminn** eva **ālāpo** vicitrāhvāna-saṅkīrtanādir yāsām \| yad vā,
gānaṁ rāgādinā gītādi-gānam ālāpo mitho vārtety evaṁ bhedaḥ kalpanīyaḥ
\| **tad**-artham eva **vi**vidhā
**ceṣṭā**---puṣpa-mālā-granthana-śayyāstaraṇādi-rūpā yāsām \| evaṁ
mano-vāk-kāya-vṛttyā **tad-ātmikās** tanmayāḥ, tad-arpitā ātmāno vā
satyaḥ, yad vā, gṛheṣv api tad-arthakais tad-eka-niṣṭhair vā
mano-vāk-kāya-vyāpārais tanmayatayā gṛha-kṛtyaṁ tad-anusandhānaṁ ca
tāsāṁ nāsty eveti \|

tatra kuto yāntu ? adhunā ca viraheṇa viśeṣatas **tad-guṇān gāyantyo**
na tāni **sasmarur** evety arthaḥ \| yad vā, virahārtyautkaṇṭhyād
bhagavad-bhāvanā-viśeṣeṇa \|

kiṁ vā, vicitra-līlā-mahā-kautukinas tasya paramāveśena tasyeva
bhaya-duḥkhādi-rahitaṁ mano yāsām **tasya** eva
gambhīra-svara-narma-bhaṅgy-ādi-yukta **ālāpo** yāsām, tasyeva
vicitrāliṅgana-cumbanādi-rūpā ceṣṭā yāsām tasyaivātmā dehaḥ
tribhaṅgānukaraṇādinā yāsām evaṁ tan-mayatve jāte\'pi nirguṇātmanā
yoginām iva tāsāṁ svabhāvikī tad-bhaktir naiva tirodhattety
āha---**tad-guṇān gāyantya eva** iti \| itthaṁ tad-āviṣṭatayā
**nātmānam** api tāḥ **sasmaruḥ,** kutastarāṁ tat-sambandhīny anyāni ?
ity āha---nātmeti \| **ātmānaṁ** bhoktāraṁ **āgārāṇi** ca deha-gehāni
bhoga-sādhana-bhāgyānīty arthaḥ \|\|134\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpi sva-gṛhān
gaccheyur iti kiṁ vaktavyam ? na ca smṛtavatyo'pīty
āha---**tan-manaskā** iti \| **ātmanaḥ** svīyāni
vicitra-sukha-sampattimayāni, kiṁ vā, gṛha-kṛtyārtham abhyāsa-vaśena
gamyāny api, yad vā, **ātmānaṁ** dehaṁ kṣetrajñaṁ vā, **āgārāṇi**
gṛhāṇi, deha-gehāni veti bhoktṛ-bhoga-sādhana-bhogyāny uktāni \|

tad-asmaraṇe hetuḥ---**tan-manaskā** ity-ādi pada-trayeṇa tasmin
mano-vāk-kāyābhiniveśa uktaḥ \| tatra manaso'bhiniveśas
tad-guṇādi-smaraṇena tad-viṣayaka-vividha-saṅkalpādinā vā \|
\[**tad-ālāpāḥ**---\] vācaḥ anyonyaṁ tad-vārtayā kadācit tad-āhvānādinā
ca \| \[**tad-viceṣṭāḥ**\] kāyasya ca pūrvavat tac-ceṣṭānukaraṇena
praṇāmārtha-daṇḍavan-nipātena
tad-artha-puṣpa-mālā-grathana-śayyāstaraṇādinā ceti \| ata eva
**tad-ātmikās** tan-mayyaḥ \| kiṁ vā, ukta-prakāreṇa tad-arpitātmānaḥ \|
atas **tasya guṇān** eva, na tu parityāge'pi naiṣṭhuryādi-doṣān
**gāyantyaḥ** \| gānaṁ ca śrī-bhagavato gīta-priyatvāt \| tathā coktaṁ
tenaiva---

nāhaṁ vasāmi vaikuṇṭhe yogināṁ hṛdaye na vā \|

yatra mad-bhaktā gāyanti tatra tiṣṭhāmi nārada \|\| iti \|

evaṁ śrī-bhagavad-vaśīkaraṇa-hetutvād gānasya sarvataḥ śraiṣṭhyam
abhipretam \|

yad vā, tadānīṁ tāsāṁ tad-anusandhānābhāvena kevalaṁ
virahārti-bhara-svabhāvād eva \| tathāpi sarvānte nirdeśāt tathā
śatṛṅ-pratyayāntatvenānusmaraṇe prādhānyāt tasya śraiṣṭhyaṁ siddham eva
\| tatra ca ālāpa-gānayor yugapad asambhavāt kadācid alāpaḥ kadācid
gānam ity ūhyam \| \[kāsāñcid ālāpaḥ kāsāñcid gānam iti bodhyam \|\]

yad vā, **tan-manaskā** ity-ādi pada-catuṣkeṇa tāsāṁ sadātanaḥ svabhāva
uktaḥ \| ata evādhunā virahārtyā **gāyantya** iti \| **tadātmikā** iti
pūrvavad antya-daśā-parihārārthaṁ vā \| yad vā, tat-parihārārtham eva tā
viśinaṣṭi virahārti-vivṛddhi-svabhāvena tad-āveśena vā \| tasya mana iva
bhayādi-rahitaṁ **mano** yāsāṁ, tasya ālāpa iva
gambhīra-madhurākṣarārtha-bhaṅgī-pūrvaka-narmādi-maya **ālāpo** yāsāṁ,
tasya ceṣṭeva vicitrāliṅganādi-rūpā **ceṣṭā** yāsām \| tasya ātmā deha
iva tribhaṅgānukaraṇādinā manohara **ātmā** yasāṁ tāḥ \| tathāpi
**tad-guṇān** eva **gāyantya** iti tāsāṁ svabhāva uktaḥ \| kiṁ ca, tena
tena tat-prāpty-utkaṇṭhā vivṛddheva, na tu nivṛtteti ca sūcitam \| anyat
samānam \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tato nivṛttās tatra
praviṣṭasya tasya vyathate na kiṁ svit kūrpādibhiḥ \[bhā.pu.
10.31.19\]vakṣyamāṇa-rītyā duḥkha-śaṅkayā parama-duḥkha-magnā babhūvur
ity āha---**tan-manaskā** iti \| taḍrg-avarodha-sthalaṁ praviṣṭe tasminn
eva manā yāsām \| tatas tādṛśe tasminn eva viṣaye **ālāpas**
tad-duḥkha-smaraṇamayaḥ saṁlāpo yāsāṁ \| tatas tasminn eva nimitte
**viceṣṭā** yatnāntareṇa tan-niṣkramaṇa-sambhāvanayā paritaḥ
parikramaṇa-rūpā yāsām \| tatas **tasminn** eva **ātmā** yatno yāsāṁ
tathā bhāvāḥ satyas tasya nilīnatā kāraṇāpannāḥ
tādṛśa-vaśībhāvamaya-kṛpādi-lakṣaṇān guṇān eva kevalaṁ tayā sphuritān,
na tu sva-parityāgādi-doṣān gāyantyaḥ \| gānena taṁ śrāvayantyaḥ
**ātmānam** api **na sasmaruḥ**, kim uta **āgārāṇi** ity arthaḥ
\|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tad-guṇān eva gāyantyaḥ**, na tu
sva-duḥkhādikam api \|\|44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmin mano yāsāṁ,
samuddiśyālāpo yāsāṁ, tad-artham eva viceṣṭā yāsāṁ, sa evāśrayo yāsāṁ,
**tad-guṇān eva gāyantyaḥ** satya **ātmāgārāṇi** śarīrāṇi **na
sasmaruḥ**\|\|44\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu kṛṣṇam aprāptau
nirvedena kathaṁ gṛhān na gatāḥ ? tatra hetum āha---**tan-manaskā** iti
\| tāḥ **ātmāgārāṇi** ātmānaṁ kṣetrajñaṁ dehaṁ vā āgārāṇi gṛhān **na
sasmaruḥ**, na smṛtavatyaḥ \| **ātmakaṁ** yāsāṁ tāḥ, svārthe kaḥ \| yad
vā, tad eva manasi kaṁ ramaṇa-sukhaṁ yāsāṁ tāḥ \| yad vā, tasyeva mano
vilāsa-viṣayaṁ yāsāṁ tāḥ \| **tad-ālāpaḥ**, tasyaivālāpo\'nyonyam
ukti-pratyukti-rūpo yāsāṁ tāḥ \| yad vā, tasyaivālāpo bhāṣaṇaṁ yāsāṁ tāḥ
\| tad uktam atraiva---megha-gambhīrayā vācā nāmabhir dūragān paśūn
\[bhā.pu. 10.15.13\] iti \| yad vā, tasyaivālāpo gāno yo dhyāta-rūpo
yāsāṁ tāḥ \| **tad-viceṣṭā** tasyaiva tad-artham eva kāyasya vividhā
ceṣṭā puṣpādy-avacayena māla-yaṣṭi-kandukādi-racanā-rūpā yāsāṁ tāḥ \|
yad vā, tasyaiva pūrvavan nilāyanādi-rūpā vividhā ceṣṭā yāsāṁ tāḥ,
tan-mayya ity arthaḥ \| yad vā, **tasminn** eva **ātmā** svabhāvo yāsāṁ,
na tu gṛhe tāḥ \| yad vā, **tasya** eva **ātmā** vilāsa-svabhāvo yāsāṁ
tāḥ \| ata eva **tad-guṇān** eva rūpān kṛṣṇasya gāna-priyatvāt gānam eva
cakruḥ, na tu gṛha-smṛtim iti \|\|44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tan-manaskatvena** eva
pūrvavad unmādasya māndye **tad-ālāpāḥ** dṛṣṭo vaḥ kaccid aśvattha
\[bhā.pu. 10.30.5\] itivat tam ālapantyaḥ, unmādasya madhyatve
**tad-viceṣṭā** kṛṣṇāyanty apibat stanam \[bhā.pu. 10.30.15\] itivat
tac-ceṣṭām anukṛtavatyaḥ \| unmādasya prauḍhatve **tad-ātmikāḥ**
kṛṣṇo\'haṁ paśyata gatim \[bhā.pu. 10.30.19\] itivad ātma-vismṛtau
tan-mayī-bhūtāḥ \| pūrva-saṁskāra-vaśād eva **gāyantya** uccair amum eva
\[bhā.pu. 10.30.4\] itivat **tad-guṇān** eveti \|\|44\|\|

**\...**

\|\| 10.30.45 \|\|

punaḥ pulinam āgatya kalindyāḥ kṛṣṇa-bhāvanāḥ \|

samavetā jaguḥ kṛṣṇaṁ tad-āgamana-kāṅkṣitāḥ[^268] \|\|

**śrīdhara-svāmī (bhāvārtha-dīpikā) :** kintu pūrvaṁ yatra śrī-kṛṣṇena
saṅgatir āsīt, tad eva **kālindyāḥ pulinam āgatya kṛṣṇaṁ bhāvayanti**
dhyāyantīti \| tathā tāḥ **kṛṣṇasyāgamanaṁ kāṅkṣitaṁ** yāsāṁ tāḥ militāḥ
satyaḥ **kṛṣṇam** eva **jagur** iti \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kim itas tato bhramantyo
gānaṁ cakruḥ ? tatrāha---*kiṁ tu* iti \| *yatra* puline \| yatra tyaktās
tatraivāsmān kṛpayā sāntvayituṁ nūnam āgataḥ syād iti hetoḥ punas
tatrāgatā ity arthaḥ \| **samavetāḥ** na duḥkhaṁ pañcabhiḥ saha ity
ukter ekībhāvaṁ prāptāḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tadā kiṁ cakruḥ ? ity
āha---**punar** ity-ādi \| ātmārāmāṇāṁ dehā yathā yadṛcchayā itas tataḥ
sañcaranti \| tathā **pulinam** āyayuḥ, na tu buddhi-pūrvam \| tadā
pūrva-virodhaḥ \|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : punaḥ pulinam āgamanam** \|
tatra parityaktā asmān śrī-kṛṣṇo nūnaṁ kṛpayā sāntvayituṁ tatraivāgataḥ
syād iti matvā \| kiṁ vā, tad-darśanābhāvena
sva-sahita-tat-krīḍā-sthānasyaiva didṛkṣayā \| ata
evoktaṁ---**kṛṣṇa-bhāvanāḥ** kṛṣṇaḥ cittākarṣakaṁ paramānanda-pradaṁ vā
bhāvayantyaḥ \| tatra gataṁ manyamānāḥ \| kiṁ vā, kṛta-krīḍaṁ
cintayantyaḥ \| **samavetā** ity uccaiḥ śrī-kṛṣṇasya śravaṇārthaṁ, na
duḥkhaṁ pañcabhiḥ saha iti nyāyāt viraha-svabhāvād eva vā \| **kṛṣṇaṁ**
paramānanda-ghana-mūrtim iti tad-gānenaiva na kila prāṇā nirgatā iti
bhāvaḥ \| **tad-āgamana** eva **kāṅkṣitaṁ** yāsām iti kathañcid apy
anyecchā na jātā \| tad-āgamanākāṅkṣā ca na nivṛttā \| tatra
cāgamana-śabdenātyanta-virahārtyā sandarśana-mātram evākāṅkṣyate, na tv
anyad iti bhāvaḥ \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tatrāpi svais
tasyāvarodha-śaṅkayā sarvam api tad-anveṣaṇa-mārgaṁ parityājya sarvāsāṁ
sametānām asmākaṁ nikaṭam idaṁ nirvyavadhānatayā dūra-prasarac-chabdaṁ
tad eva līlā-pulinaṁ gatānāṁ dainyopālambhādimayam uccair gānam ākalayya
svayam eva karuṇayā śrī-kṛṣṇas tvaritam āgamiṣyatīti taṁ bhāvayamānās
tathā cakrur ity āha---**punar** iti \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kīrtayantyaḥ **punaḥ pulinam**
āgamane hetuḥ---**kṛṣṇa-bhāvanāḥ,** taṁ tatra gataṁ manyamānāḥ \| punar
dūrāc chūnyatā-dṛṣṭyaiva **tad-āgamanaṁ kāṅkṣitaṁ** yāsāṁ, tādṛśyaḥ
\|\|45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : punar** iti pūrvaṁ śrī-kṛṣṇena
saha yatra ājagmuḥ \| **tad-āgamanaṁ** tad-āvirbhāvaḥ tatra
**kāṅkṣitaṁ,** kāṅkṣā yāsām \| bhāve ktaḥ \| **samavetā** hṛdayena
saṁvāda-bhājaḥ \| eka-vāsanatvāt \| **kṛṣṇe bhāvanā** yāsāṁ, tās tathā
**kṛṣṇaṁ jaguḥ** \| śrī-kṛṣṇo\'py antarhita evādṛṣṭaḥ san sahaiva
tiṣṭhatīti mantavyam \|\|45\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tās tadā kiṁ kṛtavatyaḥ ? ity
apekṣāyām āha---**punar** iti\| yatra śrī-kṛṣṇena vihṛtaṁ, tat
kālindyāḥ **pulinaṁ** **punar āgatya** \| nanu kṛṣṇena yatra
parityaktāḥ, tatra kathaṁ punar gatāḥ ? iti cet,
tatrāha---**kṛṣṇa-bhāvanāḥ** \| śrī-kṛṣṇo\'tra puline ratiṁ kariṣyatīty
āśayā pulinam asmākaṁ saṅgati-pradam iti tatraivāgatāḥ \| kasya kasyā
bhāgya-vaśāt kṛṣṇaḥ sādhanāntaram apaśyataḥ,
asmad-dainyopatāpa-saṁvalitam uccair gānam ākalayya svayam evāgacched
ity ābaddha-hṛdayāḥ **kṛṣṇaṁ** mūrta-śṛṅgāram ity uccair **jaguḥ** \|
**tad-āgamana-kāṅkṣitāḥ**, doṣa-sad-bhāve tyaktāḥ, kṛṣṇa-guṇa-gānena
doṣa-nivṛttau satyāṁ kṛṣṇaḥ svayam eva prādurbhaviṣyatīti \| tadā
kālindī-puline kṛṣṇaḥ saphalaṁ bhavatīti niścitya **tad-āgamanaṁ
kāṅkṣitaṁ** yāsāṁ tāḥ \| tat-pratīkṣyamāṇāḥ kṛṣṇasya gāna-priyatvāt
**jagur** iti \|\|45\|\|

---------------------------------------------------------------------------------------------------------------------

punaḥ pulinam āgatya kalindyāḥ kṛṣṇa-bhāvanāḥ \|

samavetā jaguḥ kṛṣṇaṁ tad-āgamana-kāṅkṣitāḥ \|\|

**viśvanātha-cakravartī (sārārtha-darśiṇī) : \"**hanta hanta yatra
tad-anveṣaṇārthaṁ yāmaḥ, tatas tataḥ sa palāyiṣyate \| tasmād
vana-paryaṭana-kaṣṭaṁ kim ? tasyotpādayiṣyāmas tad-icchāṁ vinā sa na
labhyo---yam evaiṣa vṛṇute tena labhya \[ka.u. 1.2.23\] iti śrutiṁ
pramāṇī-kurvatya iva tad-darśane tat-kāruṇyam eva hetuḥ, tat-kāruṇye ca
tat-saṅkīrtanam eva hetuḥ\" iti siddhāntaṁ prakāśayantya iva pūrvaṁ
yatra tena saṅgatir āsīt, tad eva sthānam ājagmuḥ, tam eva **jagur** ity
āha---**punar** iti \|\|45\|\|

iti sārārtha-darśinyāṁ harṣiṇyāṁ bhakta-cetasām \|

triṁśo\'dhyāyo\'tra daśame saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ

daśama-skandhe rāsa-krīḍāyāṁ

kṛṣṇānveṣaṇaṁ nāma

triṁśo\'dhyāyaḥ

\|\| 10.30 \|\|

**\...**

(10.31)

## athaikatriṁśo'dhyāyaḥ {#athaikatriṁśodhyāyaḥ .unnumbered}

### gopī-gītam---virahārta-gopīnāṁ bhagavad-upasthānāya prārthanam \| {#gopī-gītamvirahārta-gopīnāṁ-bhagavad-upasthānāya-prārthanam .unnumbered}

\|\| 10.31.1 \|\|

gopya[^269] ūcuḥ---

jayati te'dhikaṁ janmanā vrajaḥ

śrayata indirā śaśvad atra[^270] hi \|

dayita dṛśyatāṁ dikṣu tāvakās

tvayi dhṛtāsavās[^271] tvāṁ vicinvate \|\|

**śrīdhara-svāmī (bhāvārtha-dīpikā) :**

ekatriṁśe nirāśās tāḥ punaḥ pulinam āgatāḥ \|

kṛṣṇam evānugāyantyaḥ prārthayante tad-āgamam \|\|o\|\|

**jayati** iti \| he **dayita** ! **te janmanā vrajo'dhikaṁ** yathā
bhavati, tathā **jayaty** utkarṣeṇa vartate \| yasmāt tvam atra jātaḥ,
tasmad **indirā** lakṣmīr **atra hi śrayate,** vrajam alaṅkṛtya vartate
\| evaṁ **vraje** sarvasmin modamāne'**tra** tu **tāvakās** tvadīyā
gopī-janās **tvayi** tvad-artham eva kathañcid **dhṛtā asavo** yaiḥ, te
**tvāṁ vicinvate** \| atas tvayā **dṛṣyatāṁ** pratyakṣī-bhūyatām iti \|
yad vā, asmābhir bhavān **dṛṣyatām** \| yad vā, evaṁ tvayā
**dṛṣyatām**---ete **vicinvata** iti \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *nirāśāḥ* kṛṣṇopalabdhau
\| *tāḥ* gopyaḥ \| *tad-āgamaṁ* kṛṣṇāgamanam \| vedāntānadhikāriṇāṁ
sādhana-catuṣṭaya-sampatti-rahitānāṁ hari-kīrtanam eva tad-upāsanaṁ
syāt, tat-prasāda-janakatvenety ataḥ strī-bhūtānām upāsanam āha \| citte
sannihitatvāt **ta** iti \| vrajanti gā gopā vāsārtham atreti **vrajo**
gopāvāsa-sthānam \| **śrayata** āśrayate \| tvayā avinābhūtatvāc chriya
iti bhāvaḥ \| **atra** vraje \| yatas **tvad**-arthaṁ **dhṛta**-prāṇāḥ
\| **ato** hetoḥ \| anyathā prāṇa-hāniḥ syād iti bhāvaḥ \|
**dayita**-virahe dayitā na jīveyur nāma, tatrāha---**tvayi dhṛta-** iti
\| yuṣmān vihāyāham anyeṣāṁ pratyakṣa eveti cet, atrāhuḥ---*yad vā* iti
\| kālāntare darśana-viṣayī bhavāmi nādhunā, tatrāhuḥ---*yad vā* iti \|
evam adhunaivaite gopī-janā māṁ **vicinvate** mṛgayanta iti hetos
**tvayā dṛśyatām** iti sambandhaḥ \| kanaka-mañjarī naś ca rau lagau iti
sūtrāt \|\|1\|\|

---------------------------------------------------------------------------------------------------------------------

**kaivalya-dīpikā :** unmattavad ity uktam \| tam eva
vicitra-pralāpādi-hetur unmādaṁ prapañcayati---**jayati** iti \| eṣu
ślokeṣu ca kutūhala-dṛṣṭinā varṇa-nirvāha-citraṁ darśitam \|
tatrādya-vṛttam prathama-pādayor dvitīyam akṣaraṁ ya-kāraḥ, antyayor
va-kāraḥ \| **te janmanādhikaṁ jayati** \| **hi** yasmāt \| **indirā**
lakṣmīḥ \| prāg atra lakṣmyā viralaḥ pracāraḥ \| tvaj-janmanaḥ prabhṛti
tv adhika ity arthaḥ \| evaṁ praśasya sva-gataṁ vijñāpayati---**dayita**
iti \| **dṛśyatāṁ** tvayā \| **tāvakās** tāvakīnāḥ \| **tvayi
dhṛtāsava** ity anena tad vicaryāvadhikaṁ prāṇa-dhāraṇam ity uktam
\|\|1\|\| \[mu.pha. 12.21\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : jayati** ity-ādi \|
maṅgalārthaṁ prathamato **jayati**-śabdopādānam \| yadyapi bhūr eva
jayati, tathāpi vrajasyādhiko jaya ity **adhika**-śabdopādānam \|
**janmanā** prādurbhāvena \| jani prādurbhāve mani siddham \| tava
prādurbhāva-sama-kālam eva śrīr api prādurbhūtā \| sā kṣaṇam api tvāṁ
vinā sthātuṁ na śaknotīty āhuḥ---**śrayata** ity-ādi \| śriyā saha
viharato mama bhavatībhiḥ kim ? iti satyam eva, kintu tvayā saha
viharaṇaṁ nābhilaṣāmaḥ, api tu kevalaṁ darśanam evety āhuḥ---**dayita**
ity-ādi **hi** dayita tvam atidūravartī na bhavasi, nikaṭastha eva yatas
tvāṁ **dṛśyatām** \| **vicinvate**, ciñ dhātur ayaṁ dvikarmakaḥ, dṛśyo
bhavety arthaḥ \| **dikṣu** pratidiśam \| athavā, diśa atisarjane ity
asya kvib-antasya rūpe diśa ādeśaḥ, teṣu ādeśeṣu **tāvakāḥ**, na kevalaṁ
**tāvakāḥ tvayi dhṛtāsavaś** ca tāvakā janā iti puṁ-liṅgatā anyathā
tāvakya eva \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):**

kṛṣṇaika-gamyo vāg-artho yāsāṁ lekhitum iṣyate \|

kṣāntvā go-vraja-devyas tā bhaktiṁ tanvantu me nijām \|\|

pīta-śrī-gopikā-gīta-sudhā-sāra-rasa-śriyām \|

śrīdhara-svāmināṁ kiñcid ucchiṣṭam upacīyate \|\|

**adhikaṁ** pūrvataḥ sarvato vā śrī-vaikuṇṭhād api vā \| vrajena
tatratyā lakṣyante \| **hi** yataḥ \| **atra** vraje \| **śaśvan**
nirantaram \| yad vā, **adhikam** ity asyāpy **atra** apy anvayaḥ \|
muhur ādhikyenety arthaḥ \| mūrtimatī lakṣmīr iva uttarottaraṁ
vardhamānā paramottamā sampūrṇā sarva-sampat **śrayate**,
anapekṣyamāṇāpi svayam eva sevate \| yad vā, vaikuṇṭhaiśvarye'pi
sa-+śaraṇāgata-bhāvena \| kiṁ vā, saṅkocato nirantarāvasthity-aśaktyā
muhur āyāta-yātair vasati sadābhinava-vaikuṇṭhād adhika-sampatteḥ \| kiṁ
vā, pratigṛhaṁ bhramantyāḥ parama-vinaya-namrāyā lakṣmyā eva
sākṣād-darśanāt \| **hi** iti niścaye vā \| tathā coktaṁ---tata ārabhya
nandasya[^272] \[bhā.pu. 10.5.18\] ity-ādi madhupuryām api **janmanā**
vrajasyaivotkarṣa-siddheḥ \| kiṁ vā, tāsāṁ prāyo vraja eva
taj-janma-niścayāj **janmanā vraja** ity uktam \| evaṁ
tat-prabhāveṇātratyānāṁ sarveṣām eva sarva-maṅgalaṁ jātam \| kevalaṁ
daiva-hatānām asmākam eva sadā duḥkham \| tatrāpy **adhikam** idam \|
sarvajñena parama-dayālunā asmat-prāṇa-vallabhenāpi tvayā tan na jñāyate
iti \| tad adhunānyat tāvad astu tan-mātram api jñāyatām iti
prārthayante---**dayita** iti \| **dṛśyatāṁ** jñāyatām \| kiṁ vā,
sākṣāt-kriyatām, tasya pratyakṣatvāt duḥkha-darśane sati
para-duḥkha-kātaro'vaśyam āgacched iti bhāvaḥ \| kim ? tad
āhuḥ---**dikṣu** iti \| anena bahula-paribhramaṇa-duḥkhaṁ sūcitam \|
**tāvakāḥ** tvayā svīkṛtāḥ, tvadīyābhimānavanto vā \| ata eva
**vicinvate**, anveṣaṇena bahu-duḥkham anubhavantīty arthaḥ \| atas
tāvakatvenaivaitad duḥkham anyathā tad-anutpattir iti bhāvaḥ \|

\"vayam\" iti \"gopī-janāḥ\" veti sākṣād anuktiḥ, parityāgena
hatābhimānatayā parama-dainyena tathoktāv apy aśakteḥ \| kiṁ vā,
nijārti-bhareṇa sarveṣām api tadīyānāṁ duḥkha-nivedanecchayā
sāmānyenaivokteḥ \| kiṁ vā, sāmānyoktyaivārtha-gāmbhīryāpatter iti dik
\| evam agra apaśyatām \[bhā.pu. 10.31.15\] ity-ādy api \|

nanu nirbuddhayas tarhi kasyacid anyasya bhavata ? tatrāhuḥ---**dayita**
iti \| tvad-eka-priyebhyo janebhyaḥ kathañcid anya-sambandha-mātram api
na rocate ity arthaḥ \|

nanu,

ka{i}aba rahiaṁ pehmaṁ ṇahi ha{i} māṇuse loe \|

ja{i} ha{i} kassa biraho birahe hontammi ko jīa{i} \|\|[^273]

ity-ādinā yena dayitasya virahe dayitā na jīveyur nāma ? satyam \|
tvatta eva na mriyanta ity āhuḥ---**tvayi** nimitte **dhṛtāsavaḥ**
tvat-prāpty-āśayā jīvantīty arthaḥ \| yad vā, **tvayi** viṣaye
tvan-nyastatvena prāṇā na naśyantīty arthaḥ \|

eṣu ślokeṣu pada-varṇādi-sāmyāpekṣayā prāyaḥ pratipādaṁ
dvitīyākṣarasyaikyam \| tathā dala-dvaye kutracit, anyatrāpi kvacit
prathamākṣara-ṣaṣṭhākṣarayoś ca kutrāpi kathañcid vicāryam \| tac ca
śrī-muktā-phala-ṭīkāyāṁ vivṛtam evāsti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

kṛṣṇaika-gamyo vāg-artho yāsāṁ lekhitum iṣyate \|

tā eva karuṇā-mayyaḥ svīkurvantu mad-āgraham \|

pīta-śrī-gopikā-gīta-sudhā-sāra-rasa-śriyām \|

śrīdhara-svāmināṁ kiñcid avaśiṣṭaṁ vicāryate \|\|

**adhikaṁ** sarvataḥ \| vraje na tatra tatra hy ālakṣyate \| **hi**
yataḥ \| **atra** vraje \| **śaśvat** nirantaram \| yad vā, **adhikam**
ity asyātrāpy anvayaḥ, pratimuhur ādhikyenety arthaḥ \| **indirā** iti
sampat-tad-adhiṣṭhātryor abhedena nirdeśaḥ \| tad-adhiṣṭhānenaiva
tad-vṛddheḥ evaṁ tat-prabhāveṇātratyānāṁ sarveṣām eva sarva-maṅgalaṁ
jātam \| kevalaṁ daiva-hatānām asmākam eva sadā duḥkhaṁ, tatrāpy
**adhikam** idam \| sarvajñena parama-dayālunā asmat-prāṇa-vallabhenāpi
tvayā na jñāyate iti \| tad adhunānyat tāvad astu, tan mātram api
jñāyatām iti vyañjayituṁ prārthayante---**dayita** iti \| **dṛśyatāṁ**
jñāyatāṁ duḥkha-darśane sati para-duḥkha-kātaro'vaśyaṁ sākṣād bhaved iti
tu nigūḍho'bhiprāyaḥ \| kiṁ tad duḥkham ? tad āhuḥ---**dikṣu** iti\|
anena bahula-pariśramādikaṁ paribhramaṇaṁ ca sūcitam \| **tāvakāḥ**
tvayā svīkṛtās tadīyatābhimānavatyo vā \| ata eva **vicinvate**
anveṣaṇena bahu-duḥkham anubhavantīty arthaḥ\| atas tāvakatvenaivaitad
duḥkham \| anyathā tad-anutpattir iti bhāvaḥ \| tatra **dayita** ity
anukampāṁ janayanti, dayate'nukampate iti niruktyā \| dainyāt dayate
cittam ādatte dayita iti kṣīra-svāmi-nirukty-anusāreṇa tu kiñcid
upālambhato'pi tām eva \|

nanu,

k{i}aba-rahiaṁ pehmaṁ ṇahi ha{i} māṇuse loe \|

ja{i} ha{i} kassa biraho birahe hontammi ko jīai \|\|

\[kaitava-rahitaṁ prema na tiṣṭhati mānuṣe loke \|

yadi bhavati kasya viraho virahe bhavati ko jīvati \|\|\]

iti nyāyena dayitasya virahe dayitā na jīveyur nāma ? satyam \| tvatta
eva na mriyanta ity āhuḥ---**tvayi** nimitte **dhṛtāsavaḥ**
tvat-prāpty-āśayā jīvantīty arthaḥ \| yad vā, **tvayi** viṣaye
**asavaḥ** prāṇāḥ indriyāṇīti yāvat \| tvan-nyastatvena paśyantīty
arthaḥ \|

eṣu ślokeṣu pada-varṇādi-sāmyāyaḥ prāyaḥ pratipādaṁ dvitīyākṣarasyaikyam
\| tathā dala-dvaye kutracid anyatrāpi kvacit
prathamākṣara-saptamākṣarayoś ceti kutracit kathañcid vicāryam \| tac ca
muktā-phala-ṭīkāyāṁ vivṛtam asti \| tatra **dṛśyatām** ity atra teṣāṁ
prathamārthaḥ pacer viklitti-vikledanāvad dṛśor api
prakāśa-prakāśanārthatvāt samarthanīyaḥ\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavad-gānaṁ
sarvotkarṣa-yuktaṁ bhavatīti sarvotkarṣa-vācinā jayati-śabdena
tad-ārambhaḥ kartuṁ yogya iti tathaivāhuḥ---**jayati** ity-ādi \| **tava
janmanā** prādurbhāvena **vrajo\'dhikaṁ jayati** \| bhū-vaikuṇṭhatvāj
jayaty eva \| samprati tvat-prādurbhāvena **adhikaṁ jayati**,
bhaumābhauma-vaikuṇṭhatvāt \| tatra hetuḥ---**indirā** lakṣmīḥ
**śaśvad** eva **atra hi** atraiva **śrayate**, atraiva tiṣṭhatīty
arthaḥ \| ato vrajasya sarvotkarṣe sati vrajasthānām asmākam etādṛśaṁ
dausthyam anucitam \| tad asya khaṇḍanārthaṁ tvad-darśanaṁ prārthayanta
ity arthaḥ \| \"vṛkṣam avacinoti phalam\" itivat ciño dvikarmakatvāt
tvaṁ dṛśyo bhavety āśayaḥ \| tvad-darśanam eva kāṅkṣitam, anyathā
**vrajo\'dhikaṁ jayati**-śabdena neyau \| **indirā śrayata** iti ca yat,
tat kiṁ tenāsmākaṁ kṛtārthatā, neti vākyārthaḥ \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat vrajasya maṅgalaṁ
kathayantyaḥ svakīyaṁ dainyam āvedayanti---**jayati** iti \| **te** tava
**janmanā** **vrajaḥ** vaikuṇṭhād apy **adhikaṁ** yathā syāt, tathā
**jayati** utkarṣeṇa vartate\| neyaṁ līlā vaikuṇṭhe vartate \|

nanu mathurāyām eva janma iti cet, tatrāhuḥ---**atraiva**
tvaj-janma-prasiddheḥ \| yadi mathurāyām eva janmābhaviṣyat, tadā
tatraiva maṅgalam abhaviṣyat, amaṅgala-rūpasya kaṁsasya vidyamānatvāt,
devakī-vasudevayor bandhana-rūpasyāmaṅgalasya dṛṣṭatvāc cety anyathā
upapattyātraiva \| tava janmanānyatreti \| kiṁ ca, bahūni santi nāmāni
rūpāṇi ca sutasya te \[bhā.pu. 10.8.15\] iti gargoktyā nanda-sutatvena
prasiddheḥ \| atas tava janmātraiva \| anyac ca liṅgāntaram
āhuḥ---**atra** vraje yasmāt tvaṁ jātaḥ, tasmād **indirā** lakṣmīḥ
**śaśvat** sarvadā **śrayate** \| vraja-vāsinām anugraham ākāṅkṣatīva
sevate \| vaikuṇṭhe saivaikā bhāryā, tatraiva tasyā utkarṣaḥ \| atra tu
tādṛśyā baddhāḥ santi \| kadā sāvasaro bhaviṣyati ? ity evam ākāṅkṣatī
nirantaraṁ sevate \| anyatra lakṣmī-sthityā lokasyotkarṣaḥ \| atra tu
vraje sthityā lakṣmyā utkarṣaḥ \| sā hi pativratā paty-adhīnā, patis tu
vrajādhīnaḥ \| tad uktam atraiva---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-vallabhīnām \|\| \[bhā.pu. 10.47.60\] iti
> \|

atas **tava janmanā** vrajotkarṣasya sārvajanīnaṁ prasiddheḥ \| tato'pi
tava na kāpi hīnatāsti \| evaṁ sarvatra vraje maṅgala-jāte'smākam
evāmaṅgale hetuṁ na lakṣayāmaḥ niraparādhatvāt \| jñāte pratīkāraṁ
vidhāsyāmeti \| he **dayita** ! prāṇa-vallabha **tvayā dṛśyatām** \| etā
madīyāḥ mat-kṛte duḥkhaṁ prāpnuvantīti \| kiṁ tad duḥkham ? tad
āhuḥ---**tāvakās** tvadīyā gopī-janāḥ **dikṣu tvāṁ vicinvanti** iti \|
anveṣaṇena bahu-duḥkham anubhavanti, tāvakatvābhāve duḥkhaṁ na syād
evety arthaḥ \| yad vā, **tvayā paśyatāṁ** pratyakṣībhūyatām \|

nanu priya-virahe jīvanam apy asambhāvitam iti cet,
tatrāhuḥ---**tāvakās** tvadīyās **tvayi dhṛtāsava** iti \| tvayi nimitte
dhṛtāsavas tvat-prāpty-āśayā jīvanti, nairāśye sadya eva maraṇaṁ bhaved
iti \| yad vā, **tvayi** viṣaye **dhṛtā** nyastā **asavo** yābhiḥ, tā
tvayā rakṣitānāṁ prāṇānāṁ nāśa-darśanāt kathaṁ jīvanti ? ity arthaḥ \|
evaṁ-bhūtāj jīvanān mṛtiḥ śreyasī **tvayā dṛśyatāṁ** na jīvanam, na
cāsmākaṁ mṛtir iti \| ekām avasthāṁ dehīti prārthanam \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekatriṁśe prema-madhu-svara-tālādi-saurabhā \|

gopī-gītāmbuja-śreṇī kṛṣṇāly-ākarṣiṇī babhau \|\|

sanātanebhyaḥ svāmibhyaḥ śrī-gurubhyo namo namaḥ \|

yad-ucchiṣṭaika-jīvātuś ceṣṭe samprati śaṁ prati \|\|

pūrvaṁ jagur ity uktaṁ tad eva kim ? ity ata āha---**gopya ūcur** iti \|
he **dayita** ! **te janmanā vrajo jayati** \| sambandhi-viśeṣānuktyā
sarvebhya eva lokebhya utkarṣeṇa vartata ity arthaḥ \|
vaikuṇṭha-loke\'pīdṛśa iti tad-vyāvṛtty-artham āhuḥ---**adhikaṁ** yathā
syāt, tatheti \| vaikuṇṭhaḥ sarvotkṛṣṭa eva, vrajas tu sarvotkṛṣṭatama
ity arthaḥ \| tal-liṅgāntaram apy āhuḥ---**indirā** mahā-lakṣmīḥ
**śaśvat śrayate** sevate, śriñ sevāyām \| vaikuṇṭhe tu sā eva sevyate
ity ato vaikuṇṭhād api vrajaḥ sarva-samṛddhi-pūrṇa iti bhāvaḥ \|

evaṁ tad-dhetuka-mahā-sukha-paripūrṇe vraje tvat-preyasyo vayam eva
sarva-lokādṛṣṭa-śruta-cara-paramāsahya-duḥkhaṁ yad anubhavāmaḥ, tasmāt
trāṇaṁ tvāṁ na prārthayāmahe, kintv eka-vāraṁ dṛṣṭvā sva-nayane
saphalayety āhuḥ---**atra** vṛndāvane **hi** niścitam eva **dṛśyatām**
\|

kiṁ draṣṭavyam ? **tāvakā** janās **tvāṁ vicinvate** iti \| katham
etāvat-santāpavatyo\'py etān vipadyanta iti mā saṁśiṣṭhā ity
āhuḥ---**tvayi dhṛtā** arpitāḥ **asavo** yais tvayaivonmāditaiḥ, te yady
asmākam eva asmāsv evāsthāsyan, tadā teṣu virahānala-dagdheṣu satsu
varam etāvat-kṣaṇe mṛtvā sukhinya evābhaviṣyāmeti \| **tvayi** tu
sva-nāthe mahā-sukhini te sukham evānuvartante iti katham asūnāṁ sukhe
sati dehā vipadyantām ? ity atas tavāsmad-duḥkha-darśanātmakaṁ sukhaṁ
śāśvatikam eveti bhāvaḥ \|

atra śloke pratipādaṁ dvitīyākṣarasyaikyam, tathā
prathamākṣara-saptamākṣarayoś ca \| evam anyeṣv api ślokeṣu prāyaḥ
kvacit kvacid asti \| tac ca muktā-phala-ṭīkā-kārair vivṛtam \|\|1\|\|

**\...**

\|\| 10.31.2 \|\|

śarad-udāśaye sādhu-jāta-sat-

sarasijodare śrī-muṣā dṛṣā \|

surata-nātha te'śulka-dāsikā

varada nighnato neha kiṁ vadhaḥ \|\|

**śrīdhara-svāmī (bhāvārtha-dīpikā) :** atra svatantrāṇāṁ bāhūnāṁ
vaktṛtvād aparā āhur iti sarva-ślokeṣv avatāraṇā \| athāpi saṅgatir
ucyate---tatra vicinvantu mama kim ? iti cet tatrāhuḥ---**śarad**- iti
\| **śarad-udāśaye** śarat-kālīne sarasi **sādhu jātaṁ** samyak jātaṁ
yat **sarasijaṁ** vikasitaṁ padmam, tasya **udare** garbhe yā **śrīḥ,**
tāṁ **muṣṇāti** haratīti tathā tayā **dṛśā** netreṇa \| he
**surata-nātha** ! saṁbhoga-pate ! **varada** ! abhīṣṭa-prada !
**aśulka-dāsikā** amūlya-dāsīr no **nighnato** mārayatas **te** tava
tvayā kriyamāṇa **iha** loke'yaṁ **vadho** **na** bhavati **kim** ?
śastreṇaiva vadho vadhaḥ, kiṁ **dṛśā** vadho na bhavati ? kintu bhavaty
eva \| atas tava dṛśā'pahṛta-prāṇa-pratyarpaṇāya tvayā dṛśyatām iti
bhāvaḥ \| tvayā dṛśyatām \[1\] iti yathā-saṁbhavaṁ sarvatra vākya-śeṣaḥ
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *avatāraṇā* avataraṇikā \|
*saṅgatiḥ* prasaṅgāvasarādi-rūpā \| *tatra* tāḥ \| *tatra* ākṣepe \|
**śarad-udāśaya** ity aluk-samāsaḥ \| kiṁ śastreṇa śataghny[^274]-ādinā
? yato ***dṛśā** bhavaty* eva *vadhaḥ,* ataḥ kāraṇāt
tvan-netra-hṛtāsmat-prāṇa-pratyarpaṇārtham \| *iti bhāvaḥ*
iti---darśanābhāve'smākaṁ prāṇā asmākaṁ deheṣu nāyāsyanti, kiṁ tu
gamiṣyanty evety āśayaḥ \| *yathā-sambhavaṁ* yathā-yogyam \|
sarva-*vākyasya* sarva-ślokasya *śeṣaḥ*, ante yojyam ity arthaḥ \|
**dṛśaḥ** parama-taskaratvam uttama-kāle jala-durge sādhūnām
uttama-dravyāntar-nyasta-lakṣmī-tulya-mahā-dhanasya prāṇasya haraṇāt \|

*atra sārārtha-darśinī-ṭīkā akṣaraśaḥ sanniveśitā* \|2\|\|

---------------------------------------------------------------------------------------------------------------------

**kaivalya-dīpikā : śaradi udāśayo** jalādhāraḥ \| tasmin **sādhu
jātaṁ** yat **sat** praśastaṁ **sarasijam**\| tasya **udara-śriyaṁ**
garbha-śobhāṁ **muṣṇāti** apaharati yā **dṛk**, tayā \| **suratanātha**
sambhoga-svāmin ! dṛṣṭyaiva sambhoga-dāsīty arthaḥ \| **aśulka-dāsikāḥ**
nirmūlya-dāsīḥ \| asmān **nighnataḥ** tādṛg-dānābhāvād ity arthaḥ \|
**vadha** iti vadha-janyaṁ pāpaṁ tat-sādhanatvāt tac-chabdaḥ, āyur
ghṛtam[^275] itivat \| atra pāda-catuṣke'pi dvitīyam akṣaraṁ rephaḥ
\|\|2\|\| \[mu.pha. 12.22\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** no ced dṛśyatāṁ yāsi,
tadā strī-vadho\'pi bhaviṣyatīty āhuḥ---**śarad-udāśaye** ity-ādi \|
śarat-sambandhindi jalāśaye **sādhu-jāta** yat **sat** utkṛṣṭaṁ
**sarasijaṁ,** tad-**udare** yā yā śrīḥ, tāṁ **muṣṇāti** yā, tayā
**dṛśā** **vadho** na duṣkaraḥ \| jala-madhya-stha-jalajasya udarasthāṁ
śriyaṁ yā harati, sā sthalasthānām asmākaṁ jīvitaṁ hariṣyatīti kiṁ
citram ? yadyapi tvaṁ dṛśā vadhaṁ karoṣi, tathāpi saiva dayita dṛśyatām
\[1\] iti yat punaḥ prārthayate, tat khalu \"viṣasya viṣam auṣadham\"
iti nyāyāt \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śrī-muṣā** iti dṛśaḥ
parama-taskaratvaṁ dhvanitam \| uttama-kāle jala-durge sādhūnām
uttama-dravyāntar-vyasta-lakṣmī-tulya-mahā-dhanasya haraṇāt \| ata
īdṛśa-caureṇa vadho'pi sughaṭa eveti bhāvaḥ \| vastutaś caivaṁ dṛśaḥ
parama-saundaryam uktam \| **dṛśā** ity ekatvenaiva bhāva-viśeṣa-sūcanāt
kṣobhaṇatvam \| yad vā, ekayāpi dṛśety arthaḥ \|

**aśulka-dāsikā** iti mūlyaṁ vinā krītā adhama-dāsīr apīty arthaḥ \|
sambodhanābhyāṁ vadhasyānaucityaṁ sūcitam \| vadhena suratasya
bhaktābhīṣṭa-pradatvasya ca pūrva-datta-varasya vā hāneḥ \| śleṣeṇa
**surateśvara** iti \| tvayaivāsmāsu tad-icchā kāritā, tatra ca
vara-dānena dṛḍhīkṛteti na tatrāsmākaṁ dhārṣṭyādi-doṣa iti bhāvaḥ \|
anyat tair vyākhyātam \|

yad vā, nanu prājña-pravara ! asman-maraṇāt tvayi doṣa-prasaṅgaḥ syād
evety āhuḥ---**śarad** iti \| **dṛśā surata-nātha** ! dṛṣṭyaiva
sambhoga-sukha-prado'sīty arthaḥ \| **nighnatas** tādṛg-dānānācaraṇāt
**vadhaḥ**, taj-janyaṁ pāpam ity arthaḥ, \"āyur ghṛtam\" itivat \| anyat
samānam \|\
\
yad vā, tādṛśa-dṛśaiva tad-rūpeṇa **śulkena dāsikāḥ** \| kiṁ vā, śulkaṁ
vinaiva dāsīr nighnato virahārtyā tyāgena veti svata evāyāti,
tad-upasatteḥ \| sambodhana-dvayaṁ praṇaya-kopād virahārti-viśeṣād vā \|
tathā hi, suṣṭhu-ratānāṁ janānām upatāpaketi nāthater upatāpārthakatvāt
\| nija-vara-cchedaketi parama-ghātaketi vā \| do avakhaṇḍane \| ato
nija-doṣa-parihārārtham apy āgamyatām iti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : śarad-udāśaye** iti \|
janma-kāla-sthānayoḥ sādguṇyaṁ darśitam \| **sādhu-jāta** iti janmanaḥ
**sad** iti jāter vyakteś ca \| **udare** iti tatrāpi tad-antaḥ-koṣasya
iti kamalasya śobhā paramākāṣṭhā darśitā \| tādṛśa-tac-**chrī-muṣā**
sva-śriyā tac-chriyaṁ haraty evety arthaḥ \| yatra yatra sā sphurati,
tatra tatra tac-chrīr na dṛśyate iti nava-nava-śrī-yujā anayā nūnaṁ
coryata eva sā iti bhāvaḥ \| **dṛśā** ity eka-vacanam ekayaiva
bhāva-sūcanāt \| ekayāpi kim uta dvābhyām ? iti śleṣāt \| **dṛśā** iti
**surata-nātha** ity atrāpy anvayaḥ \| **hi** dṛśaiva \| surata-yācaketi
tvayaivāsmāsu tad-icchā kāritā \| tatra ca **varada** ! iti vara-dānena
dṛḍhīkṛtā ceti, tatrāsmākaṁ na doṣaḥ, **aśulka-dāsikā** iti pratyuta
guṇā eva \| bhavatas tu so'pi doṣaḥ samprati tu mahān evety
āhuḥ---**nighnata** iti \| śleṣeṇāpi tasmin tatraiva doṣārpaṇāya
caurya-kriyābhiniveśo darśitaḥ \| sa hi caureṣu kriyā sambhavati,
sādhūnām api sampatty-ādānād atyutkaṭa-doṣasyāgaṇanena,
atinigūḍha-para-vastu-jñānena, atidurlaṅghya-laṅghanena ca \|

tatra prathamaṁ **sat-sarasija-** iti paryantenoktam \|
**śarad-udāśaye** iti svacchatādi-guṇa-yuktasya janayituḥ
**sādhu-jāta-** iti janmanaḥ, **sad** iti svarūpa-guṇasya ca praśaṁsanāt
\| dvitīyaṁ mahā-jalāntaḥ-**sarasijodare** vilīya sthitatvena \|

tṛtīyaṁ ca varṣānantara-kālīnatvāt atipūrṇasya udāśayasya
duravagāha-madhya-deśatvena sahasra-patrākhya-sarasijodarasya dṛgbhir
durbhedatvena ceti \| kiṁ ca, tvad-bhayād iva tathā nigūḍhāpi **śrīr**
nāyikā **muṣṭā** \|

tataḥ saralānāṁ vraja-vṛndāvanayor nirbhayaṁ bhramantīnām asmākaṁ vā kā
vārtā ? bhavatv asmākam api tad-dvārā moṣaṇam, kiṁ tu sā
kṛta-tādṛk-kauṭilyāpi sva-cakṣuṣor antare rakṣitā, vayaṁ tu
tādṛśa-saralā api balān moṣaṇe pratyuta **aśulka-dāsikāḥ**, tatrerṣyāṁ
tyaktvā nirupādhitayā sevamānā api tad-dvārā punar nihantum ārabdhāḥ iti
param anyāyyam ity āhuḥ---**nighnata** iti \| **neha kiṁ vadhaḥ ?** iti
cauryāl lokena na jñāyatāṁ nāma ity api kiṁ na syāt ? ity arthaḥ \|
sambodhana-dvayena cedaṁ jñāpyate---aho jñāte tat tat sarvaṁ
tvayaitad-artham eva mṛṣā prapañcitam iti \| anyat taiḥ \|

yad vā, tādṛśa-dṛśaiva **śulka-dāsikāḥ** \| tad-rūpeṇaiva
**śulka-dāsikā** ity arthaḥ \| tādṛśīr api **nighnataḥ** tyāgena
mārayataḥ \| he \[**surata-nātha**\] suṣṭhu-ratānāṁ janānām upatāpaka !
nāthater upatāpārthatvāt \| tathā he \[**varada**\] nija-vara-cchedaka !
ato nija-doṣa-parihārārtham apy āgamyatām iti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyac ca vrajasyaivam
utkarṣake indirāyā apy atraiva śaśvad-bhāve
strī-nikara-vadho\'tyantāyogyaḥ \| yadi vā vadasi \"nāhaṁ vo hanmi\" iti
tad api na, aśastra-vadhaḥ **kiṁ vadho** **na** bhavati ? ity
āhuḥ---**śarad-udāśaya** ity-ādi \| he **surata-nātha** ! athavā, he
suṣṭhu rata ! he nātha ! **dṛśā** apaṇā **aśulka-dāsikā** apaṇa-krītā
dāsīḥ, upetā dāsī-bhūtā iti yāvat\| **iha** vṛndāvana-bhūmau **kiṁ
vadho na** ? sāmānya-puṇya-sthala eva jano hatyāṁ na karoti, tvaṁ tv
ihāpīti iha-śabda-mahimā \|

dayita dṛśyatām \[1\] iti pūrvoktyā sākṣād āvirbhūtam iva matvā
tad-dṛśor bhāgyād antaḥ-kṣobham anubhavantyaḥ kāścid evam uktavatyaḥ \|
dṛśā kīdṛśyā ? **śarad-udāśaye** śarat-kālīne sarasi **sādhu-jātaṁ**
samyag-utpannaṁ yat **sat** utkṛṣṭaṁ **sarasijaṁ,** tasya **udare** yā
**śrīḥ,** tāṁ **muṣṇāti** iti tathā tayā, caurasya tad-aṅgāny api
caurāṇīty arthaḥ \|

athavā, evambhūtāyā dṛśo\'nupalabdhā ity arthe tṛtīyānte dṛk-śabde
lakṣaṇā \| yathānnena mriyante annānupalabdhye\'ty arthaḥ \| yad vā,
**dṛśā varada** ! abhilāṣa-prada ! ato dṛśyatām, tad akṛtveha **kiṁ**
vadho **na vadhaḥ** ? iti na kevalaṁ **surata-nātho**\'si,
**varado**\'py asi \| he **varada** ! varada-kartṛka-vadho\'tyantam
anucita eva \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 290) :** athābhivyakta-bhāvatvam \|
tatra pūrva-rāge---**śarad-udāśaye** ity-ādi \| he **dṛśā** eva
**surata**-yācaka ! tatrāpi he kātyāyany-arcanānte **vara-prada** !
tatrāpi bhāva-viśeṣa-darśitayā **dṛśā** kṛtvaiva
**aśulka-dāsikā**-tulyatvaṁ prāptāḥ, tayaiva punar **nighnatas tava na
kiṁ vadhaḥ** strī-hatyāpi na bhavati ? dṛśas tādṛśatve
mahā-mohana-cauratvaṁ darśayati---**śarad-udāśaya** ity-ādi \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu bhavatīnāṁ mayā kim api
kṛtam ? kim-artham ākrośanti ? iti cet, tatrāhuḥ---**śarad** iti \| evaṁ
hi loke prasiddhiḥ---cauras tu sarvasvam apahṛtya śastreṇa hanti \| idaṁ
tv alaukikaṁ cauryaṁ yad dāsīnāṁ sarvasvam apahṛtya śastreṇa vadha iti
tad eva vivicya kathayanti---**śarad-udāśaye** sarasi jala-durge
**sādhu-jātaṁ** yat **sarasijaṁ** kamalaṁ, tasya **udare** yā **śrīḥ**,
tāṁ **muṣṇāti** corayati, tayā **dṛśā vadhaḥ** **na** iti \| yathā
kaścit cauraḥ tān antaḥ-svāyatāṁś caurān itas tataḥ preṣayati, te
cauryeṇārjitaṁ tasmai prayacchanti, tathā tava dṛśi kamala-sampadaṁ
**tad-udare** sthitām api ācchidya, tvayi samarpayatīti \| ata
evaṁ-bhūtayā **dṛśā** caura-bhūtayā dvāreṇa **aśulka-dāsikā** mūlyaṁ
vinā krītā dāsīr **nighnato** mārayatas tava tvayā kriyamāṇo **vadha**
ihāsmin virahāvasare **kiṁ vadho na** bhavati ? kākvā kiṁ śastreṇaiva
vadha iti na, kintu vadho bhavaty eva \| yathā kamalodare sthitā **śrīḥ
dṛśā muṣṭā**, evaṁ gopīnām antaḥ-sthitān api prāṇān apahṛtya tubhyaṁ
samarpayiṣyatīti \| dṛśa eva cauratvaṁ māratvaṁ coktam, dṛśā kriyamāṇo
vadhaḥ tvayy eva phaliṣyatīti, bhṛtya-kṛtaṁ rājanīva \| atas tava mahatī
duṣkīrtir bhaviṣyatīti bhāvaḥ \|

he **surata-nātha** ! sambhoga-sukha-prada ! yad vā, he **surata-nātha**
! sura-tāpa-nāśāt tathā yācyate\| yad vā, surataṁ nāthyate upatapyate
yena \| nāthṛ nādhṛ yācñopatāpaiśvaryāśīḥṣu iti dhāto rūpam \|
virahārti-pradatvena suratasya dāhakatvaṁ sūcitam \| yad vā,
**suratānāṁ** tvayi raktānāṁ **nātha** tāpa-kartaḥ ! idaṁ tvayy
aticitram ity arthaḥ \| he **varada** ! pūrvam uktaṁ mayemā raṁsyatha
kṣapā \[bhā.pu. 10.22.27\] iti vara-pratyartham āgatānāṁ **kiṁ vadha**
ucito bhavati ? api tu nety arthaḥ \| sambodhana-dvayenedaṁ
sūcyate---**surata**-sukham asmat-tattvataḥ sarvatra prasṛtaṁ bhavatv
etad-artham āgatāḥ tat-kāryaṁ dūrata eva sthitaṁ pratyutāsmān mārayitum
udyato'si \| ataḥ kāma-śāstra-vaiphalyaṁ jātam iti bhāvaḥ \|

yad vā, **dṛśā śulka-dāsikāḥ** tava darśana-mātreṇa mūlya-krītā **no
nighnata** iha vane vijane mārayataḥ mūlyena krītvā mārayataḥ sataḥ
tvayā krīyamāṇo vadhaḥ **kiṁ-vadhaḥ** kutsito vadha ity arthaḥ \|
atratyāḥ vṛkṣāḥ pakṣiṇaś ca eta eva sākṣiṇo asmad-vadha-prasiddhiṁ
kathayiṣyantīti bhāvaḥ \|

yad vā, he **varada** ! avakhaṇḍane iti dhātor idaṁ rūpaṁ pūrvaṁ varaṁ
dattvā idānīṁ khaṇḍayasīti \| asman-māraṇena strī-vadha-doṣaḥ
pratijñā-bhaṅga-rūpo doṣaś ca bhaviṣyatīti \| ato
doṣa-dvaya-nirākaraṇārthaṁ tvayā dṛśyatām iti vākyārthaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kim ahaṁ yuṣmabhyaṁ
dukhaṁ ditsāmi yad evaṁ sūcayatha ? iti tatra tvam asmān khalu haṁsy
evety āhuḥ---**śarad-** iti \| **dṛśā** eva **surataṁ nāthasi** yācase,
atha ca dṛśaiva **varada** abhīṣṭa-sukhaṁ dadāsi, atha ca tayaiva dṛśā
premānala-puñja-prakṣepiṇyā **nighato'śulka-dāsikā** asmān mārayatas
tava iha **kiṁ na vadhaḥ** ? kiṁ śastreṇaiva vadho vadhaḥ ? dṛśā vadho
vadho na bhavati ? api tu bhavaty eva \| tasmāt he **varada** ! abhīṣṭaṁ
dadad eva abhīṣṭam aihikaṁ pāratrikaṁ ca sukhaṁ dyasi khaṇḍayasīty
arthaḥ \| kiṁ cāsmāsu te sattvaṁ ced bhavati, tarhi sva-dhanaṁ pālaya
jvālaya vā na doṣaḥ \| vayaṁ tu tvayā na śulkena krītā, nāpi pariṇayena
gṛhītāḥ, kintv **aśulka-dāsikā** vayaṁ svayam eva maugdhyena abhūmety
arthaḥ \| tatra tasya mohanonmādana-mahā-caurya-cakravartitvam eva hetuṁ
vadantyo dṛśaṁ viśiṁṣanti---**śarat**-kāla-sambandhī ya **udāśayaḥ**
gambhīra-svaccha-jala-pūrṇas taḍāga ity arthaḥ \| tatra **sādhu-jātaṁ**
sādhu-samaya-pradeśa-prakārato jātaṁ **sat** jātyāpy uttamaṁ yat
**sarasijaṁ** vikasita-padmaṁ, tasya **udarasthāṁ śriyaṁ** śobhāṁ
sampattiṁ **muṣṇāti** corayatīti tatheti dṛśaḥ
saundarya-saurabhya-śaitya-saukumāryāny asādhāraṇyāny uktāni \| yā khalu
tādṛśaṁ jala-durgam apy ullaṅghya tādṛśābhijātasya sajjanasyāntaḥ-puraṁ
praviśya sampattiṁ corayati, sā tava dṛk corikā kenāpi
mohanonmādana-dhūli-prakṣepaṇonmāditābhir asmābhiḥ svayam eva dattaṁ
surata-dhanaṁ prāṇāṁś ca nītvā tubhyaṁ dadau \| ata eva pūrvam uktaṁ
**tvayi dhṛtāsava** ity ato vayaṁ tvayā nirdhanīkṛtya hatā eveti
paraḥ-sahasra-strī-vadha-pātakaṁ tvayā gṛhītam eveti dhvaniḥ \| ataḥ
pāpād bhītyāpi darśanaṁ dehīty anudhvaniḥ \|\|2\|\|

**\...**

\|\| 10.31.3 \|\|

viṣa-jalāpyayād vyāla-rākṣasād

varṣa-mārutād vaidyutānalāt \|

vṛṣa-mayātmajād viśvato-bhayād

ṛṣabha te vayaṁ rakṣitā muhuḥ \|\|

**śrīdhara-svāmī (bhāvārtha-dīpikā) :** kiṁ ca, bahubhyo mṛtyubhyaḥ
kṛpayā rakṣitvā kim itīdānīṁ dṛśā manmathaṁ preṣya ghātayasīty
āhuḥ---**viṣa-** iti \| he **ṛṣabha** ! śreṣṭha ! **viṣa-mayāj**
**jalād** yo'**pyayo** nāśas tasmāt, tathā **vyāla-rākṣasād** aghāsurāt,
**varṣān mārutād** **vaidyutānalād** aśani-pātāt, **vṛṣo**'riṣṭaḥ[^276]
tasmāt, **mayātmajād** vyomāt, **viśvato**'nyasmād api sarvato
**bhayāc** ca kāliya-damanādinā **rakṣitāḥ** \| kim idānīm upekṣase ?
iti bhāvaḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito'py adhikam upālambham
āhuḥ---*kiṁ ca* iti \| *preṣya* prerya \| yad vā, **ṛṣabha** ity
avatārāntara-nāmnā sambodhayanti \| ṛṣabha-devavat samadhi-niṣṭhatvāt
kiṁ nāsmān paśyasi ? yad vā, yathā ṛṣabhāvatāreṇārtā vṛṣṭi-**bhayāt**
prajā **rakṣitāḥ** kuto'vitā māritāḥ syāma cet, tadaiva bhadram
abhaviṣyat \| adhunā sva-hasta-māraṇāyāvaśeṣitāḥ strī-vadho'tinindyo
bhaviṣyaty evety anye \| *iti bhāvaḥ* iti---ante raṇḍāvihiś ced ādāv eva
kuto na saḥ iti nyāyena rakṣitopekṣā nocitety abhiprāyaḥ \|\|3\|\|

---------------------------------------------------------------------------------------------------------------------

**kaivalya-dīpikā :** sadā trātum ākasmikam upekṣaṇaṁ tava nocitam ity
āhuḥ---**viṣa**- iti \| **viṣa**-rūpāt kālindī-**jalād** yo'**pyayo**
nāśaḥ \| **vyālaḥ** aghāsuraḥ \| **rākṣasaḥ** pralambaḥ \| **varṣād**
indra-kopāt saṁvarta-kopa-dravaḥ \| **māruto** vātyā-rūpas tṛṇāvartaḥ \|
**vaidyuto**'gny-utpātaḥ \| **vṛṣo**'riṣṭaḥ \| **mayātmajo** vyomaḥ \|
kiṁ bahunā, **viśvataḥ** sarvasmād **bhayād** bhaya-hetoḥ \| he **ṛṣabha
!** sarva-śreṣṭha ! **te** tvayā \| atra pāda-traye prathamaṁ va-kāraḥ,
dvitīyaḥ ṣa-kāraś caturtho'pi \|\|3\|\| \[mu.pha. 12.23\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atha yadi no vadha eva
tavoddeśyaḥ, tadā pūrvaṁ pūrvam upasannebhyo vadha-hetubhyaḥ kathaṁ
rakṣitā ? ity āhuḥ---**viṣa-jalāpyāyād** ity-ādi \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : viṣa-jalādibhyo**
go-gopādīnāṁ varṣādibhyaś ca sarva-vrajasyaiva rakṣaṇena
ātmīyātma-pālanāt \| kiṁ vā, tatra tatra
śrī-kṛṣṇa-viṣayaka-māṅgalyenaiva sarva-rakṣā-mananād **vayaṁ rakṣitā**
iti premodrekeṇoktaṁ \| tatra vṛṣa-mayātmajād iti bhāvi-sūcanam \|
sahaja-sārvajñyād viśeṣataś ca virahārtyā prema-viśeṣocchalanāt svata
eva tat-tat-parisphūrteḥ, tasya bhāvitve'pi bhūta-nirdeśaḥ,
suniścitatvāt \| aho kati gaṇayāni, bahubhyo'pi duḥkhebhyo rakṣitā ity
āhuḥ---**viśvataḥ** pūtanā-śakaṭa-tṛṇāvarta-yamalārjunebhyo
baka-vatsa-davānala-keśy-ādibhyo'pi **bhayād** ity evaṁ punaḥ punas
**te** tvayā tvadīyā vā **vayaṁ rakṣitāḥ** \| tac ca tava yuktam eveti
sambodhayanti---**ṛṣabha** ! kāruṇyādinā sarvataḥ śreṣṭha ! iti \| yad
vā, vrajeśvara ! iti **vayam** ity atra spaṣṭa-nirdeśaḥ
sva-viṣaya-kopa-kāra-vijñāpanāya \| tac cādhunāpi tad-arthaṁ muhur iti
tatraudāsīnya-rāhityena parama-kṛpālutvaṁ sūcitam \| kiṁ vā,
prema-vivaśānāṁ tāsāṁ svapna-manorathādau punaḥ punas teṣām eva sākṣād
iva sphūrty-abhiprāyeṇa, pūrvokta-kramātikramā viraha-vaivaśyāt \| kiṁ
vā, śrī-kṛṣṇa-viṣayaka-tat-tad-bhaye teṣāṁ yathottaraṁ nyūnatābhiprāyāt
\| ata evaite spaṣṭa-nirdiṣṭāḥ \| tataś ca **viṣa-jalāpyayād** api
**rakṣitāḥ** \| kiṁ vaktavyam ? **vyāla-rākṣasād** ity evaṁ vyākhyeyam
\| anyat tair vyañjitam \|

yad vā, **vyālāḥ** kāliyājagarādayaḥ \| **rākṣasāḥ** pūtanāvakāśādyāḥ,
śaṅkhacūḍaś ca yakṣa-rākṣasayor abhedāt \| sa ca śrī-dhruvopākhyānānte
vyakta eva \| teṣāṁ jātāv ekatvaṁ punar dvandvaikyam \| evam agre'pi,
**varṣaṁ** durmadendra-prerita-saṁvartaka-kṛtam, **mārutas**
tadānīntanas tṛṇāvartaś ca \| **vaidyutaṁ** vidyut-samūhaḥ \| tad
varṣa-kālīnam eva \| **analaś** ca sthāna-dvaya-dāvaḥ \| **viśvatas**
tad-itarebhyaḥ śakaṭādibhyaḥ, **te** gopā **vayaṁ** ca **rakṣitāḥ** \|
**tvayā** iti prakaraṇa-balāt gopā iti sākṣād-anuktis tadānīṁ
tat-prasaṅgasyāyogyatvāt \| tatra **viṣa-jalāpyayād** gopāḥ sudhā-dṛṣṭyā
jīvanādinā, **vayaṁ** ca śoka-bhareṇa tatra praviśya maraṇodyatāḥ,
kāliya-mardanādinā **ajagarāt** śrī-nandaḥ, pūtanātas tan-nipāta-bhayāt
\| prāyaḥ sarvo'pi vrajaḥ śakaṭārjunato vatsa-bakādy-asurebhyaś ca
bālakāḥ, śaṅkhacūḍād vayam, **varṣāt** sarvo'pi vraja ity evaṁ
vivecanīyam \| tatra te iti dṛṣṭāntatayohyam \| evaṁ sāmānyenaiva
**vayaṁ rakṣitāḥ** smaḥ \| adhunā tu tvad-eka-gatayo vayaṁ viśeṣeṇa
rakṣyā iti bhāvaḥ \| anyat samānam \|

yad vā, **kiṁ**-śabdaḥ pūrvasmād anuvarteta \| tataś cāyam
arthaḥ---\"tasmāt tasmāt kim iti rakṣitāḥ ? māritāḥ syāma cet, tadaiva
bhadram abhaviṣyat\" ity arthaḥ \| tataś ca teṣāṁ durmārakatāpekṣayā
yathottaraṁ śraiṣṭhyam ūhyam \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ paramparayā
sarva-sādhāraṇatayā ca **tvayā vayaṁ** sadā **rakṣitāḥ** sma eva \|
tarhi viṣa-vṛkṣo'pi saṁvardhya svayaṁ chettum asāmpratam \[ku.saṁ.
2.55\] iti nītiḥ \| kathaṁ na smaryatām ? ity
abhipretyāhuḥ---**viṣa-jalāpyayād** iti \| **viṣa-jalaṁ**
kāliya-hrda-jalam, tena pītenāpyayāt gavāṁ gopānāṁ ca maraṇāt \|
**vyāla-rākṣasād** aghāt \| rakṣo viditvākhila-bhūta-hṛt sthitaḥ
\[bhā.pu. 10.12.25\] ity anena tasyaiva vyāla-rūpasya rākṣasatvena
nirdeśaḥ kṛta iti tasmād bāla-vatsān gilitavato **vayaṁ rakṣitā** iti
sarva-gokula-jīvana-rūpāṇāṁ teṣāṁ rakṣaṇena gokulasya rakṣaṇād **vayam**
api **rakṣitā** ity arthaḥ \| iti paramparā darśitā \| **varṣa-mārutāt**
varṣa-miśrān mārutāt, tatraiva vajrāśma-paruṣānilair ity uktyā
**vaidyutānalāc** ca śrī-govardhana-dharaṇena tvayā rakṣitā iti
sarva-sādhāraṇatayā darśitā \| **vṛṣamayātmajād** iti samāhāraṁ vṛṣāt
vatsākāratvena gatād api pariṇāme bṛhattva-darśanāt \| **vṛṣāt**
vatsāsurāt **mayātmajāt** tal-līlāyā atibālya-caritatvenaiva
nirṇeṣyamāṇatvāt pūrvam eva vyomāsurāc ceti punaḥ paramparā darśitā,
varāha-toko niragāt[^277] \[bhā.pu. 3.13.18\] itivat \| **vṛṣātmajād**
vatsāt **mayātmajād** vyomāc ceti vā \| atha sarvam eva saṅgṛhya
āhuḥ---**viśvato bhayād** iti \| tatra tatra yogyatām āhuḥ---he
**ṛṣabha** ! sarva-śreṣṭha iti \|\|3\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** tatra **viṣa-jalāpyayād**
\[bhā.pu. 10.31.3\] ity-ādikaṁ sarvasyaiva gokulasya
sva-rakṣaṇīyatā-dṛṣṭyāpy asmān adhunā rakṣety abhiprāyam \|
**vṛṣātmajād** vatsāt **mayātmajāt** vyomāsurād ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viṣa**- iti \| **vṛṣamayātmajāt**
vṛṣātmajād vatsāsurāt, mayātmajād vyomāsurāc cety arthaḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha yadi no vadha eva
tavoddeśyaḥ, tadā katham upasannebhyo pūrva-pūrva-hetubhyaḥ rakṣitāḥ
smaḥ ? iti darśayanti---**viṣa-jalāpyāyād** ity-ādi \| viṣa-jalāpyayaḥ
kāliya-kalila-yamunā-hradaḥ \| **vyālo**\'ghāsuraḥ, sa eva **rākṣasaḥ**
śarīra-grāsitvāt \| **varṣādiḥ** prasiddha eva, kupita-śakra-kṛtatvāt \|
**vṛṣo**\'riṣṭaḥ \| **mayātmajo** vyomāsuraḥ \| kiṁ bahunā ? **viśvato
bhayād** eva, tatrāpi **muhur** vāraṁ vāram \|

nanv eṣāṁ bhavad-vidha-vadha-hetutvaṁ vā kutaḥ ? kuto vā yūyaṁ rakṣitāḥ
? iti na vaktavyam \| vrajasthānāṁ rakṣaṇam evāsmākaṁ rakṣaṇam \| tena
vrajotkarṣe\'smākam apy utkarṣo bhavitum arhati \| tan na ced ata
evāsmākaṁ kṣobha ity āśayaḥ \|\|3\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyāḥ punar dainyam
āvedayatyaḥ prārthyamānā bahudhā bahubhyo mṛtyubhyo rakṣitvā kim
itīdānīm upekṣyasa ity āhuḥ---**viṣa-** iti \| **viṣa-mayaṁ**
kāliya-hrada-jalaṁ, tasmād yo'**pyayo** nāśaḥ, tasmāt gopīnāṁ
maraṇa-darśanāt ājīvya nāśāt svasyaiva nāśa sūcitaḥ \|
**vyāla-rākṣasād** aghāsurāt \| tad uktam atraiva---rakṣo
viditvākhila-bhūta-hṛt-sthita \[bhā.pu. 10.12.25\] iti \|
vatsa-vatsapa-rakṣaṇena **vayam** eva **rakṣitā** ity arthaḥ \|
**varṣa-mārutāt** dvandvaikavad-bhāvaḥ \| **vaidyutānalāt**
aśanī-pāta-rūpāgneḥ govardhanoddharaṇena tvayā rakṣitāḥ \|
**vṛṣamayātmajāt** vṛṣo'riṣṭaḥ, tasmāt \| mayātmajo vyomaḥ, tasmāt
aprāpti-dvandvaikyaṁ tasya bhāvitve'pi bhūtavan nirdeśo
garga-vākya-prāmāṇyāt, pūrva-saṁskāra-vaśād vā \|

kiṁ vā, asmākaṁ tvad-upakāra-vismṛtir na jātā iti kathayanti---he
**ṛṣabha** ! puruṣottama ! **viśvato bhayāt**, pūtanādibhyo yad bhayaṁ,
tasmāt \| **muhur** vāraṁ vāraṁ **rakṣitāḥ** \| tatra
tatraudāsīnya-rāhityeneti kiṁ, yato'bhaya-hetavo guṇāḥ syuḥ ? yadyapi
śaṅkhacūḍa-vadha etāsāṁ rakṣā kṛtā, ajagarāt sudarśanāt nandasya
rakṣaṇaṁ, vyomāt gopānāṁ rakṣā, dāvāgni-pānena sarva-vrajasya rakṣā
kṛtā, tathāpi vrajaika-deśa-rakṣaṇena svasyaiva rakṣaṇam amanyata \|
vrajaika-deśa-nāśāt svasyaiva nāśābhimānād evam uktam \|

kiṁ ca, bahiḥ prakaṭebhyaḥ mṛtyubhyo rakṣitā iti yuktaṁ kṛtam \| idānīm
antarāt duḥsahān mṛtyoḥ pālanīyā ity arthaḥ \| tadā vayaṁ tair eva
mṛtyu-hetubhir māritā abhaviṣyāmaḥ \| tad eva mandam abhaviṣyat tvayā
rakṣitaṁ svāṅgaṁ vyākulībhavatīti nyāyam āhuḥ---viṣa-vṛkṣo'pi saṁbaddhya
svayaṁ chettum asāmpratam \[pañcatantra 1.268\] iti dainyaṁ nivedanam
iti \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, jighāṁsaiva cet
tava vartate, tadā pūrva-pūrva-vipadbhyaḥ kim iti rakṣitāḥ ? rakṣitvā
vadhaḥ khalv anucita evety āhuḥ---**visa-mayāj jalāt** yo'py asmāt,
**vyāla-rākṣasād** aghāsurāt, **varṣād** indra-kṛta-vṛṣṭeḥ, **mārutāt**
tṛṇāvartāt, **vaidyutānalād** indra-kartṛka-vajra-kṣepāt, **vṛṣād**
ariṣṭāt, **mayātmajāt** vyomāt, **viśvataḥ** anyasmād api sarvato
**bhayāt** kāliya-damanādinā \| he **ṛṣabha** ! puruṣa-śreṣṭha !
sva-rakṣaṇād eva tvad-eka-prāṇā **vayaṁ rakṣitāḥ** \| varṣādibhyas tu
sarva-vraja-raksāṇād eva tad-antaḥ-pātinyo vayam api rakṣitāḥ \| ata eva
rakṣake tvayi viśvasya pañca-śara-jālopaśamārthaṁ vayam āgatāḥ \| tvayā
tu tato'pi koṭi-guṇitayā sva-virahānala-jvālayā dandahyāmahe iti
viśvasta-ghātād api tvaṁ na bibheṣīti bhāvaḥ \| ataḥ
ariṣṭa-vyoma-vadhasya bhāvitve'pi garga-bhāgury-ādi-mukhataḥ
kṛṣṇa-janma-patryāṁ śravaṇasya bhūtatvenaiva bhūta-nirdeśaḥ \|\|3\|\|

**\...**

\|\| 10.31.4 \|\|

na khalu gopikā-nandano bhavān

akhila-dehinām antarātma-dṛk \|

vikhanasārthito viśva-guptaye

sakha udeyivān sātvatāṁ kule \|\|

**śrīdhara-svāmī (bhāvārtha-dīpikā) :** api ca viśva-pālanāyāvatīrṇasya
tava bhaktopekṣā'tyantam anucitety āśayenāhuḥ----**na khalv** iti \| he
**sakhe**, **bhavān** **khalu** niścitaṁ yaśodā-suto **na** bhavati, kiṁ
tu sarva-prāṇināṁ buddhi-sākṣī \| nanu sa kiṁ dṛśyo bhavati ?
tatrāhuḥ----**vikhanasā** brahmaṇā **viśva**-pālanāya **prārthitaḥ** san
**sātvatāṁ kule** **udeyivān** udita iti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat tattvam āhuḥ---*api
ca* iti \| *kiṁ tu* api tu \| *buddhi-sākṣī* cet kathaṁ *dṛśya* ity
abhipretyāśaṅkate---*nanv* iti \| tatra dṛśyatve \| vikhanate maithunam
ṛte utpadyata iti \| **vikhaṇāḥ** brahmā kamalajatvāt \|

> yo jātaḥ sarvataḥ pūrvaṁ vinā maithunam ātmanaḥ \|
>
> vikhanāḥ sa hi vijñeyaḥ kuddālo vikhanās tathā \|\| iti niruktāt \|

tena tathā \| yad vā, śrī-yaśodā-**nandano na bhavān**, tasyā
parama-dayārdrāyāḥ sambandhena asmāsu dayotpatteḥ \| **akhila-dehinām
antarātma-dṛg** api na tatrāsmad-duḥkha-jñāna-sambhavāt \| na ca
**viśva-guptaye** brahmaṇā **arthitaḥ**, tatrāsmākam api rakṣāyogyatvād
gopī-jana-rakṣaṇe kiṁ tena śapatho dattaḥ ? bhaktānāṁ **kule** ca
**nodeyivān**, tatra tat-sambandhena nirupādhi-kṛpālutā-sambhavāt \|
kintu **sa** bhagavān **khe** ākāśa eva **udeyivān** ity ākāśa-guṇatvena
asaṅgaudāsīnatvodbhavān \|

yad vā, na khān lunānīti na khalu śastra-viśeṣas tadvat tīkṣṇa-svabhāvo
hi saṁsāras tasmād gopāyati rakṣatīti na khalu gopikā-bhaktis tayā
nandaty ānandayati veti \| saṁsṛti-kleśa-rakṣakasya tavānaṅgārti-haraṇaṁ
na durghaṭam iti bhāvaḥ \| yad vā, **na khalu gopikā** vaṁśī, tayā
nandayatīti tathā \|

yad vā, **gopikā-nandano bhavān** **na** iti, na kiṁ tv asty eveti kākuḥ
\| **khalu** prasiddham \| yad vā, **na khalu gopikā-nandano**'sti
**bhavān** iti duḥkhitā-vākyam \|\|4\|\|

---------------------------------------------------------------------------------------------------------------------

**kaivalya-dīpikā :** nanu sarveṣām asmākaṁ tulyatvāt kaḥ kaṁ rakṣati ?
iti cet, tatrāhuḥ---**na khalu** iti \| **akhila-dehinām** **antar
ātmano** jīvān paśyatīti tathā paramātmā ity arthaḥ \| **vikhanasā**
brahmaṇā \| **udeyivān** udito'si \| **sātvatāṁ** yadūnām \| atra
pāda-catuṣke'pi dvitīyo varṇaḥ kha-kāraḥ \| pālakatvād asmān api pāhīty
arthaḥ \|\|4\|\| \[mu.pha. 12.24\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** svayam eva haniṣyāmīti
tebhyo rakṣitā iti cet tad api na, tvaṁ viśvasya rakṣārtham eva sātvatāṁ
kule\'vatīrṇo\'sīty āhuḥ---**na khalv** ity-ādi \| khalu bho bhagavan !
**gopikā-nandana** eva **bhavān**, gopikā-nandanatve gopatvam \|
gopatve\'smākaṁ dukhānabhijño\'si \| **akhila-dehinām antarātma-dṛg**
iti **vikhanasārthito viśva-guptaye**, **sakha udeyivān sātvatāṁ kule**
iti ca yac chāstrajñaiḥ pratipādyate, tathā tathā cet
para-duḥkhābhijño\'bhaviṣyaḥ \| asmad-vidha-gopana-paro\'py abhaviṣyaḥ,
viśvāntargatatvād asmākam api \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vicitra-krīḍā-kāri-sākṣād
etad vartamāna-rūpo bahir eva kevalaṁ **bhavān na** bhavati, kiṁ tu
antar apy evaṁ vartata ity āhuḥ---**akhila-** iti \| ato'smākam etad
hṛt-tāpa-vṛttaṁ bhavān jānāty eva \| kiṁ tasya bahu-varṇanena iti bhāvaḥ
\|

nanu satyaṁ jānāmy eva, kiṁ tu kṛtyaṁ sarvam avasara eva sampādyate \|
tatrāhuḥ---**vikhanasā** iti \| sva-bhakta-vara-prārthanayā
bhakta-kule'vatīrṇena bhavatāvaśyaṁ bhaktā anavasare'pi paripālyā eveti
\| tvad-bhaktānām asmākam apy avasarāpekṣā na yukteti bhāvaḥ \| asminn
avatāre sva-bhaktāpekṣayā sva-kṛta-nibandhasyāpy atikramaṇāt \| tac
cāgre guru-putrānayanādau vyaktam eva \|

nanu yūyaṁ na mad-bhaktā iti cet, tathāpi paripālyāḥ
śrī-brahmaṇāvatāre'smin sarveṣām api pālanasya prārthanād ity
āhuḥ---**viśva-** iti \| ato
nija-bhakta-vara-prārthanasyāvaśya-pālyatvād vayaṁ nopekṣyā eva iti
bhāvaḥ \| kiṁ ca, tatrāpi viśeṣato vayaṁ paripālyāḥ \| tatra ca
bhāva-viśeṣeṇety āśayenāhuḥ---**sakhe** iti \| anyat tair vyākhyātam \|

yad vā, **antarātma-dṛg** api bhavān, **gopikā-nandano** **na** bhavati
**khalu** kim ? api tu bhavaty eva\| katham ? tatrahuḥ---**vikhanasā**
iti \| ato vayam ānandanīyā eva iti bhāvaḥ \| yad vā,
**gopikā-nandanaḥ**
kāruṇyādi-guṇa-rūpa-līlaiśvaryādi-nija-bhagavattā-prakaraṇa-paraḥ
śrī-kṛṣṇo **bhavān na** bhavati, kiṁ tu paramātmaiveti, parama-duḥkhena
vedānta-pakṣam aṅgīkṛtyāhuḥ---**na** iti \| **khalu** niścitam \| ity
adhunā jñātam iti sarvatrāgre'pi śeṣaḥ \| kiṁ ca, a-kāra-praśleṣeṇa na
viśvasya guptiḥ, **aviśva-guptis,** tasyai jagat-saṁhārāyaivety arthaḥ
\| **sātvatāṁ** sātvatānāṁ yādavānām eva **kule**, na tu gopa-kule
**jāta** iti ca \| anyat samānam \|

athavā, he **sakhe** ! iti solluṇṭham \| nañaḥ prāṅ-nirdeśāt
sarva-pādair evānvayaḥ \| tena he'sakhe ! pratikūla ! iti \| **khalu**
vitarke \| śrī-yaśodā-**nandano na** bhavati, tathā sati
dāmodaratvādi-bhakta-vaśyatādi-bhara-pradarśanena cāsmākam
upekṣānupapatteḥ \| yad vā, **gopikā** vraja-striyaḥ sarvā
**ānandayati** iti tathā sati tad-vaiparītyāsambhavāt \| kiṁ ca,
**akhila-dehinām antarātma-dṛg** api **na** bhavati,
tathāsmad-duḥkha-jñāna-sambhavāt \| na ca brahmaṇā
**viśva-guptaye'rthitaḥ**, tathā saty asmākam api rakṣāyā yogyatvāt \|
**sātvatāṁ kule** ca **nodeyivān**, tathā sati tat-sambandhena
nirupādhi-kṛpālutā-sambhavād iti \|

yad vā, sa prasiddho **bhavān akhila-dehinām antar-ātma-dṛg** iti
**viśva-guptaye** brahmaṇā **sātvatāṁ** bhaktānāṁ **kule** avataritum
**arthitaḥ** \| **bhavān khalu** ākāśa eva **udeyivān** ity
ākāśa-guṇatvena asaṅgaudāsīnatvād **bhavān gopikā-nandano na** bhavatīty
arthaḥ \|

yad vā, **u** iti padaṁ sambodhane \| **u** bho gopikā-nandana !
**vikhanāḥ** pitāmahaḥ, tena ca kṛṣṇasya pitāmaho gṛhyate,
plavaga-sainyam ulūkajitā jitam \[\][^278] itivat \| atra
*ulūka*-śabdena kauśika ucyate, tena ca śukaḥ \| nātra neyārthatā-doṣaḥ,
tasya kāvyaika-viṣayatvāt \| ato'yam arthaḥ---tava pituḥ pitrā
**viśva-guptaye** viśveṣāṁ sakalānāṁ vraja-vāsināṁ guptaye rakṣāyai
**bhavān arthitaḥ** san, **sātvatāṁ** bhaktānām eṣāṁ gopānāṁ **kule
udeyivān** \| sāmprataṁ rakṣā dvāre'stu \| hṛdaya-duḥkham api na
jānātīty āhuḥ---**akhila-dehinām antar-ātma-dṛk** \| antar hṛdaya-jño'pi
na bhavati, bāḍham antar dahyamānānām asmākaṁ yad etāṁ mahārtiṁ
vināśayatīty arthaḥ \| vrajendra-pitrā sarvottama-santānārthaṁ viṣṇur
ārādhita iti prasiddhiḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ prabhāvatvād idam
anumimīmaha iti stuty-artham āhuḥ---**na khalv** iti \| śrī-gopeśvaryā
api sva-kula-śreṣṭhatvena svāntaḥ-pātaṁ vidhāya sva-dainyenaiva
nyūnatayoktir na doṣāya, ato'smākam idaṁ hṛt-tāpa-vṛttaṁ bhavān jānāty
eva \| kiṁ tasya bahu-varṇanena ? iti bhāvaḥ \|

avatāra-kāraṇam anumīyate---**vikhanasā** iti \| ataḥ
sva-bhakta-vara-prārthanayā bhakta-kule'sminn udita-mātratvenāpi bhavatā
bhaktā anavasare'pi paripālyā eveti tvat-priyāṇām asmākam apy
avasarāpekṣā na yuktā \| so'yaṁ tu parama evāvasara iti bhāvaḥ \|

nanu yūyaṁ na mad-bhaktā iti cet, tathāpi paripālyāḥ śrī-brahmaṇā kila
sarveṣām eva pālanāya prārthanād ity āhuḥ---**viśva-guptaye** iti \|
vastutas tu bhakteṣv api bhāva-viśeṣa-bhājo vayaṁ viśeṣataḥ paripālyā
ity āśayenāhuḥ---**sakhe** iti \|

yad vā, aiśvarya-jñānam idaṁ muny-ādi-mukhataḥ tan-māhātmya-śravaṇena
tato nija-bhāvānurūpyeṇa
śrī-**gopikā-nandana**tā-maya-kevala-mādhuryānubhave'pi tad etad
aiśvaryaṁ yācaka-rītyā nijābhīṣṭa-sādhana-mātrāya prayojitam iti jñeyam
\| evam uttarāpi \| anyat taiḥ \|

yad vā, **khalv** iti pratiṣedhe, **khalu** uktvā itivat \|
**antarātma-dṛg** api **bhavān gopikā-nandano na** bhavati khalu, api tu
bhavaty eva ity arthaḥ \| katham ? tad āhuḥ---**vikhanasā** iti \| ato
vayaṁ pālyā eva iti bhāvaḥ \| serṣyam āhur---**gopikāyāḥ**
parama-dayālutayā śrī-vrajeśvaryā **nandano** **bhavān na** bhavati,
kintu paramātmaiva, svataḥ sarvatraudāsīnyāt \| evaṁ nūnam api
brahma-bhakti-vaśīkṛtatvād eva **bhavān** \| etan
nanda-nandanatā-vyājena **viśva-guptaye** prakaṭo'sti \| tatra ca
bālya-krīḍāmayādy-anuvṛttyā asmākaṁ sakhitāṁ ca prāpto'stīti bhavatā
pratipālyā eva vayam ity āhuḥ---**vikhanasā** iti \|

athavā nañaḥ prāṅ-nirdeśāt sarva-padair evānvayaḥ \| tena he **asakhe**
! pratikūla ! **khalu** vitarke \| **bhavān** śrī-yaśodā-nandano **na**
bhavati, tatra tat-sambandhenāsmākam upekṣānupapatteḥ \| tathā
**akhila-dehinām antarātma-dṛg** api **na** bhavati,
tatrāsmad-duḥkha-jñāna-sambhavāt \| na ca brahmaṇā
**viśva-guptaye'rthitaḥ**, tatrāsmākam api rakṣāyā yogyatvāt \|
**sātvatāṁ** bhaktānāṁ **kule** ca **nodeyivān**, tatra tat-sambandhena
nirupādhi-kṛpālutā-sambhavād iti \|\|4\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** punaś ca
tat-tad-alaukika-karma lakṣyīkṛtya **na khalu gopikā-nandano bhavān**
\[bhā.pu. 10.31.4\] ity-ādi-dvaye yācaka-rītyā dainyena tatra
parameśvaratvāropa iyaṁ stutiḥ \| tato viśvasyāpi
sva-rakṣaṇīyatā-dṛṣṭyāpy asmān adhunā rakṣeti pūrvavat \| tatrāpi
**sātvatānāṁ** vaiṣṇavānāṁ śrīman-nandādīnāṁ **kule**'vatīrṇatvāt \|
tatrāpi bālye'smat-sakhitvāpter vaiśiṣṭyam eva yujyate ity arthaḥ \|
**vṛṣṇi-dhurya** iti teṣām api yadu-vaṁśotpannatvāt \|

tathā ca skānde mathurā-māhātmye \[404\]---

> govardhanaś ca bhagavān yatra govardhano dhṛtaḥ \|
>
> rakṣitā yādavāḥ sarve indra-vṛṣṭi-nivāraṇāt \|\| iti \|

tatraivānyatra api śrī-govinda-kuṇḍa-prastāve---

yatrābhiṣikto bhagavān maghonā yadu-vairiṇā iti \|

athavā **viṣa-jalāpyayād** \[bhā.pu. 10.31.3\] ity-ādinā stutvā punaḥ
sa-praṇayerṣyam āhuḥ, **na khalu** \[bhā.pu. 10.31.4\] ity ardhena \|
evaṁ duravasthāpannānām asmākam upekṣayā bhavān khalu niścayena
**gopikāyāḥ** sarveṣāṁ vraja-vāsinām asmākaṁ rakṣā-kāriṇyāḥ
śrī-vrajeśvaryā **nandano** nāsti, kintu kasyāpi sukhena duḥkhena
cāspṛṣṭatvād **akhila-dehinām antarātma-dṛk** śuddha-jīva-draṣṭā
paramātmāsti \| evam api nūnaṁ brāhmaṇārthi-tattvenānāsaktatayaiva
sarva-rakṣāvatīrṇatvān nāsmān upekṣitum arhati iti punaḥ sa-dainyam
āhuḥ---**vikhanasā** \[bhā.pu. 10.31.4\] ity ardhena \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athavā, pūrvānusāreṇaivāścaryam
anumīya stuty-artham āhuḥ---**na khalv** iti dvābhyām \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca kecit tvāṁ
gopikā-sutam eva vadanti, kecit sarva-prāṇinām antaryāmīti, kecid
viśva-rakṣaṇārtham avatīrṇo\'sīti mata-trayaṁ prasiddham \| tatrāsmān
prati mata-traya-bhinnavad vyavaharasi \| tat keyaṁ te līlā ? iti
darśayanti---**na khalv** ity-ādi \| **khalu** bho kṛṣṇa ! **bhavān na
gopikā-nandanaḥ** \| tathā ced asmāsu sajātīyāsu kṛpā abhaviṣyat \| nāpy
**akhila-dehinām antar-ātma-dṛk**, tathā sati asmākam apy
antarātma-duḥkhajñatā abhaviṣyat \| nāpi **vikhanasā** brahmaṇā
**arthitaḥ** \| na **viśva-guptaye sātvatāṁ kule udeyivān** \| tathā
sati viśvāntarvartinīnām asmākam api guptir abhaviṣyat \| tasmād
adbhutaiveyaṁ tava līleti bhāvaḥ\|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyā āhuḥ---pūrva-saṁskārā
viśiṣṭā gargokti-prāmāṇyāvalambanā ca upālambhate---**na khalv** iti \|
nanu bhavato yaśodā-sūnutve niścite sati sarvam upalambhā yuktā
bhaveyuḥ, tad eva niścitaṁ nāsty eveti vicāryāhuḥ---**na khalv** iti \|
**bhavān** kevalaṁ **gopikā-nandano** yaśodā-sūnur **na** bhavati \|
**khalv** iti niścaye \| tathā sati yaśodayā ulūkhale yathā baddhvā
svādhīna-kṛtaḥ syāt, asāsmābhir api prema-rajju-bandhanena baddho bhavet
\| tat tu yathāvan na baddhaḥ, buddhi-sākṣitvāt \| tad evāhuḥ---kintv
akhila-dehināṁ sarva-prāṇinām antarātma-dṛk buddhi-sākṣī \| ata eva
bandhanāyogyaḥ \|

nanu sākṣī cet, tarhi kiṁ dṛśyo bhavati ? iti tatrāhuḥ---**vikhanasā**
iti \| **vikhanasā** brahmaṇā **viśva-guptaye'rthitaḥ** san \| he sakhe
! **sātvatāṁ** yadūnāṁ **kule udeyivān** uditaḥ \| yadā
viśva-pālanāyāvatīrṇasya vaiṣamyam ayuktam iti bhāvaḥ \|

yad vā, **bhavān gopikā-nandano** bhavati **khalv** iti
sarvatrānuṣajyate \| yadi bhavet, tadā tat-prajā-rūpā asmān pālayet \|
yad vā, gopikā ānandayati svalpa-lāvaṇyādi-guṇair ity api na samāsu
tad-apratīteḥ \|

kiṁ ca, **bhavān antar-ātma-dṛg** api **na** bhavati,
asmad-ārti-parijñānābhāvāt \| yas tu buddhi-sākṣi bhavati, sa tu
sarveṣāṁ sukha-duḥkhaṁ jānāty evaitat niścitam eva \|

kiṁ ca, **vikhanasā** iti viśeṣeṇa khanati vedārthaṁ vicārayatīti
vi-khanā brahmā, tena **prārthitaḥ** san \| **sātvatāṁ** bhaktānāṁ
yadūnāṁ **kula** **uditaḥ**, ity api na, brahmā jānāty eva \|
bhakta-rakṣaṇaṁ bhagavato'ntaraṅgam, kiṁ tat-prārthanena ? ato
viśva-pālanaṁ bahiraṅgo dharmas tad-artham eva prārthitaḥ, tathāpi
bahiraṅga-dharmāṇo'pi vayaṁ na rakṣitā iti \|

yad vā, **bhavān gopikā-nandano na** bhavati \| **khalu** kākvā, bhavaty
eva \| ato **vayaṁ** tat-sambandhena paripālyā iti \| **bhavān
antarātma-dṛk** buddhi-sākṣī na bhavati \| **khalu** kiṁ tu bhavaty eva
\| nārāyaṇa-samo guṇaiḥ \[bhā.pu. 10.8.15\] iti gargoktiḥ \|
ato'smad-ārtim avakalayya nirvāpayeti \| **vikhanasā** brahmaṇā
**prārthitaḥ** san **viśva-guptaye** viśva-pālanāya yadūnāṁ **kule
udito** na, **khalu** kākvā, kintu udita evāto
brahma-prārthanā-virodha-parihārāyāsmān pālayeti \|

yad vā, **bhavān gopikā-nandana** eva bālāt prabhṛti sukha-samṛddhaḥ \|
asmad-ārti-parijñānābhāvāt ātmaupamyena sarvatra sukhitva-pratīteś ca
**antar-ātma-ḍrk** buddhi-sākṣī īśvaraḥ, **vikhānasā** viśva-pālanāya
**prārthito** yadūnāṁ **kule** udita ity api na, asmad-rakṣaṇānākalanāt
\| ata eva pālanāyogyatvam iti bhāvaḥ \|

yad vā, **bhavān gopikā-nandano** nitya-siddha eva **vikhānasā**
brahmaṇā **viśvasmāt guptaye** aprākaṭyāyāntardhānārtham ity arthaḥ \|
**sātvatāṁ** bhaktānāṁ **kule udita** iti \| **na khalu** niścitaṁ yadi
sarvasmād apy adṛśyas tiṣṭhet, tadā nāsmākaṁ manasi duḥkhaṁ bhavet \|
kiṁ ca, **bhavān akhila-dehinām antar-ātma-dṛk** buddhi-sākṣī ity api
**na**, yas tu buddhi-sākṣī sa kiṁ dṛśyo bhavati ? iti manasi vicārya
tūṣṇīṁ bhavet \| tat tu sarveṣāṁ dṛśyatve saty api, asmākam eva
daurbhāgyenādṛśyo bhavatīty anutaptā bhavāmeti \|

yad vā, **bhavān** brahmaṇā **viśva-guptaye** viśvasya guptir adarśanaṁ
saṁhāra iti yāvat saṁhārārthaṁ **prārthitaḥ** \| **sātvatāṁ** yadūnāṁ
**kula udita akhila-dehinām antarātmani dṛk** dṛṣṭir yasyeti
sarva-dehi-jīvaṁ jighṛkṣann ity arthaḥ \| he **sakhe** ! iti **khalu**
niścitaṁ, **na**, kākvā śiraś-cālanam, kiṁ tu niścitam eva \| tatra
liṅgam āhuḥ---**gopikā-nandanaḥ** tava saṁhāra-kartṛtva-rūpaṁ dharmaṁ
gopāyatīti gopikā asmān nānandayatīti \| evaṁ-bhūto **bhavān** asmān
duḥkhī-karotīti hetuṁ na jānīma iti bhāvaḥ \| sarvasya viśvasya
paridṛśyamānatvāt vayam eva kiṁ saṁhartavyāḥ ? ato duṣkīrtis
tan-mūla-durita-parihārāyāsmān pālayeti tātparyārthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayi
śaśvad-asamīkṣya-bhāṣiṇyo gopālyaḥ ! tiṣṭhata\| sarvānanda-kando
nanda-nandano'haṁ strī-vadha-pātakī viśvasta-ghātī ca yuṣmābhir
nirdhāritaḥ \| tad ito niḥsṛtya rahasi kvacid evaṁ sthāsyāmi, yathā
janma-madhye sakṛd api mad-darśanaṁ na prāpsyatheti tadīya-bhīṣaṇoktir
āśaṅkyānutaptās taṁ prasādayituṁ stuvanti---**na** iti \|

**bhavān gopikā-nandanaḥ khalu na** bhavati, kintv **akhila-dehinām
antarātmā** antaḥ-karaṇa-prerakaḥ **dṛg** draṣṭā cety antaryāmī
bhavatīti bhāguri-gārgi-paurṇamāsy-ādi-mukhād aśrauṣma ity ato yathāsmān
prerayati, tathā brūmahe ity ato mā kupya prasīda \|
tvad-āvirbhāva-kāraṇaṁ ca śrutam ity āhuḥ---**vikhanasā** brahmaṇā
**viśva**-pālanāya **prārthitaḥ** san **sātvatāṁ** yadūnāṁ **kule**
**udeyivān** śrī-yaśodā-garbhodaya-śailād āvirbhūtaḥ \|

nanv evaṁ cej jānīdhve, tat kim iti rūkṣaṁ brūdhve ? tatrāhuḥ---he
**sakhe** ! iti tvayaiva sakhya-rasa-sindhau vayaṁ nimajjitā iti
parāmṛśya viśvaṁ pālayan viśva-madhya-vartinīr asmān api pālaya
kṛpayaiveti bhāvaḥ \|

yad vā, sva-preyasīnām evaṁ duḥkhaṁ draṣṭuṁ nṛ-deva-tiryag-ādiṣu madhye
ko'pi na samarthaḥ yathā tvaṁ duḥkhaṁ paśyann api sukham āste, tasmād
evaṁ vitarkayāma ity āhuḥ---**na** iti \| **gopikāyāḥ** śrī-yaśodāyāḥ
para-duḥkha-lave'pi druta-cittāyās tasyā kukṣau tvaṁ na jāto'si,
tat-kukṣer ekasyāpi lakṣaṇasya tvayy anupalambhād iti bhāvaḥ \|

tarhi ko'ham ? tvaṁ sarva-prāṇinām antaryāmīti vitarkante \| sa eva
jīvānāṁ duḥkhaṁ paśyann api tad-antaḥ sukhaṁ vasati \|

udāsīna-śiromaṇes tavātrāvirbhāve'pi kāraṇaṁ na jānīma ity
āhuḥ---**vikhanasā** brahmaṇā sva-sṛṣṭi-vṛddhim abhīpsatā
**viśva-guptaye** viśvasmin jagaty atra guptaye tvaṁ **prārthitaḥ**,
tvad-bhaktyā jīvā mucyante ity atas tathā tvam avatīrya guptas tiṣṭha
yathā ke'pi tvām īśvaraṁ na manyante \| tadā ca taveśvaratvam
amanyamānānām īśvarānuvartinām api jarāsandhādivad asuratvam eva
bhaviṣyati \| ata eva me sṛṣṭi-vṛddhir bhavitrīti
brahma-vāñchita-siddhy-arthaṁ
para-dāra-para-dravya-caurya-mātsarya-hiṁsā-dambhādikaṁ sva-pratikūlaṁ
dharmaṁ sva-gopanārtham aṅgīkariṣyan dustyajaṁ sva-dharmam audāsīnyaṁ
cājahad eva **sātvatāṁ kule udeyivān** \| **sakhe** ! iti
para-dāra-grahaṇād evāsmākaṁ sakhāpy abhūr iti bhāvaḥ \|\|4\|\|

**\...**

\|\| 10.31.5 \|\|

viracitābhayaṁ vṛṣṇi-dhurya te

caraṇam īyuṣāṁ saṁsṛter bhayāt \|

kara-saroruhaṁ kānta kāmadaṁ

śirasi dhehi naḥ śrī-kara-graham \|\|

**śrīdhara-svāmī (bhāvārtha-dīpikā) :** tasmāt tvad-bhaktānām asmākam
etat prārthanā-catuṣṭayaṁ sampādayety āhuḥ---**viracitābhayam** ity-ādi
caturbhiḥ \| he **vṛṣṇi-dhurya** ! **saṁsṛter bhayāt** **te caraṇam
īyuṣāṁ** śaraṇaṁ prāptānāṁ prāṇināṁ **viracitaṁ** dattam **abhayaṁ**
yena, tat tathā \| he **kānta** ! **kāmadaṁ** varadaṁ, tathā **śriyaḥ
karaṁ gṛhṇātīti** tathā tad bhavat-**kara-saroruhaṁ** **naḥ śirasi
dehi** \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etat* vakṣyamāṇam \|
**vṛṣṇīnāṁ** candra-vaṁśyānāṁ **dhuryo**'graṇīḥ, vṛṣṇiḥ
pāṇḍava-candrayoḥ iti medinī \| yad vā, **vṛṣṇiṣu** retaḥ-sektṛṣu mukhya
rati-nipuṇa ! ubhayathāsmākam abhīpsitāpādanam ucitam iti
sambuddhy-abhiprāyaḥ \| **kāmyata** iti kāntaś caturvargaḥ, sa eva
**kāmo**'bhilaṣitas taṁ **dadāti** iti tathā **kara-caraṇayor** ubhayor
viśeṣaṇam \| he **kānta** ! iti vā \| **śrī-kara-graham** iti \| atas
tava hasta-sambandhād vayam api śrī-tulyā bhavemety abhiprāyaḥ \|
tyāgārhatvam eva śrī-samānatety arthaḥ \|\|5\|\|

---------------------------------------------------------------------------------------------------------------------

**kaivalya-dīpikā : viracita-** iti \| **saṁsāra-bhayāt**
**tvac-caraṇaṁ** prāptānāṁ kṛtābhayaṁ **kara**-kamalaṁ **naḥ śirasi
dhehi** \| **śriyāḥ karaṁ gṛhṇāti** tat tathā \| atra pāda-catuṣke'pi
dvitīyo rephaḥ \|\|5\|\| \[mu.pha. 12.25\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bho gopyaḥ !
viparītam eva bhavatībhir ucyate, aham akhilātma-dṛk viśva-gupta-kṛc ca
iti cet, tadaivaṁ kurv ity āhuḥ---**viracitābhayam** ity-ādi-bahubhiḥ
\|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : viracitābhayam** iti
mokṣadatvam uktam \| **kāmadam** arthināṁ sarvābhīṣṭa-pradam iti
trivargatvaṁ bhaktidatvaṁ ca \| **śrī-kara-graham** iti premṇā
bhakta-vaśyatvaṁ rasikatvaṁ ca \| eṣāṁ yathottaraṁ śraiṣṭhyam ūhyam \|
**saroruha**-rūpakeṇa sahaja-śītala-madhuratvādinā svataḥ phala-rūpatvaṁ
sūcitam eva \| ato **naḥ śirasi dhehi**\| asmākaṁ tat-tat-siddhaye iti
bhāvaḥ \| tatra mokṣo nāma nirvighna-bhakti-siddhyai
vividha-saṁsāra-duḥkha-nivṛtti-rūpo jñeyaḥ \| trivargo'yaṁ
prema-sādhanopayogy eva \| anyac ca bhaktānām upekṣyam eva \| etac ca
bhakti-siddhānta-mate jñeyam \| tāsāṁ ca mate śirasi śrī-hasta-dhāraṇam
eva parama-phalam, anyac ca tat-svabhāva-mātra-stotram \|

nanu tad-yogyā na yūyam iti cet, satyam, nija-māhātmyāpekṣayā dhehīty
āhuḥ---**vṛṣṇi-dhurya** vṛṣṇīndre dhuryo damana-samartha iti
sva-pakṣa-kṛpā-karaṇaṁ darśitam \| yad vā, **vṛṣṇi-dhurya** he
nijāśeṣa-guṇa-kṛpādi-prakaṭanārthaṁ yadu-kulāvatīrṇety arthaḥ, gopānām
api yādavatvāt \| tac ca bhāva-viśeṣeṇa tvayādheyam ity
āśayenāhuḥ---**kānta** ! he priyeti \| anyat tair vyākhyātam \|

yad vā, saroruha-rūpakeṇa dhvanitam \| tāpa-hāritvādinā
duḥkha-dhvaṁsana-sukhāpādanādy-ātmakaṁ sarvārtha-pradatvam \| tathā
sahaja-śītalatvādinā ca dhvanitam \| svataḥ parama-phalatvam eva
darśayanti---**viracita**- ity-ādinā \| **saṁsāra-bhayād** api
prapadyamānānāṁ **viracitam abhayaṁ** sarvato bhayābhāvo yena \|
ato'smākaṁ punar viraha-bhayaṁ nāśayeti bhāvaḥ \| **kāntaṁ** ca tat
**kāmadaṁ** ceti svataḥ sarvārtha-rūpatvaṁ sarvārtha-pradatvaṁ coktam,
kāmadatvāt \| kāntatvasya śraiṣṭhyena paścān nirdeśasyāpy ādau nirdeśaḥ
\| śrī-bhāgavatāmṛtokta-bhakti-siddhāntāpekṣayā,
tātkālika-svābhipretānusāreṇa vā \| atas tat-prāptir nija-kāma-pūrtiś
cābhipretā \| tac ca sambhaved evety āhuḥ---**śrī** iti \|
tad-dṛṣṭāntenāsmāsv apy apekṣāsambhavād iti bhāvaḥ \| yad vā,
śrī-kara-graham api **dhehi** \| tatra hetuḥ---**vṛṣṇi-dhurya** ity eva
\| etad-anusāreṇāgre manorathaṁ kurvatā akrūreṇa vistārya vakṣyate---apy
aṅghri-mūlaṁ patitasya \[bhā.pu. 10.38.16\] ity-ādi \| tatra kāntety
asya \| yad vā, iti kāmadam ity asya ca samarhaṇam iti vistaraḥ \| paraṁ
spaṣṭam eveti \| evam agre'py ūhyam \|

yad vā, bhayataḥ śatru-bhayena **saṁsṛter** itas taṁ saṁsaraṇāt
palāyanāt **caraṇam īyuṣāṁ** prapadyamānānāṁ janānāṁ vairi-vināśena
**viracitābhayaṁ śrī-kara-grahaṁ** śrī-karāḥ samyak-kara-rekhā-mayāḥ
śaṅkha-cakrādayaḥ, tān gṛhṇātīti tathā, tad aiśvaryaṁ vināyam arthaḥ
\|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvānusāreṇaivaiśvaryaṁ
sambhāvyāhuḥ---**viracita**- iti \| **viracitābhayam** iti
mokṣa-pradatvam uktam \| **kāmadam** iti dharmādy-arthināṁ
sarvābhīṣṭa-pradam iti trivarga-pradatvaṁ bhakti-pradatvaṁ ca \|
**śrī-kara-graham** iti premṇā priya-jana-vaśyatvaṁ rasikatvaṁ ca \|
eṣāṁ yathottaraṁ śraiṣṭhyam ūhyam \| **saroruha**-rūpakeṇa
sahaja-śītala-madhuratvādinā svataḥ phala-rūpatvaṁ sūcitam \| tato mokṣo
nāma nirvighna-prema-sampad-vṛddhaye vividha-duḥkha-paramparā nivṛttir
eva jñeyaḥ \| trivargo'yaṁ prema-sādhanopayogy eva \| anyac ca bhaktānām
upekṣyam eva \| etac ca sarvaṁ sad-guṇa-varṇanaṁ premollāsenaiva jñeyam
\|

nanu tad-yogyā na yūyam iti cet, satyam, nija-māhātmyāpekṣayā dhehīty
āhuḥ---**vṛṣṇi-dhurya** iti \| he nijāśeṣa-mādhurī-prakaṭanāya
yadu-viśeṣa-kule'vatīrṇeti \| tac ca bhāva-viśeṣeṇa tvayā dheyam ity
āśayenāhuḥ---**kānta** ! he priyeti \| anyat taiḥ \|

yad vā, **viracita**- ity-ādinā saṁsāra-sambandhi-pāpa-hāritvena śauryam
uktam \| **kāntaṁ** ca tat-**kāmadaṁ** ceti svataḥ sukhadatvena
sarvābhīṣṭa-pradatvena ca dātṛtvaṁ **śrī-kara-grahaṁ** śriyaḥ
sampad-adhiṣṭhātryāḥ sva-gokule vaśī-kārāt **karam** iva **gṛhṇāti**
yat, tad \| ity anena sarva-sampad-āśrayatvam \| ato'smākaṁ
viraha-bhaya-nāśaḥ, tad-rūpābhīṣṭa-prāptiḥ,
tat-prāpty-ānuṣaṅgika-sarva-sampat-prāptiś ca tenaiva sidhyed iti bhāvaḥ
\| **vṛṣṇi-dhurya** vṛṣṇi-viśeṣa-vraja-rāja-kula-tilaketi vayaṁ
svābhāvika-tvat-pālyā naivopekṣyā iti bhāvaḥ \| ubhayathāpi **śirasi**
**dhehi** iti tenāsmān bāḍham aṅgīkuruṣveti tātparyam \|\|5\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** pūrvavat tad-abhiprāyeṇaiva
**viracitābhayam** \[bhā.pu. 10.31.5\] ity-ādikam apy uktam \|\|5\|\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : saṁsṛter bhayāt** tat-sambandhinaḥ
sarvasmād eva \| sva-gokule sarva-sampatti-vaśī-karaṇāt **śriyaḥ karam**
iva sākṣād **gṛhṇāti** yas tvam, tava \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanūkta-prakāreṇa
mata-trayeṇa ye yathā māṁ vadanti, tathaivāhaṁ nānyathā śaṅkanīyam iti
cet, tadaivaṁ kriyatām ity āhuḥ---**viracitābhayam** ity-ādi \| he
**vṛṣṇi-dhurya** ! viśva-gupti-para ! viśva-guptaye sātvatāṁ kule
udeyivān \[4\] iti, viśva-gupti-niṣṭhatva-pakṣam āśritya sambodhanam \|
sarvāsāṁ no rakṣaṇaṁ kriyatām iti bhāvaḥ\| tad eva kiṁ prakāram ? tam
āhuḥ---he **kānta** ! **kara-saroruhaṁ naḥ śirasi dhehi**, tadā sarvā
eva vayaṁ jīvāma ity arthaḥ \| kīdṛśam ? **viracitābhayam** \| keṣām ?
**te** tava **caraṇam īyuṣām** \| kasmāt ? **saṁsṛter bhayāt**, abhayam
iti yāvat \| kīdṛśam ? **śriyo** lakṣmyāḥ **kara-graho** yena, tat tathā
\| śriyaḥ kara-grahaṇa-mātra-prayojanam iti \| asmākaṁ tu **kāmadaṁ**
sarvābhīṣṭa-pradam \| **śirasi** iti yācaka-rītyā prathamato\'lpam eva
yācanam, tena dainyaṁ ca vyajyate \|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu kena prakāreṇa
yuṣmat-paripālanaṁ bhavet ? tatrāhuḥ---**viracita-** iti \|
pūrva-saṁskāreṇa aiśvaryaṁ puraskṛtya sa-kāku-dainyam āvedayantyaḥ
prārthayante---**viracita-** iti \| evaṁ tāvat prārthanā-catuṣṭayaṁ
sampādayeti \| tan-madhye ekāṁ prārthanāṁ nivedayanti---he
**vṛṣṇi-dhurya** ! nija-guṇāviṣkāreṇālaṅkṛta-yadukula **no**'smākam iti
**kara-saroruhaṁ** śaitya-hetuṁ kara-kamalaṁ **dhehi** sthāpaya \|
viraha-tāpa-tapte **śirasi** sthāpanena sarvāṅga-tāpa-nivṛttir
bhaviṣyatīti bhāvaḥ \| he **kānta** ! iti sambodhanenaitat jñāyate tāvat
kara-kamala-dhāraṇena naḥ svādhīnā kurv iti \| kīdṛśam ?
**kara-saroruhaṁ** na kevalam etāvad eva, kiṁ tu **kāmadaṁ**
bhaktebhyo'bhīṣṭa-pradam \|

nanu ā-kaumāraṁ carita-brahmacaryo'haṁ kathaṁ strīṇāṁ śirasi hastam
ādhāsye ? iti cet, tatrāhuḥ---**śrī-kara-graham** \| tava brahmacaryaṁ
viditam \| anena parama-rasajñatvaṁ ca sūcitam \| **caraṇam īyuṣāṁ**
śaraṇaṁ prāptānām aviśeṣeṇa sarveṣāṁ **viracitaṁ** dattam **abhayaṁ**
yena \| kiṁ punaḥ ? priyāṇāṁ śaraṇāgatānāṁ yā śaraṇāgatā, saiva svakīyā,
tat-tyāgo'nucita īśvarasyāpi \| vayam api **saṁsṛteḥ** samyak sṛtiḥ
śaraṇam abhiśaraṇaṁ yasmāt saṁsṛtiḥ kāmaḥ, tasya **bhayāt** **te caraṇam
īyuṣāṁ** śaraṇaṁ prāptānām **abhayaṁ** **dehi** hasta-dhāraṇeneti \|
yathā saṁsāra-bhayāt śaraṇāgatānāṁ duḥkha-nivṛttiḥ phalam, tathāsmākaṁ
kāma-tāpa-śāntiḥ phalam ity arthaḥ \|

yad vā, kīdṛśam ? kāntān kāmān abhilaṣitān arthān dadātīti
**kānta-kāmadam** \| **vṛṣṇi-dhurya** iti garga-vākya-prāmāṇyād iti
sarvaṁ samañjasam iti \| yad vā, **śrī-karaḥ** sarva-sampat-sampādako
**graho** grahaṇam āgraho vā, yasya **kara-saroruhe** grahaṇa-mātre
sarva-sampat prādurbhavati, kiṁ punar bhāva-viśeṣeṇa ? iti tātparyam \|
ataḥ pratiśrutam anusmṛtya pālayeti prārthanā \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu bhoḥ priya-bhāṣiṇyaḥ
! yuṣmākaṁ praṇaya-kopokti-pīyūṣa-pānārtham evāntarhitaḥ, tad adhunā
labdhābhīṣṭo'smi yatheṣṭaṁ varaṁ vṛṇuteti tat-prasādoktiṁ sambhāvya
sāśvasaṁ pṛthak pṛthag abhīṣṭaṁ prārthayante---**viracita**- ity-ādi
caturbhiḥ \| he **vṛṣṇi-dhurya** ! nija-kula-kamala-prabhākara ! **naḥ
śirasi kara-saroruhaṁ dhehi** arpaya \| kim-artham ?
tatrāhuḥ---**kāmadaṁ** yasya śara-prahāra-bhayāt tvāṁ prapannāḥ, taṁ
kāmaṁ dyati khaṇḍayatīti tac-cheṣa-bhaṅgyā kāmaṁ dadad api \| na cātra
tasyāśaktir iti vācyam \| yataḥ **saṁsṛter bhayāt** **caraṇam īyuṣāṁ**
prapannānāṁ janānāṁ **viracitam abhayaṁ** yena tat \| yena
saṁsāra-bhayād api rakṣituṁ śakyate, tasya kāma-bhayād rakṣaṇe kaḥ khalv
āyāsaḥ ? iti bhāvaḥ \|

nanu tarhi vo vakṣaḥsu dadhāmi, tatraiva mamāpi dhitsā vartate ? tatra
nety āhuḥ---śrī-kara-graham iti \| **śriyā** lakṣmyā **karābhyāṁ
grahaṇaṁ** tad-dhāraṇārthaṁ yasya, tad-vakṣasi kara-dhitsāyāṁ yathā
lakṣmyā vāryate, tathaivāsmābhir api tad-vāraṇīyam eveti bhāvaḥ
\|\|5\|\|

**\...**

\|\| 10.31.6 \|\|

vraja-janārtihan vīra yoṣitāṁ

nija-jana-smaya-dhvaṁsana-smita \|

bhaja sakhe bhavat-kiṅkarīḥ sma no

jala-ruhānanaṁ cāru darśaya \|\|

**śrīdhara-svāmī (bhāvārtha-dīpikā) :** he **vraja-janārtihan** ! he
**vīra** ! nija-janānāṁ yaḥ **smayo** garvaḥ, tasya **dhvaṁsanaṁ**
nāśakaṁ **smitaṁ** yasya tathā-bhūta ! he **sakhe** !
**bhavat-kiṅkarīr** **no**'smān **bhaja** āśraya \| **sma** iti niścitam
\| prathamaṁ tāvaj **jala-ruhānanaṁ cāru yoṣitāṁ no darśaya** \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he **vraja-janārtihan** !
vayaṁ kiṁ vraja-janā na bhavāma ? iti sambuddhy-āśayaḥ \| *tathā-bhūta*
tādṛśaḥ \| antardhānenālam, tava **smitam** eva
strī-māna-dalana-samartham iti tātparyam \| abhajane'smākaṁ durdaśāvat
paścāt tvayāpi duḥkham eva labdhavyam, sakhyena tulya-vyathatvāt \| yad
vā, viśvāsa-ghāta-doṣa-prasakter ity āśayenāhuḥ---he **sakhe** !
**bhaja** iti \| kamala-darśanena bhṛṅgavad asman-netra-bhṛṅgāṇāṁ
tvan-mukham eva kamalavat priyam ity abhipretyāhuḥ---**jalaruha**-
ity-ādi \| yad vā, he **yoṣitāṁ vīra** strī-vadhe samartheti \|
strī-vadhena śaurya-prakaṭanaṁ sarvathānucitam \| vyādhasyāpy
anukampyānāṁ strīṇām \[bhā.pu. 3.4.36\][^279] ity-ukteḥ \|
viśeṣeṇerayati prerayati pratipakṣān nijānām iti **vīraḥ** śūraḥ \| rase
śūre sute **vīraḥ** iti dharaṇiḥ \|\|6\|\|

---------------------------------------------------------------------------------------------------------------------

**kaivalya-dīpikā : vraja-** iti \| bho **vīra** ! **yoṣitāṁ** madhye ye
**nija-janās** tvat-parigrahāḥ **striyaḥ,** teṣāṁ **smayaḥ** prāṇa-priyā
vayam iti darpaḥ \| tasya **dhvaṁsanaṁ smitaṁ** yasya sa tathā \|
**bhavat-kiṅkarīr** asmān **bhaja** \| atra pāda-catuṣke'pi dvitīyo
ja-kāraḥ \|\|6\|\| \[mu.pha. 12.26\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ śirasi
śrī-hasta-nidhāna-mātraṁ kāryam, kintv asmākaṁ kāmaś ca pūrayitavya iti
prāk sūcitam eva atyautsukyena abhivyañjayanti---**vraja** iti \| etena
bhajanasya yogyatvam uktam \| anyathā asmad-antya-daśāpattyā
ārti-hananāsiddhiḥ \| **vīra** ity adeyasyāpi dāne sāmarthyam uktam \|
**smayo** mānaḥ \| tava **smita**-mātreṇāpi māno nirasyate \| tad-artham
antardhānenālam iti bhāvaḥ \| yad vā, anena parama-manoharatvam
abhipretam \| atas tad avaśyaṁ draṣṭum apekṣyate iti bhāvaḥ \| **sakhe**
! iti bhajane prakāra-viśeṣaḥ sūcitaḥ \| yad vā, abhajane'smākaṁ
durdaśayā paścāt tvayāpi kila duḥkhaṁ labdhavyam, sakhyena
tulya-vyathatvāt \| kiṁ vā, viśvāsa-ghāti-doṣa-prasaktatvād iti bhāvaḥ
\|

nanu tatra tatrādaro me nāstīti cet ? tatra sa-dainyam āhuḥ---**bhavataḥ
kiṅkarīḥ** iti \| dīnānāṁ śaraṇāgatānām upekṣā param ayukteti bhāvaḥ \|
yad vā, tarhi śrī-balarāmam anugacchateti cet, tatrāhuḥ---**bhavata**
eva, na tv anyasya **kiṅkarīr** iti **jalaruhavad ānanaṁ cāru** yathā
syāt, tathā iti premṇā sa-smita-bhrū-vilāsa-kaṭākṣa-valitam \| kiṁ vā,
nikaṭāgamanena samyaktayā **darśaya** ity arthaḥ \| jalaruhety upamayā
darśana-mātreṇa viraha-santāpa-hāritvam abhipretam \|

**yoṣitām** iti tatrāsmākaṁ sāmarthyābhāvāt svayam eva kṛpayā
**darśaya** iti bhāvaḥ \| yad vā, ananya-jīvanānām asmākam anyathā
maraṇam eveti \| kiṁ vā, tvad-darśana-sukhasya **yoṣitāṁ**
hṛdayaikānubhavanīyatvāt, tāḥ praty eva tad-dānaṁ yogyam iti sūcitam \|
anyat tair vyākhyātam \|

yad vā, **yoṣitāṁ** madhye ye **nija-janās** tv aparigrahāḥ, svīyatvena
svīkṛtā vā, teṣāṁ **smaya-dhvaṁsana-smita** ! ata eva nija-dāsīr asmān
**bhaja** \| tat-prakāram evāhuḥ---**jala**- ity-ādinā āpyāyayasva naḥ
\[8\] ity antena \|

yad vā, **yoṣitāṁ vīra** he ! yoṣid-vadhe samarthety arthaḥ \| ato vayaṁ
mṛta-prāyā eva vṛttās tad adhunā **abhavat-kiṅkarīr** anyā adāsīr eva
**bhaja** \| **cāru** **jala-ruhānanaṁ** ca **no darśaya**, maraṇasyaiva
niścitatvāt \| idaṁ ca praṇaya-kopena paramārtyā coktam \| anyat samānam
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ vaiyāgryeṇa ādāv
aṅgīkāra-mātraṁ prārthya, abhīṣṭa-viśeṣān prārthayante tribhiḥ \| tatra
prathamena sāmānyataḥ saṅgaṁ prārthayante---**vraja** iti \| **bhaja**
asmākaṁ duḥkhaṁ pratikurvan nikaṭe tiṣṭha \| aho āstāṁ tādṛśo'pi
manorathaḥ \| prathamaṁ tāvac **cāru** manoharaṁ **jalaruha**-tulyam
**ānanam** api **darśaya** \| tatra **vraja-janārti-hann** iti
bhajanasya yogyatvam uktam, anyathāsmad-antya-daśāpattyā
ārti-hananāsiddhiḥ syāt \| **vīra** ity adeyasyāpi dāna-sāmarthyam uktam
\| **nija-jano** nija-priya-janaḥ tava **smita**-mātreṇāpi māno
nirasyate, tad-artham antardhānenālam iti bhāvaḥ \| anenaiva
parama-manoharatvam apy abhipretam \| atas tad avaśyaṁ draṣṭum apekṣyata
iti bhāvaḥ \| **sakhe** ! iti bhajane prakāra-viśeṣaḥ sūcitaḥ \| yad vā,
abhajane'smākaṁ durdaśayā paścāt tvayāpi kila duḥkhaṁ labdhavyaṁ
sakhyena tulya-vyathatvāt \| kiṁ vā, viśvāsa-ghāta-doṣa-prasakter iti
bhāvaḥ \| atha sakhya-yogyasyāpy ātmano viraha-dainyena auddhatyam
āśaṅkyāhuḥ---**bhavataḥ kiṅkarīr** iti **yoṣitām** iti tatrāsmākaṁ
sāmarthyābhāvāt svayam eva kṛpayā **darśaya** iti bhāvaḥ \| anyat taiḥ
\|

yad vā, **yoṣitāṁ** madhye ye **nija-janās** tv aparigrahāḥ, teṣāṁ
**smaya-dhvaṁsana-smita** ! ata eva nija-dāsīr asmān **bhaja** \|
tat-prakāram evāhuḥ---**jala**- ity-ādinā āpyāyayasva naḥ \[8\] ity
antena \|

yad vā, paramārtyā praṇaya-kopenāhuḥ---**vraja-janārtihan** ! he
tathā-bhūto'pi **yoṣitāṁ vīra** yoṣid-vadhe samarthety arthaḥ \| ato
vayaṁ mṛta-prāyā eva vṛttāḥ, tathā
**nija-jana**-mukha-lāpana-kapaṭa-**smita** ! adhunā
**abhavat-kiṅkarīr** anyā adāsīr eva **bhaja** **cāru jala-ruhānanaṁ**
ca **no darśaya**, maraṇasyaiva niścitatvāt \| anyat samānam \|\|6\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** **praṇata-dehinām** iti \|
**śrī-niketanam** api praṇata-dehi-prabhṛtīnāṁ **pāpa-karṣaṇādi**-rūpaṁ
\| tata eva parama-karuṇāmayatvenāvagatam asmākaṁ **kuceṣv** api
**hṛc-chaya-kartanāya** kartum ucitam ity arthaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu śirasi karārpaṇenaiva
ced yūyaṁ jīvatha, tadā sarvā eva nayane nimīlayata, śirasi vaḥ karam
arpayāmi \| maivam ity āhuḥ---**vraja**- ity-ādi \| he
**vraja-janārtihan** ! iti hetumat sambodhanam \| he **vīra** !
sarva-samartha ! tathā sati yathā upekṣāyāṁ samarthaḥ, tathāpekṣāyām api
\| tarhi kim aham upekṣakaḥ ? na, **nija-jana-smaya-dhvaṁsana-smita** !
**kiṅkarīr** asmān **bhaja** \|

nanu bhajanaṁ kiṁ śramaṇaṁ sevanaṁ vā ? nety āhuḥ---**jalaruhānanaṁ
darśaya,** sva-vadana-darśanaṁ hi bhajanam ity arthaḥ \| **yoṣitām** iti
nirdhāraṇe ṣaṣṭhī, **yoṣitāṁ** madhye **kiṅkarīr na** ity arthaḥ \|
athavā, he **vraja-jana**, vrajā vrajasthā eva janāh parijanā yasya \|
he **yoṣitām ārtihan** ! **vīra** ! iti deśīya-snigdha-sambodhanaṁ vā
\|\|6\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam abhīṣṭān anyān manasi
nidhāyāhuḥ---**vraja** iti \| he **vraja-janārtihan** vraja-janānām
ārti-hantṛn ! anena sarva-bhajanīyatvam uktam iti jñātvā tava bhajane
vayaṁ pravṛttā iti bhāvaḥ \| he **sakhe** ! sakhyuḥ sakhā avañcanīyo
bhavatīti dharmopadeśaḥ \| **bhavat-kiṅkarīḥ** dasīr **no** bhajanaṁ
tatra tava lajjā na doṣaḥ \| yathā vayaṁ tvāṁ bhajāmaḥ, tathā tvam api
bhaja---ye yathā māṁ prapadyante taṁs tathaiva bhajāmy ahaṁ \[gītā
4.11\] iti tvayaiva pratiśrutatvāt iti hitopadeśaḥ \| he **vīra** !
madhura-rasa-dāne vadānya ! yad vā, **yoṣitāṁ vīra** anye hi śūrāḥ
pratikūleṣu pratibhaṭeṣv eva vīra-rasam āviṣkurvanti, bhavāṁs tu asmāsv
eva vīra-rasaṁ prakaṭayati \| vayaṁ mṛta-prāyā evaṁ mṛtaṁ māraṇaṁ kurvan
na lajjata iti bhāvaḥ \|

yad vā, **yoṣitāṁ** madhye ye **nija-janāḥ,** teṣāṁ **smayo** garvaḥ,
tasya **dhvaṁsanaṁ** nāśakaṁ **smitaṁ** yasya, tasya sambodhanam \|
smita-mātreṇa māna-nivṛttau jātāyām idānīm antardhānenālam iti
sva-bhajane sukaratvaṁ dyotayanti \|
smita-vilasad-bhrū-vikṣepa-nirmardānāṁ dīnānāṁ **yoṣitāṁ** tava
pratibhaṭī-bhavitum aśaktānāṁ tāvat tāpa-haraṇa-śīlaṁ **jalaruhānanaṁ
cāru** yathā bhavati, tathā **darśaya** iti \| anya-jalaruhaṁ sparśena
tāpa-haraṁ bhavati, idaṁ tu darśana-mātreṇeti mahān viśeṣo darśitaḥ
\|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aparā āhuḥ---**yoṣitāṁ**
madhye ye **vraja-janāḥ,** teṣām **ārtiṁ** kandarpa-śara-prahāra-janitāṁ
**hanti** iti, tathā tena devy-ādīnām apy anya-yoṣitāṁ tāṁ na harasi \|
yad vakṣyate vyoma-yāna-vanitāḥ\... kaśmalaṁ yayur apasmṛta-nīvyaḥ
\[bhā.pu. 10.35.3\] iti \| he **vīra** !
durvāra-māra-samprahāra-mahā-jiṣṇo ! kiṁ ca, asmākaṁ saubhāgyārthaṁ
garvaṁ tad duḥkhaṁ vāma-lakṣaṇaṁ mānam api na sahase ity
āhuḥ---**nija-janānāṁ smaya-dhvaṁsanaṁ** māna-nāśakaṁ **smitam** api
yasya \|

nanu, varaṁ śīghraṁ vṛṇuta \| tatrāhuḥ---**bhavat-kiṅkarīr** asmān
**bhaja** paricara \| nanu, yadi mat-kiṅkarya eva yūyaṁ, tadā māṁ
sva-paricaraṇe kim ity ājñāpayadhve ? tatrāhuḥ---he **sakhe** ! iti \|
tarhi brūta, kiṁ vaḥ paricaraṇam ? tatrāhuḥ---**jalaruha**- ity-ādi
\|\|6\|\|

**\...**

\|\| 10.31.7 \|\|

praṇata-dehināṁ pāpa-karśanaṁ

tṛṇa-carānugaṁ śrī-niketanam \|

phaṇi-phaṇārpitaṁ te padāmbujaṁ

kṛṇu kuceṣu naḥ kṛndhi hṛc-chayam \|\|

**śrīdhara-svāmī (bhāvārtha-dīpikā) :** aviśeṣeṇa **praṇatāṇāṁ dehināṁ
pāpa-karśanaṁ** pāpa-hantṛ ! **tṛṇa-carān** paśūn apy **anu gacchati**
kṛpayeti tathā saubhāgyena **śriyo niketanaṁ** vīryātirekeṇa **phaṇinaḥ
phanāsv arpitaṁ te padāmbujaṁ** **naḥ kuceṣu** **kṛṇu** kuru \|
kim-artham ? **hṛcchayaṁ** kāmaṁ **kṛndhi** chindhi \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na kevalaṁ
kara-nidhānenaiva kṛtārthāḥ, kintu stana-pradeśe caraṇa-sparśam api
icchāma ity āhuḥ---**praṇata-** iti \| *vīryasya atirekeṇa* ādhikyena
\|\|7\|\|

---------------------------------------------------------------------------------------------------------------------

**kaivalya-dīpikā : praṇata-** iti \| **tṛṇa-carā** gāvaḥ \|
**niketanam** āśrayaḥ \| **phaṇī** śeṣaḥ kālīyaś ca \| **kṛṇu** kuru \|
**kṛndhi** chindhi \| **hṛc-chayam** kāmam \| atra dvitīyo na-kāraḥ
\|\|7\|\| \[mu.pha. 12.27\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca te tāvakam
asādhāraṇam \| kiṁ vā, tvadīyānām asmākaṁ **kuceṣu kṛṇu** nidhehīty
arthaḥ \| **pāpaṁ** saṁsāra-duḥkhaṁ paramotkaṭa-vyasanaṁ vā \|
**tṛṇa-carāṇugam** iti sarva-vraja-paśu-varga-pālakatvena kṛpālutvam \|
evaṁ caturbhir viśeṣaṇaiḥ pāpa-hantṛtvādikam uktam \|

nanu kiṁ tat-tad-artham eveṣyate ? nety āhuḥ---**hṛcchayaṁ kṛndhi** iti
\| asmākam etad eva prayojanaṁ tat-tad-aśeṣam etad anugam eveti bhāvaḥ
\| tat tac ca sva-bhaktārthaṁ kiñcid ātmārthe ca kiñcid iti yathā-yogyaṁ
vivecanīyam \| ambuja-rūpakeṇa pūrvokta-saroruha-rūpakavat \[5\]
sarva-sādhanatvaṁ parama-sādhyatvaṁ ca dhvanitam \| anyat tair
vyākhyātam \|

yad vā, nanu nirbhayāḥ ! pāpād ahaṁ bibhemi \| tatrāhuḥ---**praṇata**-
iti \| sakṛt-praṇāma-kāriṇām api yathā-kathañcic charaṇāgatānām api vā,
sarva-prāṇināṁ **pāpa**-hantṛ kutas tava pāpa-śaṅkā ? iti bhāvaḥ \| kiṁ
vā, madādinā sāgaḥsu yuṣmāsu tad ācaraṇam ayuktam iti \|
tatrāhuḥ---**praṇata**- iti \| tvat-praṇatānām asmākam āgo naśyed eveti
bhāvaḥ \|

> sakṛd eva prapanno yas tavāsmīti ca yācate \|
>
> abhayaṁ sarvadā tasmai dadāmy etad vrataṁ mama \|\|[^280]
> ity-ādi-vacanāt \|

nanu tathāpi parama-krūreṣu mṛdulataraṁ tad-duḥkha-śaṅkayā kartuṁ na
śakyate ? tatrāhuḥ---**tṛṇa**- iti \| paśu-saṅgatyā vane vane bhramaṇād
idaṁ nādhikaṁ duḥkham iti bhāvaḥ \|

yad vā, anabhijñābhir yuṣmābhiḥ saṅgo me'narha eva \|
tatrāhuḥ---**tṛṇa**- iti \| tṛṇāny eva, na tv agrato nyastāni
śarkarādīny api carantīti paramājñatā sūcitā \| paśava iva vayam apy
anukampyā iti bhāvaḥ \|

nanu suṣṭhu śobhaneṣu yuṣmākaṁ staneṣu kathaṁ pādārpaṇaṁ kartuṁ yujyate
? ity ata āhuḥ---**śrī-** iti \| sarvātiśāyi-śobhāspadatvād
alaṅkaraṇa-varyam eva bhāvīty arthaḥ \|

nanu tathāpi bhīru-svabhāvatvāt yuṣmat-patibhyo bibhemi ?
tatrāhuḥ---**phaṇi-** iti \| yad vā, **phaṇi-phaṇārpitatvena**
viṣādy-anartha-dhvaṁsanatvam uktam \| tato viṣopama-**hṛc-chayam** api
hṛdi padārpanena **kṛndhi** iti bhāvaḥ \|

śirasi \[bhā.pu. 10.31.5\] iti pūrvaṁ sarvāsām aikyābhiprāyeṇoktam \|
mūrdhni karārpaṇa-mātreṇa sāpatnya-viśeṣānudayāt \| adhunā ca staneṣv
iti bahutvena pratyekaṁ teṣu kara-dhāraṇam abhipretam \| atra
rasa-viśeṣeṇa sāpatnya-sambhavāt \| ato'nyonyaṁ bhedānutpattaye sarvāsām
eva pratyekaṁ yugapad viśeṣeṇa tat kāryam iti bhāvaḥ \| **hṛcchayam**
iti adṛśyasya tad-rogasya tathaiva pratikāryatvāt \| anyat samānam
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha dvitīyena
hṛdayāntaraṅga-tad-viraha-tāpa-śāntaye pralepauṣadham iva prathamaṁ
hṛdaya-bahir eva tad-aṅga-saṅgaṁ prārthayamānā dainyena
tac-chravaṇa-mātrasyaiva saṅgaṁ tad-guṇānuvāda-pūrvakaṁ
prārthayante---**praṇata**- iti \| sakṛt praṇāma-kāriṇām api yathā
kathañcic charaṇāgatāṇām api nalakūvara-kāliyādīnāṁ prāṇināṁ
**pāpa-hantuḥ** kutas tava pāpa-śaṅkā ? iti \| kiṁ vā, madādinā sāgaḥsu
yuṣmāsu tad-ācaraṇam ayuktam iti cet, tatrāhuḥ---**praṇata**- iti \|
kāliyādivat tvat-praṇatānām asmākam āgo naśyed eva \|

nanu tathāpi parama-krūreṣu mṛdulataraṁ tat kartuṁ na śakyate ?
tatrāhuḥ---**tṛṇa**- iti \| tṛṇāny eva na tv agrato nyastāni śarkarādīni
api carantīti paramājñayā sūcitā \| paśava iva vayam anukampyā iti
bhāvaḥ \|

nanu suṣṭhu śobhaneṣu yuṣmākaṁ staneṣu kathaṁ pādārpaṇaṁ kartuṁ yujyate
? ity ata āhuḥ---**śrī-** iti \| sarvātiśāyi-śobhāspadatvād
alaṅkaraṇa-varyam eva bhāvīty arthaḥ \|

nanu bhīru-svabhāvatvāt yuṣmat-patibhyo bibhemi ? tatrāhuḥ---**phaṇi-**
iti \| etena viṣādy-anartha-dhvaṁsanatvāt
viṣopama-hṛc-chaya-dhvaṁsana-yogyatāpy uktā \| evaṁ caturbhir viśeṣaṇaiḥ
pāpa-hantṛtvādikam uktam \|

nanu tat-tad-artham eveṣyate ? nety āhuḥ---**hṛc-chayaṁ kṛndhi** iti \|
asmākam etad eva prayojanam iti bhāvaḥ \| yat te sujātaṁ \[bhā.pu.
10.31.19\] iti rītyā **hṛcchayo**'py ayaṁ sneha-mayatvenaiva
sthāpayiṣyate \| śirasi \[bhā.pu. 10.31.5\] iti pūrvam eka-vacanaṁ
dainyenaikasminn api kara-dhāraṇāt sarvā eva vayam aṅgīkṛtāḥ syāmeti \|
adhunā tu **kuceṣv** iti bahutvaṁ pratyekaṁ lobhena kiyat kiñcit
sambandhena paryāptatvād dainyasya tenāparyāptatvāt pratyekaṁ lobhasyeti
\|\|7\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** **praṇata-dehinām** \[bhā.pu.
10.31.7\] iti \| **śrī-niketanam** api praṇata-dehi-prabhṛtīnāṁ
**pāpa-karṣaṇādi**-rūpaṁ \| tata eva parama-karuṇāmayatvena avagatam
asmākaṁ **kuceṣv** api **hṛc-chaya-kartanāya** kartum ucitam ity arthaḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu mad-vadana-darśanenaiva
cet kṛtārthāḥ stha, tadā prāg eva dṛṣṭam \| tat kiṁ punar utkaṇṭhadhve ?
iti cet, na kevalaṁ te vadana-darśanam eva no\'bhilaṣitam, api tu tava
padāmbujaṁ stanayoḥ kartum ? ity āhuḥ---**praṇatā** ity-ādi \| **te**
tava **padāmbujaṁ** no\'smākaṁ **kuceṣu kṛṇu** kuru \| tadā kiṁ
bhaviṣyati ? ity āśaṅkyāhuḥ---**hṛc-chayaṁ** hṛt-tāpaṁ **kṛndhi** \|

nanu mat-padāmbujasya hṛc-chaya-cchettṛtā kva prasiddhā ?
tatrāhuḥ---**praṇata-dehināṁ pāpa-karṣaṇam** \| pāpa-karṣaṇato nādhiko
hṛcchaya-cchedaḥ, tasyāgantukatvāt \|

nanu te praṇatā iti tathā kriyate ? naitad api \| yatas
**trṇa-carānugaṁ** tṛṇa-carāṇāṁ paśūnām apy anugam \| evam eva tasya
sāhajikam eva kāruṇikatvam \|

nanu kuṅkumādi-paṅkileṣu parama-manojñeṣu vaḥ staneṣu padārpaṇam
anucitam eva ? nety āhuḥ---**śrī-niketanaṁ** śobhāspadam \|
tat-samparkād asmākaṁ stanayoḥ kamalācchādita-kanaka-pūrṇa-kumbhavac
chobhātiśayo bhāvī \|

nanu satyaṁ bravīmi, kaṭhineṣu vaḥ staneṣu kamala-komale pade katham
arpayitavyaḥ ? ity ata āhuḥ---**phaṇi-phaṇārpitam** \| phaṇinaḥ
kāliyasya maṇibhiḥ kaṭhorāsu phaṇāsv arpitam, tat kathaṁ śaṅkā ? ity
upasaṁhāraḥ \|\|7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ vāñchitāntarāṁ
prārthyamānaṁ viraha-tāpa-śāntaye aṅga-saṅgaṁ hrḍi vidhāya
tac-caraṇa-sparśa-mātram eva, bhikṣu-pāda-prasārikā-nyāyena
prārthayante---**praṇata**- iti **\| te** tava **padāmbujaṁ**
**no**'smākaṁ **kuceṣu kṛṇu** sthāpaya \|

nanu uccarita-brahmacaryo'haṁ pāpa-bhiyā bhavatīnāṁ kuca-sparśaṁ
pādenāpi nākareyam iti cet, tatrāhuḥ---**praṇata-dehināṁ** sāgaskānām
api śaraṇāgatānāṁ dehināṁ prāṇināṁ **pāpa-karśanaṁ**
pāpa-nirasana-samarthaṁ, kutas tvayi pāpa-śaṅkā ? iti bhāvaḥ \|
sāgaskānāṁ tad eva phalaṁ yady asmāsu pāpa-śaṅkā, tarhi tad-apagamāya
nihita-tātparyam \| **tṛṇa-carānugaṁ** para-kṛpālutayā tṛṇa-carān paśūn
apy anugacchati, tad yathā gavāṁ tṛṇa-bhakṣaṇam eva mukhyaṁ prayojanaṁ,
tathāsmākam api tāpa-śānti-phalam iti \| naitāvatā tava kācit kṣatir
bhaved iti \| ayam abhiprāyaḥ---yathā jñāna-śūnyānāṁ paśūnām anugamanaṁ
kṛtaṁ, tathānabhijñānām apy asmākam anuvṛttiḥ kṛpayā kartavyeti \|

nanu bhavatīnāṁ vaksasi pādārpaṇena ko vā lābho yuṣmākaṁ bhaviṣyati ?
iti ced, ataḥ āhuḥ---**śrī-niketanaṁ** sthānam ity arthaḥ \|
tvac-caraṇārpaṇena asmākaṁ saubhāgya-lābho bhaviṣyati \| tava ca
asmat-kuca-sthāpanena rasikendratā bhaviṣyatīti \|

nanu māna-garala-digdheṣu bhṛśaṁ tapteṣu komalasya mac-caraṇasya
sthāpanam ayuktam ? iti cet, tatrāhuḥ---**phaṇi-phaṇārpitam** iti \| na
hi kāliya-phaṇābhyo'py arti-taptāḥ krūrā asmat-kucā iti \|
yathātīva-garalāgninā sandagdhāḥ kāliya-phaṇāḥ ramitvā svakīyāḥ kṛtāḥ,
tathā mānonnatā asmat-kucā api sammardanena damitvā tāpopanodana-dvārā
svakīyā kartavyā iti \|

pāda-sparśasya mukhyaṁ prayojanam āhuḥ---**kṛndhi hṛcchayam** iti \|
dṛśyate rogo bahubhir auṣadhaiḥ pratīkāryo bhavati, ayaṁ rogaḥ hṛcchayaḥ
kenāpy auṣadhena pratīkāryo na bhavati \| caraṇa-sparśa-mātreṇa nivṛto
bhaviṣyatīty arthaḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aparā āhuḥ---**praṇata**-
iti \| **kuceṣu padāmbujaṁ kṛṇu** arpaya \| kim-artham ? **hṛc-chayaḥ**
kāmaṁ **kṛndhi** chindhi \| atrābhiḥ asamartha-ratimattvena
mahā-premavatībhiḥ svīya-duḥkhāpāya-sukha-prāpti-jñāna-rahitābhiḥ
śrī-kṛṣṇa-sukhaika-prayojanaka-kāyika-vācika-mānasa-vyāpārābhis tasyaiva
saurata-sukhoddīpanārtham eva svīya-rūpa-yauvana-kāma-pīḍāṁ
vivṛṇvatībhiḥ parama-vidagdhābhiḥ prāyaḥ premno vāṅ-niṣṭhatā-lāghavaṁ na
kriyate, kintu kāmasyaiva yathā bhojana-lampaṭaṁ kañcit sva-mitraṁ
bubhukṣam abhilakṣya snehena taṁ bhojayitu-kāmaḥ
caturvidha-miṣṭānna-sādhane prayatamāno janas tena pṛṣṭo'pi \"svārtham
evāhaṁ prayāsyāmi, na tvad-artham\" iti brūte, tad eva premā gurur
bhavati \| yadi tv etāvān mamāyāsas tvat-sukhārtham eva, mama tu
svārthaṁ niṣkāmatvād iti brūte, tadā prema laghu bhavati \| yad uktaṁ
prema-sampuṭe---

> premā dvayo rasikayor api dīpa eva
>
> hṛd-veśma bhāsayati niścalam eva bhāti \|
>
> dvārād ayaṁ vadanatas tu bahiṣkṛtaś cen
>
> nirvāti śīghram athavā laghutām upaiti \|\| \[prema-sampuṭa 68\] iti
> \|

tatrāsāṁ sva-sukha-tātparyābhāvo na pāraye'ham \[bhā.pu. 10.32.22\] iti
bhagavad-vākyād eva sva-vaśīkāra-vyañjakād avasīyate \| tasya
premaika-vaśyatvam eva sarva-śāstra-dṛṣṭam, na tu kāma-vaśyatvam iti
jñeyam \|

nanu pāpād bibhemi ? tatrāhuḥ---**praṇatānāṁ dehināṁ pāpa-nāśakaṁ** tava
kutaḥ pāpa-śaṅkā ? iti bhāvaḥ \|

nanu ca kaṭhoreṣu yuṣmat-kuceṣu sukumāraṁ mat-padāmbujaṁ vyathiṣyate?
tatrāhuḥ---**tṛṇa-carānugaṁ** tṛṇa-carā gāvaḥ, tāsām apy anugacchati \|
gāvo hi kaṭhora-sthale'pi ghāsaṁ caranti \| yadi tatrāpi tvac-caraṇasya
sahiṣṇutā, tarhi kim utāsmat-kuceṣu kuca-kāṭhinyaṁ ? pratyuta tasya
sukhadam iti bhāvaḥ \|

nanu nānā-ratnālaṅkāra-maṇḍitānāṁ yuṣmat-kucānām upari pādārpaṇam
anucitam ? tatrāhuḥ---**śriyaḥ** śobhāyāḥ **niketanam** iti kucānām
alaṅkāra-varyam evaitad bhaviṣyatīti bhāvaḥ \|

nanu yuṣmat-patibhyo bibhemi ? tatrāhuḥ---**phaṇinau phaṇeṣu**
**arpitaṁ** tvaṁ kāliya-nāgād api na bibheṣi, kim uta tebhya iti bhāvaḥ
\|\|7\|\|

**\...**

\|\| 10.31.8 \|\|

madhurayā girā valgu-vākyayā

budha-manojñayā puṣkarekṣaṇa \|

vidhi-karīr imā vīra muhyatīr

adhara-sīdhunāpyāyayasva naḥ \|\|

**śrīdhara-svāmī (bhāvārtha-dīpikā) :** he **puṣkarekṣaṇa** ! tavaiva
**madhurayā girā** **valgūni vākyāni** yasyāṁ, tayā **budhānāṁ
manojñayā** hṛdyayā gambhīrayety arthaḥ \| **muhyatīr imā no
vidhi-karīḥ** kiṅkarīr **adhara-sīdhunā āpyāyayasva** saṁjīvayeti
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---**madhurā** tu bālānām api **vāg** asti, sā **budha-manojñā** na
bhavati \| iyaṁ tu **budha**-priyā gambhīrārtham iti bhāvaḥ \| vidhiṁ
vidhānaṁ kurvatīti **vidhi-karyas** tāḥ \| vidhir nāniyatau kāle vidhāne
parameṣṭhini iti medinī \| śete'neneti śīdhu madhyam amṛtaṁ vā
śīdhu-pīyūṣa-madyayoḥ iti dharaṇiḥ \| **adhara**-niṣṭhāmṛtenety arthaḥ
\| **puṣkarekṣaṇa** ity ākāśa-vad vyāpaka-dṛṣṭes tavāsmākaṁ darśanaṁ
kathaṁ nety abhiprāyaḥ \| puṣkaraṁ sarvatodyayoḥ ity amarādayaḥ
\|\|8\|\|

---------------------------------------------------------------------------------------------------------------------

**kaivalya-dīpikā : madhurayā** iti \| **valgūni vākyāni** yasyām \|
**budha-manojñayā** vidagdha-hṛdaya-hāriṇyā \| **vidhi-karīr**
ājñā-karīḥ, \"na bhavatībhyo mamānyat priyatamam asti\" ity evaṁ-rūpayā
mṛṣā vācā vimohitā ity arthaḥ \| **sīdhunā** adharāmṛtena \| atra
dha-kāro dvitīyaḥ \|\|8\|\| \[mu.pha. 12.28\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca
**adhara-sīdhunā** asmān **āpyāyayasva**, anyathā sadya eva mriyemahīti
bhāvaḥ \| kutaḥ? tava **girā** smaryamāṇayā \"nahi bhavatībhyo mamānyat
priyatamaṁ kutrāpi kiñcid asti\" ity-ādi-lakṣaṇayā **muhyatīḥ**,
mohasyāntya-daśānugatatvāt \| viraheṇa sīdhv-aprāptyā janitasya
moha-rāgasya vaidya-śāstrokta-nidāna-viparyaya-nyāyena
tat-prāptyaivopaśamaḥ sidhyet, na tv anyatheti bhāvaḥ \| tac ca yuktam
evety āha---**vidhi-karīs** tvad-ājñā-kāriṇīḥ \|

giro moha-hetutvaṁ darśayanti---**madhurayā** amṛtavan miṣṭayā \| yad
vā, madhu madyam eva sākṣād iva rāti dadātīti tayā, iti
parama-mādakatvam uktam \| katham ? tad āhuḥ---**valgūni** arthasya
priyatvādinā śabdasya ca sad-varṇa-bandhādinā manoharāṇi **vākyāni**
yasyāṁ, tayā \| ato **budhānāṁ** vidagdhānāṁ cittākarṣiṇyā iti
śrotra-manaḥ-priyatvam uktam \| **imā** iti mohasya pratyakṣatvādinā
asandigdhatvaṁ tat-kālīnatvaṁ coktam \|

nanu vāṅ-mātreṇa kathaṁ mohaḥ syāt ? tatrāhuḥ---**vīra** ! he
mahā-sāmarthya-yukteti \| tvad-giro'pi tādṛśatvād ity arthaḥ \| yad vā,
katham adeyaṁ tad dātavyam ity ata āhuḥ---he **vīra** ! dayā-vīra
dāna-vīreti vā \| **puṣkarekṣaṇa** ! he parama-sundarety arthaḥ \|
ukty-avasare sundara-dṛṣṭy-ādinā gira eva vimohanam adhikam abhipretam
\| tathā ca karṇāmṛte---

> paryācitāmṛta-rasāni padārtha-bhaṅgī-
>
> valgūni valgita-viśāla-vilocanāni \| \[kṛ.ka. 33\] iti \|

anyat tair vyākhyātam \| yad vā, **girā muhyatīḥ** \| ata eva
**vidhi-karīḥ** dāsītvaṁ gatāḥ, mohena vivekāpagamāt \| yad vā,
**giraiva vidhi-karīḥ**, adhunā virahārtyā **imā muhyatīḥ** \|

a-kāra-praśleṣeṇa **abudhānām** api, kim uta vidagdhānām \| yad vā,
**budhānāṁ** jñāninām api, kiṁ punar bhaktānām ? kiṁ vā, **budhānāṁ**
paṇḍitānām api, kim utābudhānām asmākaṁ **manojñayā** ? anyat samānam \|
athavā **madhurayā** śrotra-mātra-priyayety arthaḥ \| vastutas tu
**avalgu-vākyayā abudha-manojñayā**, tathāpi **vidhi-karīḥ** \| kutaḥ ?
**imāḥ** tvat-prema-hata-vicārā gopīḥ, ata eva **tvad-adhara-sīdhuṁ**
prati tvad-arthaṁ **muhyatīr nāpyāyaya** na svasthaya, kintu mārayety
arthaḥ \| tad evāvivekinīnām asmākam ucitam iti bhāvaḥ \| eṣā
premārti-bharoktiḥ \| \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha
tan-mukha-saurabha-nibha-tad-bhāṣita-viśeṣa-janita-tat-pānecchātmakasya
moha-paryanta-daśā-gāminas tāpasya punar anya-duścikitsyatām āśaṅkamānās
tasminn evāṅga-saṅge peyauṣadham ivāntaraṁ ca saṅgamanīyaṁ
tan-mukha-sudhākara-sudhā-rasam api prārthayante---**madhuraya** iti \|

**adhara-sīdhunā asmān āpyāyayasva**, anyathā sadya eva mriyemahīti
bhāvaḥ \| kutaḥ? tava **girā** smaryamāṇayā svāgataṁ vo mahā-bhāgā
\[bha.pu. 10.29.18\] ity-ādi lakṣaṇayā \|

> kaṭhorā bhava mṛdvī vā prāṇās tvam asi rādhike !
>
> asti nānyā cakorasya candra-lekhāṁ vinā gatih \|\|

ity-ādi lakṣaṇayā vā yayā kayācid vā \| **muhyatīḥ** antya-daśānugaṁ
mohaṁ prāptavatīḥ \| kīdṛśyā girā ? **madhurayā** svara-viśeṣeṇa
varṇa-vinyāsa-viśeṣeṇa prema-mṛdutayā prāṇi-mātrāṇāṁ ruciratayā \| tathā
**valgūni** ākāṅkṣā-yogyatāsatti-sauṣṭhavavanti **vākyāni**
suptiṅ-anta-vargā yatra tādṛśyā \| tathā **budhānām** artha-jñānāṁ
**manojñayā**
abhidhā-lakṣaṇā-vyañjanādi-vṛtti-pratipādita-vastu-rasa-bhāvālaṅkārārtha-gāmbhīryeṇānanda-pradayā
\| **imā** iti pratyakṣatvādinā asandigdhatvaṁ tat-kālīnatvaṁ ca
mohasyoktam \|

katham adeyaṁ dātavyam ? ity ata āhuḥ---he **vīra** ! dayā-vīra
dāna-vīreti vā \| **puṣkarekṣaṇa** iti uktāvasare
sa-smita-vilāsa-sundara-dṛṣṭyādinā giri eva vimohanatvam adhikam
abhipretam \| tathā ca karṇāmṛte---

> paryācitāmṛta-rasāni padārtha-bhaṅgī-
>
> valgūni valgita-viśāla-vilocanāni \| \[kṛ.ka. 33\] iti \|

anyat taiḥ \| yad vā, **girā muhyatīḥ** \| ata eva **vidhi-karīḥ**
dāsītvaṁ gatāḥ mohena vivekāpagamāt \| yad vā, **giraiva vidhikarīḥ**,
adhunā virahārtyā **imā muhyati** iti \|\|8\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 291) :** tatra mohanatvaṁ
dvividhaṁ---svarūpa-kṛtaṁ duṣkara-kriyā-kṛtaṁ ca \| tad ubhayam api
tat-tad-viśeṣaṇair vyaktam \| tathā---**madhurayā girā** iti \|
**madhurayā** iti svarūpa-mādhuryaṁ, **valgu-vākyayā** ity
artha-mādhuryaṁ, **budha-manojñayā** iti budhānāṁ tādṛśa-bhāvābhijñānām
eva manojñayeti bhāva-viśeṣa-mādhuryaṁ vyañjitam \|\|8\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** hṛc-chaya-nidānaṁ tad-anurūpaṁ
pratīkārāntaraṁ cāhuḥ---**madhurayā** iti \| nūnaṁ yat
saurabhya-digdhatayaiva tava **gīr** **madhurā** **mano mohayati,** tad
eva **adhara-sīdhu** bhaved atrauṣadham ity arthaḥ \| aho tava
adhara-sīdhu tādṛśa-puṇya-hīnābhiḥ kathaṁ sulabhaṁ syāt ? yataḥ sā
madhurā gīr apy astu dūre \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu
bhavatyo\'niyata-vacasaḥ prāg uktaṁ kara-saroruhaṁ śirasi dhehi
\[bhā.pu. 10.31.5\] \| tataś ca jala-ruhānanaṁ darśaya \[bhā.pu.
10.31.6\] iti \| tataś ca, padāmbujaṁ kṛṇu kuceṣu \[bhā.pu. 10.31.7\]
iti niścitya kathyatām \| tad eva karomīti ced brūma ity
āhuḥ---**madhurayā** ity-ādi \| he **puṣkarekṣaṇa** ! kamala-locana !
**muhyatīr** mohaṁ prāpnuvatīr **imā** **vidhi-karīḥ** kiṅkarīr asmān
**adhara-sīdhunā** adhara-madhunā **āpyāyasva** jīvaya \| adhara-madhu
pāyayitvā tad arpayeti yāvat \| na ca tatra tūṣṇīkena tvayādharaḥ
pāyayitavyaḥ, kintu madhura-kathā-pūrvakam ity āhuḥ---**madhurayā girā**
\| \"mā mohaṁ vrajata, pibata pibatādharam\" iti komalena vacasā \|
viśeṣaṇe tṛtīyā \|

kīdṛśyāḥ ? **valgu** sundaraṁ **vākyam**, ākāṅkṣādimat pada-kadambaṁ
yatra, tathā-bhūtasyaiva śabdasya prāmāṇyāt \| ata eva **budhānāṁ**
paṇḍitānām, vidagdhānām iti yāvat, **manojñayā** rucirayā \| ity evāyam
avadhir nāparaṁ yācitavyam iti \|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ito'pi sarvottamam
avadhi-bhūtam adharāmṛta-pānaṁ prārthayante---**madhurayā** iti \| he
**puṣkarekṣaṇa** ! kamalavat-santāpa-hara-vilocana ! tavaiva
pūrvānubhūtayā **madhurayā girā muhyatīr imā** gopīr **āpyāyayasva**
saṁjīvaya, mohasya maraṇa-pūrvāvasthā-rūpatvāt \| tad
uktaṁ---āpad-bhīti-viyogādyair mohaś cittasya mūḍhatā
\[rasārṇava-sudhākara 2.55\] iti \| upekṣayā sadyo mriyeran ity arthaḥ
\| saṁjīvanaṁ kena sma dhanena ? ity apekṣāyām āhuh---**adhara-sīdhunā**
iti \|

kīdṛśyā girā ? madhuraṁ rasaṁ rāti dadātīti **madhurā**, tayā \| yad vā,
amṛtavan miṣṭayā \| tatra hetu-garbha-viśeṣaṇam---**valgūni** manoharāṇi
**vākyāni** yasyāḥ, tayā \| **budhānāṁ** śabda-tātparyābhijñāṇāṁ
**manojñayā** sadyaś cittākarṣiṇyā **girā** sammohitānāṁ maraṇasyāvaśyaṁ
bhāvitvāt \| duṣkīrti-parihārāya adharāmṛta-dānena sañjīvayeti \| he
**vīra** ! rasas tu dvaidhyaṁ dāne yuddhe cotsāhe vardhayati \| dāne
śūratvaṁ tadā kārpaṇyam akurvan adharāmṛta-dānena dehi iti \|
yuddha-śūraś cet tvam asi, tarhi jīvamānaṁ pratibhaṭam anveṣaya, anyathā
girā mohitānāṁ mṛta-prāyāṇām asmākaṁ māraṇe strī-vadha-janita-pātakaṁ te
sañcāraś ca bhaviṣyatīti tātparyārthaḥ \|

kīdṛśīḥ naḥ ? **vidhi-karīḥ** \| tadā vastra-haraṇe tvad-ājñā u
vidhāyitvam \| tvayā dṛṣṭa-caram eva \| yad vā, ātmā vā are draṣṭavyaḥ
śrotavyo mantavyo nididhāsitavyaḥ \[bṛ.ā.u. 2.4.5\] iti śruty-arthaḥ
sampādanaṁ kartṝr iti vedājñā-vidhāyinīṣu ātmopāsana-parāsv asmāsu
vañcana-pareṇa na bhāvyam iti \|

yad vā, pūrvānubhūtenedānīṁ smaryamāṇena **adhara-sīdhunā muhyatīr
imaḥ** tvāṁ mṛgyamāṇā gopīr adhunā **madhurayā girā valgu-vākyayā
āpyāyayasva** vāṇīṁ śrāvayitvā jīvayeti \| kīdṛśīḥ ? tavaiva
pūrvānubhūtayā **girā vidhi-karīḥ** dāsīḥ, tad eva smarayanti,
baddhvāñjaliṁ mūrdhany apanuttaye''ṁhasa \[bhā.pu. 10.22.19\] iti,
mayemā raṁsyatha kṣapāḥ \[bhā.pu. 10.22.27\] iti pratiśrutārtha-rūpayā
āśā-bandhātmikayā **vidhi-karīr** jātāḥ \| **naḥ** adhunā
pratiśrutārtha-sampādikayā **girā** saṁjīvayeti prārthanā \| anyad
viśeṣeṇa jātaṁ samānaṁ va \| kiṁ ca, ācikitsye roge mahā-mantra-rūpayā
**girā upa** samīpe mahā-divya-rasa-rūpeṇa **adhara-sīdhunā** pāyayitvā
saṁjīvayeti \| acintyo hi prabhāvo maṇi-mantrauṣadhīnām ity uktatvāt
\|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** \"bho bho
mat-prāṇaika-vallabhāḥ ! ratna-vallabhāḥ jīvātu-bhūtāsu bhavatīṣu nāham
udāse \| dāse mayi santata-hema-prema-hema-śṛṅkhalā-nibaddhe katham
aviśvastāḥ ? viśvastā bhavata \| bhāvatkaṁ kaṅkaṇam iva śastāṁ
hastāṅka-gatam eva māṁ jānīta\" iti sphūrti-prāptaṁ tad-vākyam ākarṇya
aparā āhuḥ---**madhurayā** iti \|

**madhurayā** mādhurya-vyañjaka-varṇa-ghaṭitatvāt suśravyayā **valgūni**
mañjula-padārtha-vaicitrīkāṇi **vākyāni** yasyāṁ, tayā **budhānāṁ**
vidagdhānāṁ **manojñayā** mano-janitayā **girā vidhi-karīḥ** kiṅkarīḥ
**naḥ imā muhyatīḥ** tan-mādhuryāsvāda-bharād ānanda-mohaṁ prāpnuvatīḥ
punar **adhara-sīdhunā āpyāyasva** \| yad vā, mohaṁ prāpnuvatīr naḥ
**adhara-sīdhunāpi pāyayasva** punar mohaṁ prāpayasvety arthaḥ \|\|8\|\|

**\...**

\|\| 10.31.9 \|\|

tava kathāmṛtaṁ tapta-jīvanaṁ

kavibhir īḍitaṁ kalmaṣāpaham \|

śravaṇa-maṅgalaṁ śrīmad-ātataṁ

bhuvi gṛṇanti te bhūridā janāḥ \|\|9\|\|

**śrīdhara-svāmī (bhāvārtha-dīpikā) :** kiṁ ca, asmākaṁ tvad-virahe
prāptam eva maraṇaṁ, kintu tvat-kathāmṛtaṁ pāyayadbhiḥ sukṛtibhir
vañcitam ity āhuḥ---**tava** iti \| **kathā** eva **amṛtam** \| atra
hetuḥ---**tapta-jīvanam**\| prasiddhāmṛtād utkarṣam āhuḥ---**kavibhir**
brahmavidbhir api **īḍitaṁ** stutam \| deva-bhogyaṁ tv amṛtaṁ tais
tucchīkṛtam \|

kiṁ ca, **kalmaṣāpahaṁ** kāma-karma-nirasanam \| tat tv amṛtaṁ
naivaṁ-bhūtam \| kiṁ ca, **śravaṇa-maṅgalaṁ** śravaṇa-mātreṇa
maṅgala-pradam \| tat tv anuṣṭhānāpekṣam \| kiṁ ca, **śrīmat** suśāntam,
tat tu mādakam \| evaṁ-bhūtaṁ tvat-kathāmṛtam **ātataṁ** yathā bhavati
tathā **ye bhuvi gṛṇanti** nirūpayanti, te **janā bhūridā** bahu-dātāraḥ
\| jīvitaṁ dadatīty arthaḥ \|

yad vā, evaṁ-bhūtaṁ **tvat-kathāmṛtaṁ** **ye bhuvi gṛṇanti**, te
**bhūridāḥ** pūrva-janmasu bahu dattavantaḥ sukṛtina ity arthaḥ \| etad
uktaṁ bhavati---ye kevalaṁ **kathāmṛtaṁ gṛṇanti**, te'pi tāvad
atidhanyāḥ, kiṁ punar ye tvāṁ paśyanti, ataḥ prārthayāmahe tvayā
dṛśyatām \[2\] iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āhuḥ---*kiṁ ca* iti
*vañcitam* \| viśvam iti śeṣaḥ \| vaiparītyād ity arthaḥ \| *atra*
amṛtatve \| **taptānāṁ** saṁsāra-tāpa-santaptānāṁ **jīvanaṁ** jalavat
santāpa-haram \| *utkarṣam* ādhikyam \| na kevalaṁ *stutam* evāpi tu
kleśa-haram ity āha---*kiṁ ca* iti \| *tat tu* prasiddhaṁ tu \|
*naivam-bhūtaṁ* kāma-karma-nirāsakam \| viśeṣāntaram āha---*kiṁ ca* iti
\| *anuṣṭhānāpekṣaṁ* sevanāpekṣam \| anyad viśeṣam āha---*kiṁ ca* iti \|

*ity artha* iti---na hi jīva-dānāt paraṁ dānam asti \|
hari-kathā-śravaṇe mokṣo bhavatīty arthaḥ \| jīveḥ sa vai yasya punar na
mṛtyuḥ ity-ādy-ukteḥ \| pūrva-puṇyaṁ vinā nirūpaṇam api kartuṁ na
śakyata ity abhipretyāha---*yad vā* iti \| *ity artha* iti---tepus tapas
te juhuvuḥ sasnur āryā yaj-jihvāgre vartate nāma viṣṇoḥ \[bhā.pu.
3.30.7\] ity-ādy-ukteḥ \| yatas te darśanam iti anyatamatvāpādakam, ato
hetoḥ \|

kecit tu---\"are parama-vyagrāḥ ! yāvad āpyāyeyaṁ, tāvat kṣaṇaṁ
mad-vārtayā kālo nīyatām\" iti cet, sa-trāsam
āhuḥ---śrī-kṛṣṇa-virahiṇīnāṁ **kathā** eva **mṛtaṁ** maraṇaṁ, **tapte**
maṇḍaka-pāka-bhājane **jīvanam** iva---jīvanaṁ bhuvanaṁ vanam iti kośāt
\| **kavibhir īḍitam**---kavayaḥ kiṁ na jalpanti[^281] iti
varṇana-svabhāvena tasyāpi varṇanāt \| **kalmaṣāpahaṁ**---yeṣāṁ pāpam
asti, te śṛṇvantu nāsmākaṁ prayojanam \| **śravaṇenaiva maṅgalam**, na
tu prayojanena \| **śriyā mado** yeṣāṁ teṣu rājasu kavibhir vistāritam
\| **ye bhuvi gṛṇanti,** **te bhūridā** mahā-prāṇi-ghātakāḥ \| do
avakhaṇḍane \|

ato'dhunā tvad-āśayā kṣaṇaṁ jijīviṣūṇāṁ tenālam iti vadanti tad vigītam
ivābhāty asmākam \| yad vā, **bhūridā** hemadāḥ \|
hema-dānasyākhilābhīṣṭa-pradatvāt **tava kathāmṛta**-varṇanasyāpi
tenaiva jātatvāt \| yathāmṛtaṁ kṣud-rogādi-haraṁ bala-puṣṭy-ādi-karaṁ
madhuram anya-viṣaya-vismārakaṁ, tathā hari-kathāpi saṁsāra-roga-harā,
madhurā, sarva-viṣaya-vismārikā, rogādi-nāśakatvena bala-puṣṭy-ādi-kary
apīti \|\|9\|\|

---------------------------------------------------------------------------------------------------------------------

**kaivalya-dīpikā : tava** iti \| **ātataṁ** bahu \| **bhūridāḥ**
sthūla-dātāraḥ \| te **gṛṇanti** \| atra dvitīyo va-kāraḥ \|
pāda-catuṣkasya dala-dvaye ca kramāt ta-kāra-ka-kāra-śa-kāra-bha-kārāḥ
\|\|9\|\| \[mu.pha. 12.29\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tava kathāmṛtam**
ity-ādi \| **tava kathā** eva **amṛtam** \| amṛta-śabdo\'tra
viparīta-lakṣaṇayā viṣa-paraḥ \| yathā upakṛtaṁ bahu tatra[^282]
\[sāhitya-darpaṇaḥ 2.11\] ity-ādi, yatas **taptaṁ jīvanaṁ** yasmāt \|
**kavibhiḥ** śāstra-kṛdbhir eva **īḍitaṁ** stutam, na tu premajñaiḥ \|
ataḥ **kalmaṣāpaham**, na tu virahāgni-haram \| **śravaṇa-maṅgalaṁ**
śravaṇa eva maṅgalam, na tu sukhadam, na tv anubhave \| **śrī-madena**
aiśvarya-janita-svācchandyena **ātatam** \| amṛta-pakṣe\'py evam eva
anyāmṛta-vilakṣaṇam \| atas tāṁ kathāṁ **ye gṛṇanti**, **te bhūridā**
do\'vakhaṇḍane ity asmād bhūri-cchedakā ity ākṣepo vā \| anyo\'rtho hi
sphuṭa eva \|\|9\|\|

---------------------------------------------------------------------------------------------------------------------

**sanātana-gosvāmī** \[hari-bhakti-vilāse 10.534\] : **kathā** eva
**amṛtam** \| atra hetuḥ **tapta-jīvanam** \| prasiddhāmṛtād utkarṣam
āhuḥ---**kavibhir** brahmādibhir api **īḍitaḥ** stutam \| deva-bhogyaṁ
tv amṛtaṁ tais tucchī-kṛtam \| kiṁ ca, **kalmaṣāpahaṁ**
kāma-kalmaṣa-nirasanaṁ, tat tv amṛtaṁ naivaṁ-bhūtam \|

kiṁ ca, **śravaṇa-maṅgalaṁ** śravaṇa-mātreṇa maṅgala-pradam, na tu
tat-tad-anuṣṭhānāpekṣam\| kiṁ ca, **śrīmat** suśāntam, tat tu mādakam
\| evam-bhūtaṁ tvat-kathāmṛtam **ātataṁ** yathā bhavati, tathā **bhuvi**
ye **gṛṇanti** nirūpayanti, **te** **janā bhūridāḥ** bahu-dātāro jīvitaṁ
dadatīty arthaḥ \| adhunā ca tādṛśānām alābhena vayaṁ mṛtā eveti bhāvaḥ
\|

yad vā, evam-bhūtaṁ tvat-**kathāmṛtaṁ ye gṛṇanti te bhūridāḥ**,
pūrva-janmasu bahu dattavantaḥ parama-sukṛtina ity arthaḥ \| ato vayaṁ
tādṛśādṛṣṭābhāvena tvat-kathāṁ kīrtayitum aśaktāḥ kathaṁ jīvāma ? iti
bhāvaḥ \|

yad vā, tvad-virahe tvat-kathā-sphūrti-viśeṣeṇa vayaṁ māritā evety
āhuḥ---**tvat-kathā** eva **mṛtaṁ** mṛtiḥ, sākṣān maraṇam eva \| kutaḥ ?
**taptaṁ** tāpābhibhūtaṁ bhavati **jīvanaṁ** yasmāt,
parama-dāhaka-svabhāvasya prema-viśeṣasya sadyo-mṛtyu-janakatvāt \|
tathāpi **kavibhiḥ** kāvya-kṛdbhir eva **īḍitam**, yataḥ
**kalmaṣāpaham** \|

kiṁ ca, **śravaṇayor maṅgalaṁ** sukha-karam \| kiṁ ca, **śriyā mado**
yeṣāṁ brahmādīnāṁ tair **ātataṁ** sarvato vistāritam \| vastutas tu
**śravaṇayor** eva **maṅgalaṁ** **śrī-madair** eva **ātatam** iti doṣaḥ
sūcitaḥ \| ata evaṁ-bhūtaṁ **tvat-kathāmṛtaṁ ye bhuvi gṛṇanti**, ta eva
**janā bhūri** bahu **dyanti** avakhaṇḍayanti gale karayantīti tathā te
\| evaṁ ca tattvataḥ śrī-kṛṣṇa-kathāyā mahā-phala-viśeṣa eva sūcita iti
dik \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** virahādi-taptān janān
jīvayatīt tathā tat, na ca tasya śravaṇārthaṁ prayāso'pekṣyety
āhuḥ---**kavibhiḥ** pūrvair ādhunikaiś ca **īḍitaṁ** svata eva
saṁślāghya varṇitam ity arthaḥ \| na ca kāma-krodhādinā pāpena vā
tad-arthānubhavān na phalaṁ siddhyed iti vaktavyam \| tasyaiva
tan-nirasana-svabhāvatvād ity āhuḥ---**kalmaṣa-** iti \|
ato'rthānubhavaḥ svata eva bhavatīti bhāvaḥ \| na ca tad-apekṣāpīty
āhuḥ---**śravaṇa**- iti \|

yad vā, na kevalaṁ **tapta-jīvanatvena** sadyo-duḥkha-hara-mātram, kintu
**kavibhiḥ** sarvārtha-prāpakatvena stutam \| katham ? tad eva
prapañcayanti---**kalmaṣāpahaṁ** saṁsāra-dhvaṁsakam ity arthaḥ \|
saṁsārasya kalmaṣaika-mūlatvāt sarva-duḥkha-dhvaṁsakaṁ vā \| kiṁ ca,
**śravaṇa**- iti\| evam ubhayathā duḥkha-doṣa-haratvena maṅgalatvena ca
sarvārtha-sādhanatvam uktam \| svataḥ parama-phalatvaṁ
cāhuḥ---**śrīmad** iti \| evam eṣāṁ yathottaraṁ śraiṣṭhyam \| ataḥ
**kathaivāmṛtaṁ** yathā tasya kṣut-tvaṅ-rogādi-haratvād
bala-puṣṭy-ādi-karatvāc ca sādhanatvam, madhura-rasa-mayatvāt sādhyatvaṁ
ca tathā kathāyā apīty arthaḥ \| **ātataṁ** yathā syāt vistāreṇety
arthaḥ \| yad vā, vyāpakam ity arthaḥ \| iti deva-bhogyād viśeṣa uktaḥ
\| tasya vyāpakatvābhāvāt \| anyat tair vyākhyātam \|

yad vā, atrādhunā tādṛśa-janābhāvād asmākaṁ ca virahārti-vaivaśyena
tatrāśakter vayaṁ mṛtā eveti bhāvaḥ \| athavā, are parama-vyagrāḥ !
yāvad āpyāyeyaṁ tāvat kṣaṇaṁ mitho mad-vārtayā kālo nīyatām iti cet,
tatra sa-trāsam āhuḥ---**kathaiva mṛtam** \| mṛtiḥ kathaiva
kārya-kāraṇayor atyantābheda-vivakṣayopacāraḥ \| kutaḥ ? **taptaṁ
jīvanaṁ** yasmāt \| ato **ye tad gṛṇanti** uccārayanti **te bhūridāḥ**
\| do avakhaṇḍane \| mahā-prāṇa-ghātakā ity arthaḥ \| eṣā
parama-premārty-uktir eva \|

nanu tarhi kathaṁ purāṇādiṣu pratipādyate ? tatrāhuḥ---**kavibhir**
vyāsādibhir **īḍitaṁ** kavīnāṁ varṇana-mātra-svabhāvena tasyāpi varṇanād
iti bhāvaḥ \| pāpa-nāśa-mātram \| kiṁ ca, **śravaṇenaiva maṅgalaṁ**
sukha-karam, na tu prayojanena \| yad vā, **kavibhir īḍitam** ity atra
hetuḥ---**kalmaṣa**- ity-ādi pada-dvayam \| pāpa-haratvena śravaṇayoḥ
sukhadatvena ca tair ībhyata ity arthaḥ \| ata eva **śriyā mado** yeṣāṁ
rājādīnāṁ teṣv **ātataṁ kavibhir** eva vistṛtam \| kiṁ vā, **śrīmadair**
janair nāṭya-gītādibhir dvārā **ātatam** \| ato'dhunā tvad-āśayā kṣaṇaṁ
jijīviṣūnāṁ tenālam iti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kathaṁ tarhi jīvatha ?
ity āśaṅkya
prema-maya-svānubhava-pramāṇa-nirṇīta-tat-kathā-mahima-varṇanena \|
tatra kāraṇam āhuḥ---**tava** iti \| **kathā** eva **amṛtam** amṛtavat
svataḥ phalaṁ phalāntara-sādhanaṁ ca \| tat-tad-rūpatvaṁ
darśayanti---**taptān** tvad-viraha-tāpa-khinnān, kim uta
saṁsāra-tāpa-khinnān, **jīvayati** mṛtyu-paryanta-durdaśāto rakṣatīti
tat \| pūrveṣāṁ jīvana-rūpaṁ ceti tathā vandyamāna-caraṇaḥ pathi
vṛddhair \[bhā.pu. 10.35.22\] ity-ādeḥ, śakra-śarva-parameṣṭhi-purogāḥ
kaśmalaṁ yayuḥ \[bhā.pu. 10.35.15\] ity-ādeś ca darśanāt \| **kavibhir**
brahma-śiva-catuḥsanādibhir ātmārāmaiḥ, kim utānyair **īḍitam** \|
vartamāne ktaḥ \| asmad-vṛja-vāsibhir yad varṇyate, tad evānūdya
ślāghyate, na tu svayaṁ varṇayituṁ śakyata ity arthaḥ, rahasyājñānāt \|
tathā **kalmaṣaṁ** sarva-rocakatvādi-prabhāva-mayatvāt svāntarāyam api,
kim uta saṁsāra-hetu-puṇya-pāpa-rūpaṁ **hanti** iti tat \| evam
evam-bhūtam api **śravaṇa**-mātreṇaiva **maṅgalaṁ**
tat-tat-sarvārtha-sādhakaṁ, kim utārtha-vicāreṇa \| ata eva **śrīmat**
sarvata utkarṣa-yuktam **ātataṁ** sarva-vyāpakaṁ ceti prasiddhāmṛtād
vailakṣaṇyam ity uktam \| tad īdṛśaṁ kathāmṛtaṁ **bhuvi** yatra kutrāpi
ye **gṛṇanti** kathana-rūpeṇa dadati, **te bhūridāḥ** sarvebhyo'pi
sarvārtha-pradātāraḥ \| kim uta gokule tatrāpy asmāsu tu
tvad-viraha-taptāsu jīvanam eva dadati iti bhāvaḥ \| te cānyatra
pūrvoktā brahmādayaḥ vraje sarva evāsmāsu tu viśeṣataḥ sakhya iti jñeyam
\|

yad vā, aho parama-vyagrā yāvad-āpyāyeyaṁ tāvat kṣaṇaṁ mitho mad-vārtayā
kālo nīyatām iti cet, tatra satrāsam āhuḥ---**kathā** eva **mṛtaṁ**
mṛtiḥ, kathaiva mārayatīty arthaḥ \| kutaḥ ? **taptaṁ jīvanaṁ** yasmāt
\| tapte tailādau jalam iveti śleṣaḥ \| **kavibhis** tāvakair eva
**kalmaṣāpahaṁ** yathā syāt tathā **īḍitaṁ** tan-nāśakatayā ślāghitam
ity arthaḥ \| kiṁ ca, **śravaṇena** eva **maṅgalaṁ,** maṅgalam iti
śrūyate, na tv anubhūyata ity arthaḥ \| **śrīmadātataṁ** śriya
saundaryādinā tat-kṛtena madena nija-janān ādarādi-lakṣaṇena ca
**ātataṁ** carvataḥ prasṛtam \| ato **ye** tad **gṛṇanti** te
**bhūridā** mahā-prāṇāghātakā ity arthaḥ \| eṣā paramārty-uktir eva \|
do avakhaṇḍane \| ato'dhunā tvad-āśayā kṣaṇaṁ jijīviṣūṇāṁ tenālam iti
bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** sā madhurā gīr apy astu dūre,
guru-goṣṭhī-niyama-bandhanakatvam āpannābhir asmābhiḥ prasaṅgāntareṇāpi
jana-paramparā-prakhyāyamānam api tava caritāmṛtam api durlabham ity
āha---**tava kathāmṛtam** \[bhā.pu. 10.31.9\] iti \| tad ye **gṛṇanti
te**'pi asmabhyaṁ **bhūridā** jātāḥ \|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv evaṁ cet, tathaiva
kariṣyāmi, kṣaṇaṁ vilambaḥ kriyatām iti cet, tava kathāyāṁ pratītir
nāstīty āhuḥ---**tava kathāmṛtam** ity-ādi \| tava **kathā eva amṛtaṁ**
kathāmṛtam, na tu kāryam \| kathayā yayā tarpayasi, na tathā kāryeṇety
arthaḥ \| ata eva **tapta-jīvanaṁ** taptaṁ jīvanaṁ yasmāt \|
kāryāsambhavāt tathā kathayā jīvanaṁ taptam eva bhavati \| ataḥ
**kavibhiḥ** śāstra-kṛdbhir eva **īḍitam**, na tu premajñaiḥ \| ataḥ
**kalmaṣāpaham**, na tu hṛt-tāpa-ghnam \| ataḥ **śravaṇa-maṅgalaṁ**, na
tu cetaḥ-sukhadam, yataḥ **śrī-madena** aiśvarya-madena svācchandyena
**ātatam** \| atas tāṁ kathāṁ ye **bhuvi gṛṇanti, te bhūridā**
bhūri-cchedakāḥ, do\'vakhaṇḍane ity ākṣepaḥ \| atas tu tava kathā
tapta-jīvanaṁ kavibhiḥ stutaṁ kalmaṣāpaham ity-ādi stutyā
aprastuta-praśaṁsā[^283] \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu virahe daśamy-avasthāyā
avaśyaṁ bhāvitvena durnivāryatvāt prakārāntareṇāpi jīvanopāyaś
cintanīyaḥ ? iti cet svayam eva vicārya vadanti---**tava kathā** iti \|
evaṁ prārthanā-catuṣṭayaṁ durlabhaṁ matvā **tava kathāmṛtam** evāśriyata
ity āhuḥ \| virahe'smākaṁ **jīvanaṁ** nāsmad yan na sādhyaṁ kintu
tvat-kathāmṛta-sādhyam iti niścitaṁ, tava yathā śaktis tathā kathāyā api
śaktir iti kathotkarṣam āhuḥ \| kīdṛśaṁ kathāmṛtam ? **tapta-jīvanaṁ**
kāmādi-janaka-tāpa-taptān jīvayatīti \| viṣayiṇaḥ
kāmādi-viṣaya-vāsanā-śūnyān kṛtvā sva-niṣṭhān karoti \| kathāmrtasyāyam
eva svabhāvaḥ \| **kavibhir īḍitaṁ** kavibhiḥ jñāta-tattvabhir muktair
ity arthaḥ \| taiḥ sva-sevyatvena **īḍitaṁ** stutam \| tad uktaṁ
bhāṣyakṛdbhiḥ \"mumukṣu-sevyatvam āhuḥ\" \| **kalmaṣāpaham**
avidyā-rūpaṁ saṁsāra-bhūtaṁ kalmaṣaṁ pāpam apahanti, tathā \| tata eva
mukta-mumukṣu-viṣayi-sevyatvam uktvā, etat tri-pakṣa-vyatiriktānāṁ
śuddha-bhaktānāṁ sevyatvam āhuḥ **śravaṇa-maṅgalaṁ** nānyat teṣāṁ kiñcit
sādhyam astīti bhāvaḥ \| svataḥ parama-puruṣārthatvam āhuḥ \| **śrīmat**
bhakti-lakṣmī-sampādakam ity arthaḥ \| **ātataṁ** vaikuṇṭha-paryantaṁ
vyāptam ity arthaḥ \| vaikuṇṭhe'pi kathāmṛtasyaiva sevyatva-śravaṇāt
**bhuvi** iti alabhya-lābhoktiḥ, ye **gṛṇanti** kathayanti, **te janāḥ
bhūri-dātāraḥ** sarvasvaṁ dadātīti \|

yad vā, prasiddha-deva-bhogyād amṛtād utkarṣam āhuḥ---**kathāmṛtaṁ
tapta-jīvanam** ity-ādi,

ācāryair vyākṛtatvāt \| yad vā, virahiṇīnām asmākaṁ **kathāmṛtaṁ**
vaiparītyena sphurati, tathāhuḥ candra-candanādīnāṁ sarva-janān
apratītyā śaityahetubhūtānām asmad anubhavet \| tāpa-hetutva-sphūrteḥ \|
tathā kathāmṛtasya anyeṣāṁ maraṇa-nivartakam api asmākaṁ **kathā** eva
**mṛtaṁ** maraṇaṁ, tac-chravaṇe maraṇasya sannihitatvāt \|
**tapta-jīvanam** anyeṣāṁ saṁsāra-tāpa-taptānāṁ jīvanam āpyāyana-karam
\| asmākaṁ tad-vaiparītyena **tapteṣv** asmac-citteṣu **jīvanaṁ** jalam
iva nikṣiptaṁ yathā tapta-taile nikṣiptaṁ jalaṁ jvālādhikyaṁ karoti,
tathāsmac-citteṣu jvālādhikye hetuḥ **kathā mṛtam** eva \|

punaḥ kīdṛk ? **kavibhir īḍitaṁ** stutam asad-guṇāropaḥ stutiḥ, kavīnāṁ
nāradādīnāṁ tathātvena pratīteḥ \| **kalmaṣāpahaṁ**
prāyaścittādhikāriṇāṁ pāpa-haratvena pratītānāṁ pāpasya phalaṁ duḥkhaṁ
kathāmṛta-sevane'pi nāsmākaṁ duḥkha-nivṛttir dṛśyate \| ato vayaṁ
nādhikāriṇya ity arthaḥ \| yad vā, tyāgenaike amṛtatvam ānaśuḥ
\[ma.nā.u. 12.14\] iti śruti-balāt pati-putrādi-saṅga-parityāgenāgatānāṁ
nāsmākaṁ pāpa-sambandha-gandho'pi \| ataḥ prāyaścittānādhikṛtāḥ \|
prāyaścittatvena na śroṣyāma iti bhāvaḥ \|

**śravaṇa-maṅgalaṁ** śravaṇa-mātreṇa maṅgalam, artha-vāda-rūpatvena
sukha-janakam, pariṇāmato'maṅgalam eva duḥkha-janakatvāt \| kathāmṛtasya
svarūpataś cet sukhātmakaṁ syāt putra-janya-śravaṇavat, tarhi asmān eva
pratītam abhaviṣyad iti \| asmākaṁ tad-vaiparītyena
saubhāgya-hāni-darśanādiḥ \| yad vā, **śrīmadbhiḥ** lakṣmī-sampannair
**ātataṁ** vistṛtaṁ, vayaṁ tu niṣkiñcanā ato daśamy-avasthā-sambhavāt
prāg eva śuśrūṣayālam iti \| evaṁ-bhūtaṁ kathāmṛtaṁ **bhuvi**
vṛndāvana-bhūmau **ātataṁ** gītālāpādibhir visṛtaṁ yathā bhavati, tathā
ye **gṛṇanti** kathayanti, **te janā bhūridā** bahu-dātāraḥ, na tu
pātrāpātra-vicāravantaḥ \| yat kiñcid dadātīty arthaḥ \| yad vā,
**abhūridājanāḥ**, abhūridāś ca te ajanāś ca \| abhūridā alpadā
utpatti-rahitā bhavantv iti sāṅguli-bhañja-śāpa iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-kartṛka-kathāyāḥ
mādhurya-mahimā kair vācyaḥ ? tvat-sambandhi-kathā anya-vaktṛkāpy
amṛta-dvayāt svādvī śreṣṭhā cety āhuḥ---**tava** iti \| **tava kathā**
eva **amṛtaṁ** \| kena sādharmyeṇa ? **taptān** mahā-rogādi-santaptān
saṁsāra-taptāṁś ca **jīvayati** iti tat tvad-viraha-taptāṁś ca
jīvayatīti svargīyān mokṣa-rūpāc cāmṛtād ādhikyaṁ ca \| **kavibhir**
dhruva-prahlādādibhiḥ yā nirvṛtis tanu-bhṛtām ity-ādi-padyair **īḍitam**
\| anyad amṛta-dvayaṁ---sā brahmaṇi sva-mahimany api nātha mā bhūt, kiṁ
tv antakāsi-lulitāt patatāṁ vimānāt \[bhā.pu. 4.9.10\] ity-ādy-uktibhir
na rocitam \|

**kalmaṣāṇi** prārabdha-paryantāni pāpāny **apaharanti**, svargīyāmṛtaṁ
tu tāni na hanti, kāmādi-vardhakatvāt pratyuta tāny utpādayaty eva \|
mokṣāmṛtam api prārabdha-pāpaṁ na hanti, śravaṇenaiva svādyamānatvād
abhīṣṭa-sādhakatvāc ca **maṅgalaṁ,** tad dvayaṁ tu naivam-bhūtam \|
**śrīmat** prema-paryanta-sampatti-pradam **ātataṁ** pratikṣaṇam eva
vaktṛbhir vistṛtam, tad ubhayaṁ tu na tathā \| ye **gṛṇanti**
kīrtayanti, **ta** eva **bhūri** bahutaraṁ **dadati,** tebhyaḥ sarvasvaṁ
dadānā api tat pariśodhayituṁ na ksamanta iti bhāvaḥ \|

yad vā, tava gīs tadaiva madhurā yadi tvad-darśana-sahitā syāt, anyathā
tu mahānartha-karīty āhuḥ \| tava **kathā** eva **mṛtaṁ** maraṇa-kāraṇam
ity arthaḥ \| kutaḥ ? **taptaṁ jīvanaṁ** yataḥ, tapta-tailādau jalam
iveti śleṣaḥ \|

nanu tarhi kathaṁ purāṇādiṣu ślāghyate ? tatrāhuḥ---**kavibhir**
vyāsādibhir **īḍitaṁ,** kavīnāṁ varṇana-mātra-svabhāvena tasyāpi
varṇanād iti bhāvaḥ \| **kalmaṣāpaham** iti duḥkha-bhogena prācīnaṁ
kalmaṣaṁ naśyaty eveti bhāvaḥ \| loka-kartṛka-**śravaṇena** eva
**maṅgalaṁ** svastyayana-vināśo yasya tat \| yadi **janāḥ** sudhiyas
tac-chravaṇa-pariṇāmaṁ duḥkhaṁ vicārya na tat śroṣyanti tadā tad api
naṅkṣyanty eveti bhāvaḥ \| **śrī-madair** dhana-madāndhair janair eva
lokā mriyantām ity abhilaṣya dhana-vyayenāpy **ātataṁ** deśe deśe grāme
grāme purāṇa-vācakān saṁsthāpya vistāritam \| ata eva **bhuvi** ye
**gṛṇanti,** **te bhūridāḥ** bhūrīn śrotṛ-lokān dyanti khaṇḍayanti
mārayanti \| tasmāt te kathā-jālaṁ vitatya saumyā ivopaviṣṭā
manuṣya-mārakād vyādhād apy adhikā dūrata eva sudhībhir upekṣyā eveti
bhāvaḥ \| yad vakṣyate yad-anucarita-līlā- \[bhā.pu. 10.47.18\] ity-ādi
\| vastutaḥ kathāyāḥ kathakasya ca sarvotkarṣa-vyañjikeyaṁ
vyāja-stutiḥ[^284] \|\|9\|\|

**\...**

\|\| 10.31.10 \|\|

prahasitaṁ priya prema-vīkṣaṇaṁ

viharaṇaṁ ca te dhyāna-maṅgalam \|

rahasi saṁvido yā hṛdi-spṛśaḥ

kuhaka no manaḥ kṣobhayanti hi \|\|

**śrīdhara-svāmī (bhāvārtha-dīpikā) :** nanu mat-kathā-śravaṇenaiva
nirvṛtā bhavata, kiṁ mad-darśanena ? na, tvad-vilāsa-kṣubhita-cittā
vayam, tatrāpi śāntiṁ na vindāma ity āhuḥ---**prahasitam** iti \| he
**priya**, **kuhaka** kapaṭa, **saṁvidaḥ** saṅketa-narmāṇi \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kathā-śrāviṇāṁ kiṁ
darśanena ? ity āśaṅkate---*nanv* iti \| *nirvṛtāḥ* jātānandāḥ \|
*tatrāpi* kathā-śrutāv api \|

> **saṁvid** yuddhe pratijñāyāṁ saṅketācāra-narmasu \|
>
> sambhāṣaṇe kriyākāre vijñāne toṣaṇe'pi ca \|\| iti kośāt \|

**rahasi saṁvidaḥ** \"sarvopekṣayā bhavatīnām iṣṭam avaśyaṁ
sādhayiṣyāmi\" ity evaṁ-rūpāḥ \| **kuhaka** iti svoktasyānyathā-karaṇāt,
asmad-upekṣayā sarvatra kāpaṭya-paryavasānāc ca \|\|10\|\|

---------------------------------------------------------------------------------------------------------------------

**kaivalya-dīpikā : prahasitam** iti \| **dhyānaṁ maṅgalam** cintyamānaṁ
sukhāvaham ity arthaḥ \| **rahasi saṁvida** ekānte pratiśrutāni \|
**hṛdi-spṛśo** hṛdayaṅgamāḥ \| **kuhaka** ! kapaṭin ! anyathoktam
anyathā karotīti kuhakatvam \| atra ha-kāro dvitīyaḥ \|\|10\|\|
\[mu.pha. 12.30\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na kevalaṁ kathaiva
tādṛśī, anyac cety anyā āhuḥ---**prahasitam** ity-ādi \| yata etāny api
**kṣobhayanty** eva \| **hir** evārthaḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu nirbuddhayas tathāpy
auṣadhavad balān mat-kathāṁ mithaḥ sevadhvam ity āhuḥ \| yad vā, āśayāpi
ciraṁ jīvituṁ na śaknuma ity āhuḥ---prahasitam iti \| bhāve ktaḥ \|
**pra**kṛṣṭaṁ **hasitaṁ** śuddha-bhavena smitam ity arthaḥ \| **premṇā
vīkṣitam** \| **viharaṇaṁ** krīḍā \| **te** ity asya prahasitādibhiḥ
sarvair apy anvayaḥ \|

**dhyāna**-mātreṇāpi **maṅgalaṁ** sukha-karam \| yad vā,
**dhyāna-maṅgalaṁ** śubhāvahaṁ sukhena prema-dhyāna-sampādakam ity
arthaḥ \| etac ca trayāṇām api viśeṣaṇam \| ata evoktaṁ
śrī-kapila-devena---dhyānāyanaṁ prahasitaṁ[^285] \[bhā.pu. 3.28.33\]
ity-ādi \| **hṛdi-spṛśo** hṛdayaṅgamāḥ \| yad vā, smaraṇa-patha-mātraṁ
gacchantyo'pi satyo yāḥ **saṁvidaḥ,** tāḥ sarvā eveti tāsāṁ sarvāsāṁ
hṛt-spṛktvaṁ kṣobhaṇatvaṁ cābhipretam \| **kṣobhayanti** kāmenākulayanti
\|

**saṁvida** ity asyāntike ayuktatvena, tasyaiva viśeṣaṇatve'pi
**hṛdi-spṛśa** iti sarvāntyatvād vacana-vipariṇāmena sarvair api yojyam
\| tatrādya-dvaya-prāyo bhāvatvān mānasam \| **prahasitasya**
śuddha-bhāva-janyatvāt \| **premṇaś** ca mano-vṛtti-viśeṣe sphūrteḥ \|
**viharaṇaṁ** prāyo daihikaṁ tān vidaś ca vācikya ity evaṁ trividhā
ceṣṭoktā \| teṣāṁ ca **kṣobhane** yathottaraṁ śraiṣṭhyam ūhyam \| **hi**
niścitam \| kṣobhaṇe hetuḥ---he **priya** iti \| anyathā kṣobhaṇāśaktiḥ
\| evaṁ tvad-eka-priyatvena vayaṁ sadā manaḥ-kṣobha-duḥkhaṁ labhāmahe,
tvaṁ cāsmān bata vañcayasa evety āśayena sambodhayanti---he **kuhaka**
iti \| anyat tair vyākhyātam \|

yad vā, priya-jane **prema** tad-darśanādi-mātreṇa pulakādi-lakṣaṇam,
**vīkṣitaṁ** **vi**śeṣeṇa prema-smitādinā īkṣitam \| **dhyānaṁ**
priya-janasya cintā, tad eva **maṅgalam**, asmākam āśālambanādi-hetutvāt
\| **saṁvidaḥ** pratiśrutāni sarvāpekṣayā bhavatīnām iṣṭam avaśyam eva
sampādyam ity-ādi-lakṣaṇāni svoktasyānyathā-karaṇāt
tathādhunāsmad-upekṣayā tatra tatra sarvatraiva kāpaṭya-paryavasānāc ca
**kuhaka** iti \|

athavā, nanu strīṇāṁ tatrāpi sādhvīnāṁ dhairyam upapadyeta ? iti cet,
tatra sa-prema-vikāraṁ sa-dainyaṁ cāhuḥ---**prahasitam** iti \|
**kṣobhayanti** dhairyaṁ haranti, tat-tat-smaraṇād adhunāpi yaj jīvema
\| etad eva naḥ parama-dhairyaṁ viddhīti bhāvaḥ \| anyat samānam
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra prathame'rthe \| nanu
vicāra-lubdhāḥ durlabhe mayi katham etāvantam anurāgaṁ kurudhve ? yadi
kuruta, tadā mat-kathā-śravaṇenaiva nirvṛtā bhavata ity-ādikam āśaṅkya
tenānirvṛtau tasyaiva pūrvānurāga-mayaṁ caritaṁ dūṣayanti tribhiḥ \|
āśayāpi ciraṁ jīvituṁ na śaknuma ity āhuḥ---**prahasitam** iti \| bhāve
ktaḥ \| \"vīkṣitam\" iti tu kvacit pāṭhaḥ \|

prathamataḥ **prahasitaṁ** tāsāṁ darśana-mātreṇa bhāvollāsāt prakṛṣṭaṁ
sahaja-smitāt kiñcid udbhaṭaṁ hasitam \| kīdṛśam ? tataḥ **premṇā
vīkṣitaṁ** yatra tādṛśam \| tato **viharaṇaṁ** sakhibhiḥ
saha-krīḍā-viśeṣaḥ \| tac ca kīdṛśam ? **dhyāne maṅgalaṁ**
tad-anucintane āśā-bandha-kārakaṁ nija-bhāvābhivyañjanāmayatvāt \| tataś
ca **rahasi saṁvidaḥ**, dūrataḥ svayaṁ nirjane gatvā veṇv-ādinā
narmoktayaḥ \| tāś ca kīdṛśyaḥ ? **yā hṛdi spṛśo** hṛdayaṅgamā iti
sarvato'ntaraṅgatvaṁ darśitam \| yac-chabdo'tra camatkāra-viśeṣārthaḥ \|
tato liṅga-vibhakti-vipariṇāmeṇa pūrva-pūrvatrāpy anuṣañjanīyaḥ \| teṣu
yathottaraṁ śraiṣṭhyam \|

**kuhaka** iti \| udarke duḥkhamayatvāt, tad-uccatara-kuhakānām ayam
eveti bhāvaḥ \| **na** iti tatra bahūnām anubhavaṁ pramāṇayanti \|
**kṣobhayanti** ākulayanti \| **hi** niścitaṁ \| kṣobhaṇe
hetuḥ---**priya !** he lobhanety arthaḥ \| evaṁ tvad-eka-priyatvena
vayaṁ sadā manaḥ-kṣobha-duḥkhaṁ labhāmahe, tvaṁ punar asmān bata
vañcayasa ity āśayena ca sambodhayanti---he **kuhaka** iti \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (prīti-sandarbhaḥ 292) :** \[guṇoddīpana-prasaṅge
abhivyakta-bhāvatvam\] **saṁvidaḥ** saṅketa-narmāṇi \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalaṁ kathaiva tādṛśī,
prahasitādikaṁ ca tava yad anyat, tad api no manaḥ-kṣobhakam ity
āhuḥ---**prahasitam** ity-ādi \| he **priya** ! **te** tava
**prahasitaṁ** prahāsaḥ, **viharaṇaṁ** vihāraḥ, **rahasi saṁvidaḥ**
vijana-saṁvādā **hi** niścitaṁ **manaḥ kṣobhayanti** \| pūrvaṁ
manaḥ-sukhadatvena jñātāny āsan, samprati tad anyathā-bhāvān
manaḥ-kṣobhakāṇy eva sarvāṇi jātānīti vākyārthaḥ \| trayāṇāṁ trīṇi
viśeṣaṇāni \| **prahasitaṁ** kīdṛśam ? **prema**-yuktaṁ vīkṣaṇaṁ yatra
\| **viharaṇaṁ** kīdṛśam ? **dhyāna-maṅgalaṁ** dhyānasyaiva maṅgalam, na
tu dhyātuḥ, manaḥ-kṣobhakatvāt \| **saṁvidaḥ** kīdṛśyaḥ ? **hṛdi-spṛśo**
marma-spṛśaḥ \| yatas tvaṁ kuhakatvena kāpaṭyavattvena prasiddho\'sīti
yogyaṁ sambodhanam---he **kuhaka** ! kāpaṭya-paṭo ! ato yuktam evoktaṁ
tava kathāmṛtaṁ tapta-jīvanam \[9\] ity-ādi \|\|10\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kathāmṛta-sevane
dṛśānusandhāne tyāgārhatvaṁ viniścitya tad-uparame'pi sadya eva maraṇaṁ
sambhāvya ubhayato vyākula-cittāḥ svāntasya pīḍāṁ dainyena
nivedayanti---**prahasitam** iti \| he **priya** ! tavaitāni
**no**'smākaṁ **manaḥ kṣobhayanti** \| pūrvaṁ
maṅgalāspadatvenānubhūtani, tata eva **dhyānāni** idānīṁ tirodhānāny
etāny eva manaḥ-kṣobha-karāṇi bhavanti \| ata eva āśayāni ciraṁ jīvataya
sāmpratam iti \| he priyeti sambodhanenaiva jñāpyate \| smṛta-mātrasya
tava sambandhasya kṣobha-janakatve'pi tad-vismṛtā sva-kṛti-sādhyatvā
niścitya iti **prahasitaṁ** prathama-darśane jāte bhāvocchalanāt
sāhajika-smitād udriktaṁ hasitaṁ, tataḥ **prema-vīkṣaṇaṁ** \|
prema-lakṣaṇaṁ rasārṇave---sa premā bheda-rahitaṁ yūnor yad
bhāva-bandhanaṁ \[ra.su.ā. 2.258\] iti \| bhāva-garbhaṁ vīkṣaṇam
avalokanaṁ **viharaṇaṁ** vihāraḥ krīḍeti yāvat \| krīḍā tu
svakīya-sāpekṣā tatra vayam eva svakīyā iti \| kīdṛśam ?
**dhyāna-maṅgalam** \| dhyāna-mātreṇa maṅgalaṁ sukha-pradam \| kiṁ punar
anubhave \| **maṅgalam** iti trayāṇāṁ viśeṣaṇam \| **rahasi** nirjane
sthale **saṁvido** narmoktayaḥ krauñca-bandhādy-abhijñāna-rūpāḥ \|
**hṛdi-spṛśo** hṛdayaṅgamā asmad-anuguṇās tadā jātā \| adhunā
tavādarśane **manaḥ kṣobhayanti** dhairya-cyutiṁ kārayanti \|
uttarottaraṁ caturṇāṁ kṣobha-hetutvaṁ sūcitam \| he **kuhaka** ! he
kapaṭa ! iti sambodhanenaitat-sūcite \| pūrvaṁ prahasitādinā viśvāsaṁ
janayitvā idānīm upekṣayā nairāśyaṁ janayan kāmāṅkure'smān vyākulayan
padyam abhivyañjayasīti \| tava darśane ye sukha-hetavo jātās ta
evādarśane duḥkha-hetavo jātāḥ, ta evādarśane duḥkha-hetavo bhavanti \|
tava sambandha-mātram āyatyāṁ duḥkha-hetur ato ye tava sambandha-rahitāḥ
sva-manaḥ sukhino nānye yathā vayam iti bhāvaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmākaṁ tu tvad-darśanaṁ
vinā tvat-sambandha-vastu-mātram atiduḥkhadam ity āhuḥ---**prahasitam**
iti \| **viharaṇaṁ** samprayogaḥ \| yāś ca **saṁvidaḥ** saṁlāpa-narmāṇi
**hṛdi-spṛśa** iti duḥkhadatvād vismartum iṣṭā api na vismartuṁ śakyanta
iti bhāvaḥ \| **dhyānena** api **maṅgalaṁ** parama-sukhadam iti caturṇām
api viśeṣaṇaṁ manaḥ kṣobhayanti vyākulayanti \| etāni manasi praviśya
sadyaḥ sukhaṁ dattvā tad-dvitīya-kṣaṇa eva mahā-duḥkhaṁ dadati, ata eva
he **kuhaka**! kuhaka-datta-baṭakāny api sadyaḥ parama-svādūny apy
āyatyāṁ parama-dāhakāni prāṇa-ghātakānīty arthaḥ \|\|10\|\|

**\...**

\|\| 10.31.11 \|\|

calasi yad vrajāc cārayan paśūn

nalina-sundaraṁ nātha te padam \|

śila-tṛṇāṅkuraiḥ sīdatīti naḥ

kalilatāṁ manaḥ kānta gacchati \|\|

**śrīdhara-svāmī (bhāvārtha-dīpikā) :** kiṁ ca, tvayi vayam
atipremārdra-cittās tvaṁ punar asmāsu kena hetunā kapaṭam ācarasi ? ity
āhuḥ śloka-dvayena---**calasi** iti \| he **nātha** ! he **kānta** !
**yat** yadā **vrajāc calasi paśūṁś cārayan,** tadā tan
**nalina-sundaraṁ** komalaṁ **te padaṁ** **śilaiḥ** kaṇiśais **tṛṇair
aṅkuraiś** ca **sīdati** kliśyed iti **no manaḥ kalilatām** asvāsthyaṁ
**gacchati** prāpnoti \| evaṁbhūtās tvad-duḥkha-śaṅkita-cittā vayam
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upālambham āhuḥ---*kiṁ ca*
iti \| kaḥ ka-kāro'nte yasya, sa **kāntaḥ** śukaḥ \| sa yathā phalādi
gṛhītvā kṣaṇena netre parivartayati, tvam api tathāsmān
veṇu-dhvaninātrāhūya darśana-rasam apīya gataḥ \| yad vā, **kānto**
bakaḥ \| sa yathā sva-kārya-karaṇe sādhur ivāste, tathā tvam api \| yad
vā, **kānto**'ntakaḥ \| sa yathā sādhūn asādhūṁś ca sarvan aviśeṣeṇa
mārayati, tathā tvam asmān iti \| yad vā, **kāntaḥ** kākaḥ \| sa yathā
yo'smāy annādy arpayati, tasyaivopari malam utsṛjati, tathā vayaṁ tvayā
sahātiprītikarāḥ, tvam asmān evaṁ rodayasīti bhāvaḥ \| yad vā,
**kāntaḥ** kaṅkaḥ \| sa yathā mṛtān mārayati, tathā tvam asmān
anaṅga-māritā mārayasīti \| yad vā, **kāntaś** cātakaḥ \| sa yathā
svāty-ambu pītvā punar meghaṁ na sevate, tathā tvaṁ sva-kāryaṁ
kṛtvāsmāṁs tyajasīti \| kiṁ bahunā \|\|11\|\| \[*ataḥ paraṁ
viśvanāthaḥ.*\]

---------------------------------------------------------------------------------------------------------------------

**kaivalya-dīpikā : calasi** iti \| **nalina-sundaraṁ** kamalavat
komalam \| **śilaiḥ** kaṇiśa-khaṇḍaiḥ \| **kalilatām** adhairyam \| atra
la-kāro dvitīyaḥ \|\|11\|\| \[mu.pha. 12.31\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tvam evāsmāsu nirdayaḥ
\| kadācid asmākaṁ doṣam api paśyasi, anyathā katham atyākṣīḥ ? vayaṁ tu
na tathā, tvad-gata-premṇaivāharniśaṁ dunuma ity aparā āhuḥ---**calasi**
ity-ādi \| tasmāt tvaṁ paśupa eva, yad asmākaṁ **manaḥ kalilatāṁ**
nāvagacchasi \| kathaṁ nāvagamyate ? tatrāha---**nalina-sundaraṁ te
padaṁ śila-tṛṇāṅkuraiḥ** **sīdati** ity aho kaṣṭam iti bhāvaḥ \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vrajād** iti \| tataś
calanam ārabhyāgamana-paryantam eva **kalilatā** sūcitā \| vraje
tad-avasādānutpattiś coktā, svayaṁ tābhis tac-chodhanāt \| **paśūṁś
cārayann** iti vividhānām anantānāṁ teṣāṁ cāraṇārthaṁ
vartma-parityāgenetas tato bhramaṇāc **chilādibhir** avasādaḥ
sambhāvitaḥ \| tathā paśutayā nirbuddhitvena te
tvat-pādābja-durgama-pathe'pi bata bhramantīti śleṣeṇa sūcitam \|
**padam** ity ekatve\'pi dvitvam āyāty eveti pūrva-likhitam eva \|
tathāpy atrārtho'yaṁ jñeyaḥ---ekam api, kim uta dvayam iti
go-cāraṇa-pradeśasya prāyo ghana-mṛdu-tṛṇa-mayatvena
bhū-tala-varti-śarkarā-karkarādeḥ samparkābhāvāt tan noktam,
ajhilli-kaṇṭaka-vanaṁ \[ha.vaṁ. 2.8.23\] ity-ādi-hari-vaṁśokteḥ \|
sarvatra kaṇṭakābhāva eva haridāsa-varyeṇa giri-rājena śrī-govardhanena
tat-pārśva-varti-tad-anuga-giri-vargeṇa ca sva-śilānāṁ
śrī-pādābja-nyāsa-pade navanītāyamānatva-sampādanāt tā apy atra noktāḥ
\| **nātha** ! he vrajeśvareti tat tavāyuktam iveti \| **kānta** iti
asmat-komala-kara-spṛśyam eva tad iti prema-sambodhana-dvayam \|
kalilatāyā hetu-viśeṣaḥ, tenādhika-kalilatāpi sūcitā \|

yad vā, **nātha**tvena sarveṣāṁ vraja-janānāṁ, **kānta**tvena ca
viśeṣato'smākam iti bhāvaḥ \| yad vā, **nātha** evaṁ priya-janopatāpaka
!

nanu vivekinyas tarhi avasāda-hetu-mad-viṣayaka-cintā tyajyatām ?
tatrāhuḥ---**kānta** iti \| priya-jana-cintāyā viveke'py aparihāryatvāt
iti bhāvaḥ \| yad vā, **kalilatā**-gamane hetuḥ---**nātha** ! he
prāṇeśvara ! iti\|

nanu---

> yāvataḥ kurute jantuḥ sambandhān manasaḥ priyān \|
>
> tāvanto'sya nikhanyante hṛdaye śoka-śaṅkavaḥ \|\| \[hitopadeśa 4.78\]

ity-ādi-vacanena prīter doṣatva-pratipādanāt prītir eva nirasyatām \|
tatrāhuḥ---**kānta** ! he manohareti \| alam ativistareṇa \| anyat tair
vyākhyātam \|

yad vā, **sīdati** vyathata iti \| etac-cintayā kalilatāṁ kaiva yam iti
\| ato vana-bhramaṇaṁ vihāyātra drutam ehīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca bhavatā kṣobha-dānaṁ
saṁyoga-viyogayor aviśeṣam eva, na tu kādācitkam ity āhuḥ---**calasi**
iti dvābhyām \| **vrajād** iti \| tataś calanam ārabhyāgamana-paryantena
**kalilatā** sūcitā \| **paśūṁś cārayann** iti vividhānām anantānāṁ
teṣāṁ cāraṇārthaṁ vartma-parityāgenetas tato bhramaṇāc **chilādibhir**
avasādaḥ sambhāvitaḥ \| tathā paśutayā nirbuddhitvena te
tvat-pādābja-durgama-pathe'pi bata bhramantīti śleṣeṇa sūcitam \|
**śila**-patita-sa-śṛṅga-vanya-dhānyādikam \| ajhilli-kaṇṭaka-vanaṁ
\[ha.vaṁ. 2.8.23\] ity-ādi-hari-vaṁśokteḥ \| sarvatra kaṇṭakābhāvāt na
tad-ullekhaḥ \| **nātha** ! he vrajeśvara ! iti tat tavāyuktam iveti,
**kānta** iti asmat-komala-kara-spṛśyam eva tad iti
prema-sambodhana-dvayam \| kalilatāyā hetu-viśeṣaḥ \| yad vā,
**nātha**tvena sarveṣāṁ vraja-janānāṁ, **kānta**tvena ca viśeṣato'smākam
iti bhāvaḥ \| yad vā, **nātha** evaṁ priya-janopatāpaka !

nanu vivekinyas tarhi avasāda-hetu-mad-viṣayaka-cintā tyajyatām ?
tatrāhuḥ---**kānta** iti \| priya-jana-cintāyā viveke'py aparihāryatvāt
\| yad vā, kalilatā-gamane hetuḥ---**nātha** ! he prāṇeśvara ! iti\|

nanu---

> yāvataḥ kurute jantuḥ sambandhān manasaḥ priyān \|
>
> tāvanto'sya nikhanyante hṛdaye śoka-śaṅkavaḥ \|\| \[hitopadeśa 4.78\]

ity-ādi-vacanena prīter doṣatva-pratipādanāt prītir eva nirasyatāṁ ?
tatrāhuḥ---**mano gacchati** iti\| saṅkalpa-mātrātmakaṁ tan nāsmākaṁ
buddhi-vṛttiṁ vivekam apekṣata iti bhāvaḥ\|

nanu **mano**'pi yuṣmākam evety āśaṅkya tasyāpi na doṣa ity
āhuḥ---**kānta** ! he manohara iti \| aho vana-bhramaṇaṁ vihāyātra
drutam ehīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalam idānīm eva vane
samānīya naḥ kadarthayasi, tava vihāro\'smākaṁ kṣobhaka evāsīd ity
āhuḥ---**calasi** ity-ādi \| he **nātha** ! **yad vrajāt** **paśūn
cārayan** cārayituṁ **calasi**, tatra **te** tava **nalinād** api
**sundaraṁ padaṁ** **śila-tṛṇāṅkuraiḥ sīdati** iti kṛtvā **no**\'smākaṁ
**manaḥ kalilatāṁ** duḥkha-gahana-bhāvaṁ he **kānta gacchati** \| ataḥ
sādhūktaṁ--- **dhyāna-maṅgalaṁ** dhyānasyaiva maṅgalam yasya, tat tathā,
na tu dhyātur maṅgalam \[10.31.10 bṛ.kra.saṁ.\] iti \|\|11\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ svabhāvatas tava
kṣobha-dātṛtve nirṇīte'pi sneha-vaśāt tvad-aniṣṭāśaṅkā-vyākula-cittā
vayaṁ \| tvaṁ tv asmad-aniṣṭā-bandha-nirasanena taṭasthatām avalambase,
nyāyato virodha-prākaṭyāt iti \| **calasi** iti \| **vrajāt** **yad**
yadā **paśūn** gāś **cārayan** vṛndāvana-pradeśeṣu sañcārayituṁ
**calasi**, tadā **nalina-sundaraṁ** nalinād api sundaraṁ subhagaṁ
komalaṁ ca **te** tava **padam** \|

he **nātha** ! vraja-rāja-putratvāt \| yad vā, nāthate yācyate'smābhir
iti he **nātha** ! yad vā, nāthase priya-janān anusantāpayasi \|

**śila-tṛṇāṅkuraiḥ** śilā sūṣma-pāṣāṇa-kaṇaśaḥ tṛṇāni darbhādinām
aṅkurāḥ, etair atiparuṣais tīkṣṇaiḥ **sīdati** khidyatīti matvā **no
manaḥ kalilatāṁ** vyākulatāṁ **gacchati** prāpnoti \| vastutas tu tathā
vṛndāvana-pradeśasya komalatvena sukha-pradatvaṁ prasiddheḥ \|
anyathopānat-parityāgena sañcaraṇaṁ kathaṁ bhavet ? iti \| tathāpi
snehasyāyam eva svabhāvaḥ---kim api kalpanayā mano vyākulayanti \| tava
tu asmākaṁ vāstave duḥkhe vidyamāne'pi audāsīnyam iti citram \|

**vrajād** iti prātar ārabhya sāyaṁ-kāla-paryantaṁ kheda-sambhāvaneti \|
**paśūṁś cārayann** iti \| asmat-praveśa-yogye gavāṁ cāraṇam iti serṣyaṁ
vacanam \| **paśūn** iti buddhi-śūnyam tena mārga-tyāga-pūrvakaṁ
ghana-tṛṇamaya-pradeśa-sañcāraṇena khedāsphuraṇaṁ teṣām iti he **kānta
!** iti yadyapi tvam asmad-ārti-nirasanena samartho'si, tathāpy
audāsīnyam avalambituṁ na śaknumaḥ\| yatas tv asmac-citteṣu
komala-kara-saṁvāhyatvena avamāsase \[avamanyase?\] iti tātparyam \|
**nātha** iti **kānta** iti sambodhana-dvayena
nija-manaḥ-pīḍā-parākāṣṭhā sūciteti \| ataś ciraṁ dṛg-gocare pradeśe
paribhramaṇenālam iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvaṁ kevalam
adhunaiva duḥkhayasi, api tv anyad api, svam api duḥkhayitvā asmabhyaṁ
duḥkhaṁ dātuṁ yatase ity āhuḥ---**calasi** iti \| **yat** yadā tadā
**nalinād** api **sundaraṁ** sukumāraṁ **śilaiḥ** kaṇiśaiḥ **tṛṇair
aṅkuraiś** ca **sīdati** kliśyed iti sambhāvya **manaḥ kalilatām**
asvāsthyaṁ prāpnoti \|

yad vā, kaliṁ kalahaṁ lāti gṛhṇātīti kalilaṁ**,** tad-bhāvaḥ
**kalilatām**, tām asmābhir eva sahāsman-**manaḥ** kalahaṁ karotīty
arthaḥ \| sa ca kalir yathā---

\"are manaḥ ! sa yadi vane bhramaṇāt khidyati, tadā vrajān niḥsṛtya
nityam eva tatraiva kiṁ yāti ? atas tvaṁ kim iti vṛthā khidyasi ?\"

\"ayi nirbuddhayo gopālikāḥ ! tasya caraṇa-tala-dvayaṁ sthala-kamalād
api sukumāraṁ bhavati \| evaṁ vane ca śila-tṛṇāṅkura-śarkarāḥ santy eva
\| kathaṁ pīḍā na syāt ?\"

\"are mugdhāḥ ! sa sukomala-bāluke pathi pathy eva bhramati \|\"

\"ayi nirvivekāḥ ! gāvaḥ kiṁ pathi pathy eva ghāsaṁ caranti ?\"

\"are premāndha! sa cakṣuṣmān śila-tṛṇādy-upari kathaṁ pādāv arpayet ?\"

\"ayi prema-gandhenāpi rahitāḥ ! yady āvega-vaśād bhramād vā tad-upari
pādaḥ patet, tadā kiṁ syāt ?\"

\"bho bhrātaś cetaḥ ! satyaṁ brūṣe \| etāvad duḥkham anubhavitum eva
jīvantyo vidhātrā vayaṁ sṛṣṭāḥ\|\"

\"bho duḥkhinyaḥ ! khalu jīvata yūyam, ahaṁ tu yuṣmat-prāṇaiḥ sārdhaṁ
yuṣmad-dehebhyo niḥsṛtyādhunaiva yāmi\" iti \|\|11\|\|

**\...**

\|\| 10.31.12 \|\|

dina-parikṣaye nīla-kuntalair

vanaruhānanaṁ bibhrad āvṛtam \|

ghana[^286]-rajasvalaṁ darśayan muhur[^287]

manasi naḥ smaraṁ vīra yacchasi \|\|

**śrīdhara-svāmī (bhāvārtha-dīpikā) :** tvaṁ tu **dina-parikṣaye**
sāyaṁ-kāle **nīla-kuntalair āvṛtaṁ ghana-rajasvalaṁ** go-rajaś-churitaṁ
**vanaruhānanam** ali-mālā-kula-parāga-cchurita-padma-tulyam **ānanaṁ**
**bibhrat** \| tac ca **muhur** muhur **darśayan** **no manasi** kevalaṁ
**smaraṁ**[^288] **yacchasy** arpayasi \| na tu saṅgaṁ dadāsīti kapaṭas
tvam iti bhāvaḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tac ca* ānanam \| *iti
bhāva* iti---kuhakānām auparika-premā bhavati, na tv āntara ity
abhiprāyaḥ \| atraiva **vīra**tvaṁ nānyatrety abhiprāyaḥ \|\|12\|\|

---------------------------------------------------------------------------------------------------------------------

**kaivalya-dīpikā : dina-** iti \| **kuntalair** **āvṛtam** \| **ghano
rajo** **bibhrat** **svalaṁ** suṣṭhu bhūṣaṇam \| kīdṛśam ?
**vanaruhānanaṁ** kamalavan mukhaṁ **darśayan** **smaraṁ** paraṁ
**yacchasi** \| dhanaṁ go-dhanam \| bhīmādvat pūrva-pada-lopaḥ \| atra
na-kāro dvitīyaḥ \|\|12\|\| \[mu.pha. 12.32\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ vrajād
vana-gamanāvadhi sarvam eva dinaṁ dunumaḥ, tatra ca yad ārād vrajam
āyāsi, tadā vā taṁ santāpaṁ harasi, nāpi tathā pratyuta prakārāntareṇa
santapasy eva ity anyā āhuḥ---**dina-parikṣaye** ity-ādi \| he **vīra**
! sarva-samartha ! **dina-parikṣaye** vrajāgamana-samaye **no**\'smākaṁ
**manasi smaraṁ yacchasi** \| vastutas tv asmākaṁ manasi prema vinā
smaro nāsti \| tvam eva tad-balād āropya vikalayasi, tatrāpi **muhur**
eva na sakṛt \| **nīla-kuntalair** atiśyāma-cūrṇa-kuntalair alakair
**āvṛtam** eka-deśenāpi saṁjñā gamyate \| kuntalāś cūrṇa-kuntalāḥ
\|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sampūrṇa-dinaṁ
duḥkhenaiva vayaṁ gamayāmaḥ \| sāyaṁ vraje tvad-āgamane'pi durbhagā na
sukhaṁ labhāmahe ity āhuḥ---**dina-** iti \| **dinasya paritaḥ kṣaye**
atyante satīti duḥkhādhikyaṁ sūcitam \| **nīlāḥ kuntalā** alakāḥ, teṣām
evopari śrī-mukhasyāvaraṇena śobhā-bharāpādanāt \| ata evāgre vakṣyate
akrūreṇa---mukhaṁ mukundasya guḍālakāvṛtaṁ \[bhā.pu. 10.38.9\] iti \|
tair **āvṛtam** ity-ādinā parama-saundaryam abhipretam \| tac ca
**muhuḥ** smarārpaṇe hetuḥ \| tathā **dina-parikṣaye** iti ca tasya
kāmodaya-velātvāt \| kuntalāvṛtatvādikaṁ sahaja-saundarya-parikaratvena
**bibhrat** prakaṭayan, tac ca **no**'smān **darśayan**, yadi cādarśayan
sva-gṛhāntaḥ praviśasi, tathāpi **muhuḥ** kāmārpaṇaṁ na syād iti bhāvaḥ
\| **muhur** iti go-sambhālanādi-cchalena punaḥ punaḥ parito bahudhā
nirīkṣaṇena smarārpaṇasyāpi paunaḥpunyam \|

yad vā, kathañcid vicāre'pi sati **smarasya** **muhur** udayo **manasi**
iti smarasya atyanta-mano-vyāpakatvam apratikāryatvaṁ ca \| **smaram**
iti smaraṇa-mātreṇa yaḥ kṣobhakaḥ, sa sākṣād-darśanena parama-kṣobhaṁ
kuryād eveti sūcitam \| tatra sāmarthyaṁ darśayanti---he **vīra** ! iti
\| kiṁ vātraiva tava vīratvam, na tv anyatreti krodha-narmoktiḥ \| anyat
tair vyākhyātam \|

yad vā, **ghana-rajo** **bibhrat** \| ata eva **svalaṁ** suṣṭhv
alaṅkṛtam ity arthaḥ \| yad vā, **suṣṭhu alam** atiśayena **bibhrad**
ity anena **darśayann** ity anena vāsya anvayaḥ \|

yad vā, **bibhrad** \"veṇum\" iti śeṣaḥ \| moha-mayena prema-vaivaśyena
vā sākṣāt-tad-uccāraṇāśakteḥ \| yad vā, **ghanaṁ** veṇu-lakṣaṇaṁ
**rajaś** ca gavyam eva **bibhrat** \| anyat samānam\| aho vrajāntas
tādṛśa-veśa-darśanenāpi smaro'bhūt \| adhunā ca vanāntar niśi
raty-arthaṁ nāgara-veśena, tatrāpi virahe smaraṇa-viśeṣeṇāsau
vardhetaiveti vilambaṁ mā kuru iti bhāvaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dinasya paritaḥ kṣaye**
atyanta-prānte satīti duḥkhādhikyaṁ sūcitam \| **nīlāḥ kuntalā** alakāḥ,
teṣāṁ lalāṭopari śrī-mukhasyāvaraṇena śobhā-bharāpādanāt tair **āvṛtam**
iti sahaja-parama-saundaryam abhipretam \| ata eva **dhana-rajasvalam,**
go dhana-vittayoḥ iti viśva-prakāśād, go-rajaś-churitam iti \| rajasāpi
tad-ullāso'bhipretaḥ, paṅkāṅga-rāga-rucirau \[bhā.pu. 10.8.23\] itivat
\| viśeṣatas tu gopocita-veśasya tasya gopī-jātiṣu sveṣūddīpanatvād
anuvādaḥ \| tataś ca sāmānyataḥ smarārpaṇe hetuḥ \| viśeṣatas tu
**dina-parikṣaye nīla-kuntalair** iti **darśayann** iti ca pūrvasya
kāmodaya-velātvāt, uttarasya ca bhāvātiśaya-sūcakatvāt \| yadi
cādarśayan sva-gṛhāntaḥ praviśati, tathāpi tādṛśaṁ kāmārpaṇaṁ na syād
iti bhāvaḥ \| tatrāpi **muhur** iti \| go-sambhālanādi-cchalena punaḥ
punaḥ parito bahudhā nirīkṣaṇena smarārpaṇasyāpi paunaḥpunyaṁ darśitam
\| tac ca kathañcit vicāra-bhareṇa saṁvarītum iṣyamāṇasyāpi tasya
**muhur** udbhaṭīkaraṇaṁ \| **manasi** iti
smarasyātyanta-mano-vyāpakatvam apratikāryatvaṁ ca \| śleṣeṇa **smaram**
iti yaḥ kānta-jana-smaraṇa-mātreṇa kṣobhakaḥ, taṁ sākṣād **yacchasi**
iti tasya mahattvaṁ sūcitam \|

tatra sāmarthyaṁ darśayanti---he **vīra** ! iti \| tatraiva tava
vīratvaṁ, na tv anyatreti sa-praṇaya-roṣa-narma dhvanitam \| vastutas tu
tādṛśa-svīya-bhāvoddīpanam iti bhāvasya **muhur** anūhyate \| aho
vrajāntas-tādṛśa-darśanenāpi **smaro**'bhūt \| adhunā ca vanāntar niśi
raty-artha-nāgara-veśena, tatrāpi virahe smaraṇa-viśeṣeṇāsau
vardhetaiveti vilambaṁ mā kuru iti bhāvaḥ \|

evaṁ śloka-dvaye'sminn idam api vyajyate---nityam evāsmad-abhīṣṭam
apūrayitvāpi gacchasi \| tvayy asmākaṁ manaḥ sneham eva vahati, na tu
tad-abhāvenaudāsīnyaṁ \| yaṁ smaraṁ vahati, taṁ tu tvat-preritayaiva, na
tu svataḥ \| tathā tvat-snehamayatayaiva, na tu rūkṣatayā snehasya
svabhāvajatvāt, tvaṁ punar asmāsu saṅgecchayā saṅgacchamānāsu **smaram**
eva dadāsi, na tu mithaḥ snehocitaṁ saṅgaṁ \| tasmād asmākaṁ sarvaṁ
snehamayam eva, bhavatas tu kapaṭa-mayam eveti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gamana-samaye tāvad
duḥkhatvam ucitam eva \| āgamane vā sukhado\'pi na ca tathety
āhuḥ---**dina-parikṣaye** ity-ādi \| he **vīra** ! **dina-parikṣaye**
sāyaṁ vrajāgamana-samaye **nīla-kuntalair āvṛtaṁ vanaruhānanaṁ**
**darśayan no**\'smākaṁ **manasi smaraṁ bibhrad yacchasi** \| asantam
apy asmākaṁ hṛdaye smaraṁ dhṛtvā arpayasi \| so\'pi nāgacchati, balād
evākṛṣyārpayasīti **bibhrac**-chabda-tātparyam \| he **nīla** ! śyāma !
yad vā, nitarām īlayatīti **nīlaḥ**, ilaḥ preraṇe, **kuntalair āvṛtam**
iti go-cāraṇa-śrama-vyañjakam \| cāru yathā syāt, tathā **darśayan**,
kuntalāvṛtatve kuntalān saṁvārya **darśayann** iti cāru-śabdārthaḥ \|
tat sādhūktaṁ---kuhaka ! no manaḥ kṣobhayanti \[bhā.pu. 10.31.10\] iti
\|\|12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ divā vṛndāvana-pradeśe
krīḍayā divasam ativāhya asmad-upekṣayā rasāntarālambanaiḥ saha sukham
anubhūya, sāyaṁ-kāle kāma iva velāyāṁ samyak śobhā-darśanāsāmarthyāt
duḥkhādhikyaṁ sūcitam \| **nīlāś** ca te **kuntalāś** ca nīla-kuntalāḥ,
tair **āvṛtam** \| anena śobhādhikyaṁ sūcitam \| **vana-ruhānanaṁ**
jalaruha-tulyam ānanaṁ **bibhrat**\| yathālībhir
utpala-sthita-makarandaḥ pīyate, tathātrālakālibhir
mukha-kamala-sthita-lāvaṇya-makarandaḥ pīyata ity arthaḥ \|
**ghana-rajasvalam** iti parāga-cchuritatvaṁ kamalasyopamānatvāt \| tac
ca **muhur** vāraṁ vāraṁ **darśayan** \| kadācid gṛha-madhye praviśan,
kadācit sarvato gopīḥ kaṭākṣa-vīkṣaṇena sammānayan **no**'smākaṁ
**manasi** paunaḥpunyena **smaraṁ** smaraṇa-mātreṇa manaḥ-kṣobhakaṁ, kiṁ
punar darśaneneti \| manobhavatvāt punar **manasy** evāvasthām arpayasi,
pīḍā-hetum evārpayasi na nivartayasi \| go-dohana-karma-niyuktānāṁ
tadākaraṇa-niyoga-cchadmanā mukha-kamalasya vāraṁ vāraṁ pradarśanaṁ
kāmāgneḥ sandhukṣaṇam iti bhāvaḥ \|

he **vīra** ! iti sambodhanenaitat sūcyate---anyo vīras tu pratibhaṭeṣu
vīra-rasam āviṣkurvan tad-dhṛdayeṣu śalyam arpayan śobhate \| tvaṁ
kiṅkarīṣu vīra-rasaṁ prakaṭayan smara-rūpaṁ karṇatālīkam arpayan kathaṁ
na lajjase ? iti bhāvaḥ \| kiṁ ca, **muhur** muhuḥ **darśayan smaraṁ
yacchasi** ayam abhiprāyaḥ \| rasāsvādana-samayo'yaṁ na
smarārpaṇa-samaya iti anavasare smarārpaṇa-liṅgenāvivekitvaṁ siddhyatīty
artham iti \|\|12\|\|

----------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, tvaṁ saṁyoge'pi
naiva sukhaṁ ditsasīty āhuḥ---**dina-parikṣaye** sāyaṁ-kāle \|
**nīla-kuntalaiḥ** kuṭilālakair manda-māruta-lolair **āvṛtam** \|
**dhana-rajasvalaṁ** dhanaṁ go-dhana-vittayoḥ iti viśva-prakāśād
go-rajaś-churitam \| **vanaruhānanaṁ** lolāni
mālā-lalita-parāga-bhara-cchurita-sarasija-sadṛśam **ānanaṁ bibhrat,**
tac ca **muhur darśayan** go-sambhālana-priya-sakhānveṣaṇa-cchalena itas
tataḥ parivṛtyāsman-nayana-gocarībhavan sva-darśanasya
sarva-janānandakaṁ svabhāvaṁ jñātvā etāḥ kaṣṭa-sindhāv eva nimajjayāmīti
vimṛśya **no**'smabhyaṁ **smaraṁ yacchasi** \| ya eva
kula-dharma-padavīṁ viṣa-jvālām ivānubhāvyāsmān unmādya vaneṣv ānīyaivaṁ
rodayatīti bhāvaḥ \| he **vīra** ! vraja-strīṇāṁ dharma-dhvaṁsanārtham
eva pravartita-smara-śara-prahāra \|\|12\|\|

**\...**

\|\| 10.31.13 \|\|

praṇata-kāmadaṁ padmajārcitaṁ

dharaṇi-maṇḍanaṁ dhyeyam āpadi \|

caraṇa-paṅkajaṁ śantamaṁ ca te

ramaṇa naḥ staneṣv arpayādhihan \|\|

**śrīdhara-svāmī (bhāvārtha-dīpikā) :** ato'dhunā kapaṭaṁ vihāyaivaṁ
kurv iti prārthayanti śloka-dvayena---**praṇata-kāmadam** iti \| he
**adhihan** ! he **ramaṇa** ! **padmajena** brahmaṇā **arcitam** \|
**āpadi dhyeyaṁ** dhyāna-mātreṇāpan-nivartakaṁ \| **śantamaṁ ca**
sevā-samaye'pi sukhatamaṁ **te** **caraṇa-paṅkajaṁ** kāma-tāpa-śāntaye
**naḥ staneṣv arpaya** iti \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam anupalabhyaiva
bodhayantya āhuḥ---*ata* iti \| yato **naḥ smaraṁ yacchasi** ity *ato*
hetoḥ \| puṁsy **ādhir** mānasī vyathā ity amaraḥ \| **ādhiḥ**
kāma-pīḍā, tāṁ **hanti** iti tathā, anyathā nāma-vaiyarthyaṁ syād iti
bhāvaḥ \| etat samarthaka-sambodhanāntaram āhuḥ---**ramaṇa** iti \|
ramate niḥśaṅkam iti **ramaṇaḥ** \| iha rātrau na ko'py āyāsyatīti
bhāvaḥ \| **praṇatānāṁ** nāgāṅganādīnāṁ vāñchitadam \|
vatsāharaṇa-rūpāparādhitvena vṛndāvane nityam āgatya **padmajena
arcitam** \| **dharaṇyā** bhūmer **maṇḍanaṁ** bhūṣaṇam \|
**caraṇa-paṅkajam** ity uktyā tāpa-hāritvaṁ dhvanitam \|\|13\|\|

\[*ataḥ paraṁ viśvanātha-pādānāṁ ṭīkā akṣaraśa uddhṛtā* \|\]

---------------------------------------------------------------------------------------------------------------------

**kaivalya-dīpikā : praṇata-** iti \| **padmajo** brahmā lakṣmīr vā \|
padmaje ity atra janasaneti viṭ viddhantor iti ātvam \| **śantamaṁ**
sukhatamam \| **te nas** tvadīyānām asmākam \| atrādya-pādayor
dala-dvaye kramāt pa-kāra-dha-kārau antyayos tṛtīya-varṇo na-kāraḥ
\|\|13\|\| \[mu.pha. 12.33\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bhoḥ ! yad gataṁ,
tad gatam eva \| samprati kiṁ kartavyam ? tad vadata ity āśaṅkyānyā
āhuḥ---he **ramaṇa** ! **caraṇa-paṅkajaṁ** **no**\'smākaṁ **staneṣv
arpaya** \| **āpadi** virahe **dhyeyam** \| **praṇata-kāmadam**, vayaṁ
kim apraṇatāḥ ? **padmajārcitam** asmābhiḥ kiṁ nārcyate ?
**dharaṇī-maṇḍanam** iti dharaṇyām eva nirantaraṁ bhramaṇīyam \| asmākam
api vakṣo-maṇḍanaṁ bhavatv ity ākṣepaḥ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ gītena
jāta-smara-kṣobhāt pūrvato viśeṣeṇa varṇayantyaḥ prārthitam api
vaiyagryāt punaḥ prārthayante---**praṇata-** iti dvābhyām \|
**praṇatānāṁ kāmadam** abhīṣṭadam iti sarvārtha-pradatvam uktam \| ata
eva **padmajenārcitam** iti pāramaiśvaryam \| **dharaṇiṁ** bhū-talaṁ
sundarāsādhāraṇa-lakṣaṇair dhvajādibhir prema-bhakti-pravartanena ca
**maṇḍayati** iti \| tathā tad iti saundaryaṁ kṛpālutvaṁ ca \| **dhyeyam
āpadi** iti bhakti-vighnādi-sarvāpan-nivartakatvam \| anena
bhakti-pravartanam eva dṛḍhī-kṛtam \| evaṁ pūrvavat paṅkaja-rūpakeṇa
sūcitam \| sarvārtaha-sādhanatvaṁ darśitam \| duḥkhādi-dhvaṁsanena
kāmadatvena ca svataḥ parama-phalatvaṁ cāhuḥ---**śantamaṁ** **ca** iti
\| ya etad ātmoddeśena tad-dvayānusāreṇa sambodhana-dvayaṁ vivecanīyam
\| ato'smākaṁ virahādi-vyathāṁ nāśaya vicitra-krīḍādinā sukhaṁ ca
sampādaya \| tathā ātmānaṁ ca **arpaya** iti bhāvaḥ \| anyat tair
vyākhyātam \|

yad vā, **praṇatānāṁ** bhaktānāṁ brahmādīnāṁ **kāmadam**, **padmajayā**
lakṣmyā **arcitam** iti parama-saubhāgya-nidhitvaṁ \| **dharaṇiṁ**
lakṣmī-dvitīyāṁ nija-priyāṁ vicitra-krīḍayā stanopary-avasthityā ca
**maṇḍayati** iti \| yad vā, **dharaṇyā maṇḍanaṁ** kuca-kuṅkumādinā
citrādi-nirmāṇena cālaṅkāro yasyeti priya-jana-paravaśatvaṁ rasikatvaṁ
ca \| evaṁ lakṣmīto'pi dharaṇyāṁ prītir adhikā dhvanitā \| sā
śrī-varāha-purāṇādau prasiddheva \| **dhyeyam āpadi** iti
viraha-duḥkha-mocakatvaṁ, paraṁ **śantamaṁ** sukha-pradaṁ, tad-ātmakaṁ
ca \| evaṁ pakṣa-dvaye yathottaraṁ śraiṣṭhyam \| **te** tvadīyānāṁ
**naḥ** \| ato'rpaṇaṁ yuktam eveti bhāvaḥ \|

kiṁ ca, he **ramaṇa** ! iti \| tatrāpi tava rati-śīlatvād ity arthaḥ \|
**ādhihan** iti \| anyathā asmākam antya-daśāpattyā
tavādhi-hantṛtva-kīrter lopaḥ syād iti bhāvaḥ \| asyaivaṁ vistāro'gre
śrīmad-akrūra-manorathe yad arcitam \[10.38.8\][^289] iti, tatra
praṇata- \[10.38.36\] ity asya vistāraḥ \| brahmety-ādi-**dhyeyam** ity
asya \| *munibhir* iti **dharaṇī** ity asya \| *sātvatair* iti
gocāraṇāyeti ca **śantamam** ity asya \| *yad gopikāṇām* iti \| evaṁ
pūrvam uktān pāpa-hantṛtvādi-māhātmyād atra kāmadatvādinā viśeṣa ūhyāḥ
\| tatra ca pūrvaṁ dvitīya-pakṣe nija-dainya-nivedana-pūrvakam eva
prārthanam \| adhunā ca gīta-krameṇa śrī-padābje manaḥ-praveśāt tasyaiva
mukhyādy-apekṣayā kevalaṁ tad-eka-varṇanenaiveti bhedaḥ \| kiṁ ca,
pūrvaṁ tat-prayojanaṁ sākṣād evoktaṁ hṛc-chayaṁ kṛndhi \[10.31.7\] iti
\| atra ca **ādhihann** iti sambodhana-dvārā parokṣa-vādenaiva tasya
cotkarṣaḥ---parokṣa-vādā ṛṣayaḥ parokṣaṁ mama ca priyaṁ \[bhā.pu.
11.21.35\] iti śrī-bhagavad-ukteḥ \| tena ca pūrvaṁ kāma-rogasyaiva,
adhunā cāśeṣa-mānasa-pīḍāyā eva nāśa ity eṣā dik \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ prahasitam
\[10.31.10\] ity-ādibhis tāsām eva premokti-dvārā pūrvam avarṇitaḥ
śrī-kṛṣṇasya tāsu pūrva-rāgaḥ śrī-munīndreṇa spaṣṭīkṛtaḥ \| tāsu
tadīya-rāgasya tābhir anubhūyamānatayā varṇanenaiva mahā-rasāvahatvād
iti jñeyam \| evaṁ tad-aṅga-saṅgānurāge tasyaiva doṣaṁ vinyasya tathaiva
tat-prārthanā-dvayam upasaṁharantyaḥ svayaṁ gītena jāta-smara-kṣobhāḥ
punaḥ prārthayante---**praṇata-** iti dvābhyām \|

**praṇatānāṁ** nalakūvara-nāga-tat-patny-ādīnām abhīṣṭadam iti
sarvārtha-pradatvam uktam \| ata eva bāla-vatsān hṛtvā jñāta-tattvena
vandyamāna-caraṇaḥ pathi vṛddhair ity anusārān nityam evāgacchatā vā
vikhanasārthita \[10.31.4\] ity asya vyākhyānusāreṇa vā
**padmajenārcitam** iti pāramaiśvaryaṁ **dharaṇīṁ** bhūtalaṁ
sundarāsādhāraṇa-lakṣaṇair dhvajādibhir **maṇḍayati** iti \| tathā tad
iti saundaryaṁ kṛpālutvaṁ ca **dhyeyam** **āpadi** iti
indra-kṛta-vṛṣṭy-ādāv anubhavāt sarvāpan-nivartakatvam \|

evaṁ sarvārtha-sādhakatvam uktvā, svataḥ parama-phalatvam
āhuḥ---**śantamaṁ** **ca** iti \| evaṁ duḥkha-hāni-sukhāvāpti-hetutvaṁ
yad uktaṁ, tad anusāryaiva sambodhana-dvayaṁ vivecanīyam \| ato'smākaṁ
virahādi-vyathāṁ nāśaya vicitra-krīḍādinā sukhaṁ ca sampādaya iti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ato vrajād gamana-samaye
paśu-cāraṇa-janita-śila-tṛṇāṅkura-labdhāvasāda-caraṇa-smaraṇa-duḥkhasya
śāntir na vinyasta-stanādhikaraṇaka-tadīya-sparśena sambhavatīti
tathaiva kartum ucitam \| evam āgamana-samaye\'pi
vadanāmbuja-darśana-karaṇaka-mano\'dhikaraṇaka-smarārpaṇa-janita-duḥkhaṁ
ca na vinādharāmṛta-dānenāpasaratīti ca tathaiva kartum ucitam iti ca
duḥkha-dvayasya nirvāpaṇārtham upāya-dvayaṁ kramāt
śloka-dvayenāhuḥ---**praṇata-kāmadam** iti dvābhyām \| he **ramaṇa** !
he **ādhihan** ! **caraṇa-paṅkajaṁ staneṣv arpaya** \| kīdṛśam ?
**śantamaṁ** kalyāṇatamam \| śaṁ śabdo\'vyayaḥ, śaṁyur ity-ādi-dṛṣṭeḥ\|
**praṇatānāṁ kāmadam** abhīṣṭadam iti iṣṭam \| **padmajena** brahmaṇā
**arcitam** iti durlabham \| **dharaṇī-maṇḍanam** iti
karuṇā-makaranda-niṣyandi \| **āpadi dhyeyam** iti sarvāpad-vināśakam
\|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** smaryamāṇena tava
pūrvācaraṇenedānīṁ manasi kṣobho jāyate \| ataḥ kapaṭaṁ vihāya saṅgaṁ
dehīti prārthayante \| yadyapy ayam arthaḥ pūrvaṁ prārthita
eva---praṇata-dehinām \[10.31.7\] ity anena pādāmbujārpaṇaṁ kuceṣu
prārthitam eva, tathāpi vismitatvāt punar api prārthayate \| athavā,
bahu-vaktṛtvān na punar-uktiḥ \| evaṁ varṇanena virahārti-vihvalatvād
iva \| **caraṇa-paṅkaja**-sthāpanaṁ chadmanā punar api sambhogam eva
prārthayante---surata-vardhanam ity asmin śloke spaṣṭībhaviṣyata
iti---**praṇata**- iti \| he **ramaṇa** ! rati-prada te
**caraṇa-paṅkajaṁ naḥ staneṣv arpaya** \| kīdṛśam ? **praṇatānāṁ
kāmadaṁ** sarvam abhīṣṭa-pradam, nalakūvarādiṣu tathā darśanāt \|
**padmajena** brahmaṇā **arcitaṁ** pūjitam,

dṛṣṭvā tvareṇa nija-dhoraṇato'vatīrya

pṛthvyāṁ vapuḥ kanaka-daṇḍam ivābhipātya \[bhā.pu. 10.13.62\] iti
paramāvaśyakatvāt \|

**dharaṇi-maṇḍanaṁ** dhvajādibhiḥ ṣoḍaśaś-cihnaiḥ dharaṇiṁ maṇḍayatīti
kṛpālutvam uktam \| kiṁ cānye devāḥ pādair bhuvanaṁ spṛśanti \| ayaṁ tu
devottamaḥ sutarāṁ paraṁ tu vṛndāvana-bhūmer alaukikaṁ mādhuryaṁ
yenākṛṣṭāḥ pādatrāṇam antareṇa pāda-sañcāriṇā bhūmyāḥ janitaṁ sukham
anubhavati \| bhū-dṛṣṭāntena tam alaṅkaraṇaṁ sambhāvyāśāsate \|

**dhyeyam āpadi** dhyāna-mātreṇa sarvāpan-nivārakaṁ gajendrādiṣu tathā
śrūyamāṇatvāt \| tathā vayam api smarāpad-grastās tato'smān mocayeti
dhyāna-mātram agha-nivartakaṁ, kim uta sparśaḥ ? iti bhāvaḥ \|
kaimutya-nyāyena sparśam evāśāsate eva sakāmānām abhīṣṭa-pradatvena
ārti-nāmārti-nivartakatvena sevyatvam uktvālaṁ-karmāṇām
alaṅkṛti-pradatvena sevyatvam uktvā bhūs tu varāha-bhogyā nitya-priyā
vṛndāvana-bhuvas tato'pi vaiśiṣṭyatas tasyā nitya-sambandhaṁ coktvā
niṣkāmānāṁ parama-puruṣārtham āhuḥ---**santamaṁ** sevā-samaye
sukha-pradaṁ sukha-rūpaṁ ca etādṛśa-caraṇa-paṅkajaṁ śaitya-hetutvāt \|
tataḥ **staneṣv arpaya** \| viśeṣaṇa-phalaṁ svasminn eva paryavasyati \|
tvac-**caraṇa-paṅkajaṁ** svabhāvata eva **praṇata-kāmadam** \| vayaṁ
praṇatāḥ \| tāsām abhīṣṭa-prāptir yadi nābhaviṣyat, tadā ko'pi praṇato
nābhaviṣyat \| **padmajārcitaṁ** brahmāṇḍādhikṛtena brahmaṇā pūjitā
vayam api madhura-rasādhikṛtāḥ \| yady asmākaṁ rasādhikāra-siddhir
nābhaviṣyat, tadā kasyāpy adhikāra-siddhir nābhaviṣyat \| brahmā tu
svādhikāra-siddhy-arthaṁ pūjayati, tathā vayam api \|
**dharaṇi-maṇḍanam** iti vayam api bhū-sādṛśenālaṅkārārthaṁ svīkurma iti
\| **āpadi dhyeyaṁ** yathā gajendrādaya āpado mocitāḥ, tathā vayam api
smarāpado mocanīyā iti \| yadi vāsmākam āpan-nirvartanaṁ nābhaviṣyat,
tadā ko'py ārtas tava pādopasṛtiṁ nākariṣyat \| vayam ārtā ārti-nāśāya
tava pāda-sparśaṁ kāmayāmahe iti \| **śantamaṁ** sevā-samaye niṣkāmānāṁ
sukha-rūpaṁ vayam api niṣkrāmāḥ keśair nirvoḍhum atilaṅghya
samasta-bandhūnāṁ staneṣu caraṇa-paṅkajaṁ nidhehīti dainyam āveditam \|
he **ramaṇa** ! he **ārti-haraṇa** ! iti viśeṣaṇa-dvayenedaṁ sūcyate iti
padatvenādhihantṛtvena tava prasiddhir asti \| bhaktābhīṣṭa-pradatvena
caraṇa-kīrtir apy asti \| asmān manorathyā pūraṇe mahatī tava prasiddhir
bhaviṣyatīti bhāvaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, yady ahaṁ sadā
duḥkhayāmy eveti niścinudhve, tarhy alaṁ mayā yuṣmākam iti tat-kopam
āśaṅkya hanta hanta svakarma-phala-duḥkhāndhābhis tvayy api doṣa āropita
ity anutapya taṁ prasādayituṁ sarva-sukhadatvena stuvantyas
tvayaivāsmākaṁ prayojanam iti dyotayantyaḥ sva-duḥkhopaśamanaṁ
prārthayante---**praṇata**- iti dvābhyām \| **praṇatānām**
aparādhībhūyāpi namrāṇāṁ kāliya-tat-patny-ādīnāṁ **kāmadaṁ** \|
**padmajena** brahmaṇā svāparādhopaśamanārtham **arcitam** \| ato'smākam
aparādhaḥ kṣamyatām iti bhāvaḥ \| **dharaṇi-maṇḍanam** ity asmat-kucān
api teṣu caraṇārpaṇena maṇḍayeti bhāvaḥ \| **dhyeyam apadi** iti anena
sarva-durgāṇi yūyam añjas tariṣyatha \[bhā.pu. 10.8.16\] iti gargokter
iti \| **āpado**'smāṁs trāyasveti bhāvaḥ \| sarvatra
hetuḥ---**śantamaṁ** sarva-kalyāṇa-rūpaṁ sarva-sukha-rūpaṁ ca \|
**ādhihan**, ādhiṁ hantum ity arthaḥ, na ca staneṣu caraṇārpaṇe tava
ko'pi śramaḥ \| pratyuta sukham evety āhuḥ---he **ramaṇa** ! riraṁsos
tava tenaivābhīṣṭa-siddhir bhāvinīti bhāvaḥ \|\|13\|\|

**\...**

\|\| 10.31.14 \|\|

surata-vardhanaṁ śoka-nāśanaṁ

svarita-veṇunā suṣṭhu cumbitam \|

itara-rāga[^290]-vismāraṇaṁ nṛṇāṁ

vitara vīra nas te'dharāmṛtam \|\|

**śrīdhara-svāmī (bhāvārtha-dīpikā) :** api ca, he **vīra** !
**te'dharāmṛtaṁ** **no vitara** dehi \| **svaritena** nāditena **veṇunā
suṣṭhu cumbitam** iti nādāmṛta-vāsitam iti bhāvaḥ \|
**itara-rāga-vismāraṇaṁ nṛṇām** itareṣu sārvabhaumādi-sukheṣu rāgam
icchāṁ vismārayati vilāpayatīti tathā tat \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad āhuḥ---*api ca* iti
\| he ***vīra*** kāma-jaya-vīra ! *iti bhāva* iti śaṅkha-kṣīra-nyāye
nātīvānanda-janakam ity abhiprāyaḥ \|
stana-taṭa-carṇārpaṇodbuddha-kāmāgni-jvālā-śamakam **adharāmṛtaṁ** deyam
eva \| anyathā kāmo'smān dhakṣyatīty arthaḥ \| **surata-vardhanaṁ**
nidhuvane'dharāmṛta-pāne'tīvānandado bhavatīti bhāvaḥ \|
ānanda-janakatvāc chokaṁ manmatha-tāpaṁ nāśayatīti tathā \| viśrāṇanaṁ
vitaraṇaṁ sparśanaṁ pratipādanam ity amaraḥ \|\|14\|\|

---------------------------------------------------------------------------------------------------------------------

**kaivalya-dīpikā : surata-** iti \| **svaritaḥ** ṣaḍjādi-svara-yuktaḥ
\| **itara-rāgā** adharāmṛtād anye'bhilāṣāḥ \| atra pūrvārdhe dvitīyo
rephaḥ, uttarārdhe dvitīyaḥ \|\|14\|\| \[mu.pha. 12.34\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dharaṇī-maṇḍanatvena
yadi caraṇa-paṅkajaṁ staneṣu nārpayasi, tadā tavādhara-sudhayā dharaṇyāḥ
sambandho nāsti, tām evādhara-sudhāṁ no vitarety anyāḥ sotprāsam
āhuḥ---**surata-vardhanam** ity-ādi \| **vīra** ! viśeṣeṇa īrayasīti
tathā \| **te adharāmṛtaṁ vitara** \| tat tu veṇunā pītam iti cet,
samyak tena na pītam ity āhuḥ---**svarita-veṇunā suṣṭhu cumbitam**, na
tu pītam \| veṇūcchiṣṭaṁ pātum icchata \| aho vo nirlajjatā ity
āśaṅkyāhuḥ---**śoka-nāśanaṁ** śoka-nāśanatvena tathā-bhūtam api pātum
iṣyate, upadhā tathā vicāro na kriyate, na kevalaṁ **śoka-nāśanaṁ,**
**surataṁ** premānandaḥ, tasya **vardhanam** \| rasāyanaṁ hi dvedhā
bhavati---svasthasyaujaskaraṁ kiñcit kiñcid ārtasya roga-nut \| idaṁ
tūbhayam eva \| ata **itara-roga-vismāraṇam** anya-spṛhā-nirāsakam
\|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : surataṁ** suśobhanam \|
rataṁ ratiḥ prema \| kiṁ vā, sambhoga-sukhaṁ vardhayatīti tathā tad iti
muhur labdhe'pi tasminn atṛptiḥ sūcitā \| nija-dhārṣṭyādikaṁ ca
parihṛtam \| **śoko**'kṛtārthatvādinā viraheṇa vā taṁ **nāśayati** tathā
tad iti \| anyathā śoka-nāśo na bhavatīti sūcitam \| tathā **svarita**-
iti guṇa-viśeṣeṇa parama-mādakatā-hetu-samparka-mātrakatvād iti tenaiva
sarva-duḥkha-vismṛtir na tv anyeti dhvanitam \|

yad vā, pūrvokta-veṇu-**bhāgya**-bharābhiprāyeṇa tat
**suṣṭhu-cumbitatayā** parama-madhuratvaṁ saubhāgya-bhara-pradatvaṁ ca
\| **cumbitam** iti bhogānācaraṇena tat-kṣīṇatāpi parihṛtā \| nṛṇāṁ yāni
itarāṇi **adharāmṛta**-vyatiriktāni sārvabhaumādi-mokṣānta-sukhāni teṣu
**rāga-vismāraṇam** iti parama-mohanatvam \| evaṁ deva-bhogyād amṛtāt
mokṣākhyād api vaiśiṣṭyaṁ darśitam \| tathā śravaṇād api
bhakti-prakārebhyo'py ūhyam \| evaṁ tad-darśana-sukhād api vaiśiṣṭyam
ūhyam \| tādṛśa-priyatama-janaika-prāpyatvāt \| evaṁ viśeṣaṇānām eṣāṁ
yathottaraṁ krameṇa hetu-hetumattohyā \|

na ca tavādeyaṁ kiñcid astīty āśayenāhuḥ---**vīra** ! he dāna-śūreti \|
yad vā, śleṣeṇa he kāma-yuddha-vīreti \| tad yuktam eveti bhāvaḥ \|
**vīra** iti kiśoraṁ prati sambodhanam etad deśa-rītyaitena ca
rasikatvam eva bādhyate \| ata eva tasya paunaḥpunyam \| tathāpi
saṅgaty-anusāreṇārtha-bhedo likhyata iti dik \| anyat tair vyañjitam \|

yad vā, **svarite** ṣaḍjādi-svaraṁ prāpitena **veṇunā** **nṛṇām** api,
kim uta nārīṇām ity arthaḥ \| teṣāṁ tat-prāptis
tāmbūla-carvitādi-sambandhena kathañcid ūhyā \| yad vā, **nṛṇāṁ** madhye
**vīra** ity anvayaḥ \| arthaḥ sa eva \| itareti tasmin prāpte punar
anyat kiñcin neṣṭa-nijauddhṛtyādi-parihārārthaṁ ca tat-svabhāva evoktaḥ
\| evaṁ pūrvato'tra viśeṣaḥ spaṣṭa eva \| ata eva pūrvaṁ sīdhunā
\[10.31.8\] iti \| atra cāmṛtam ity eṣā dik \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : adharāmṛtam** adhara evāmṛtaṁ
tat **surataṁ** prema-viśeṣam asambhogecchāṁ **vardhayati** iti tathā
tad iti madhv-ādivan mādakatvam uktvā muhur labdhe'pi tasminn na tṛptiḥ
sūcitā \| nija-dhārṣṭyādikaṁ ca parihṛtaṁ \| **śokaṁ**
tvad-aprāpti-duḥkhasyānubhavam api nāśayati vistārayatīti tathā tad iti
coktam \| **itara-rāga-vismāraṇaṁ** tu **nṝṇām** api, kim uta nārīṇām,
tāsv apy asmākaṁ tu tad-vismāraṇam iti kiṁ vācyaṁ ? śāśvata-sva-spṛhayā
tad-atyantābhāvasyāpi sampādakam ity arthaḥ \| tad eva
pramāṇayanti---**svarita-** iti **veṇoḥ** puṁ-bhāvena khyātatvāt, teṣāṁ
tat-prāptis tāmbūla-carvitādi-sambandhena tadīya-rase tad-upacārāt
kramatas trayeṇa
svecchā-vardhana-duḥkhāntara-sphūrti-nāśana-viṣayāntara-vismāraṇāny
uktvā tasya parama-puruṣārthatvaṁ darśitam \| evam artha-trayam eva
pūrva-padye'pi darśitam ity aikārthyaṁ ca jñeyam \| na ca tavādeyaṁ
kiñcid astīty āśayenāhuḥ---**vīra** ! he dāna-śūreti \| anyat taiḥ \|

atra nādāmṛta-vāsitam iti veṇu-dvārā **suṣṭhu** pāyakam ity arthaḥ \|
idaṁ ca lobha-viśeṣotpādakatā-gamakaṁ sugāyanasya śrotṛṣu sukhādinā
sparśādīcchā-janakatvāt, tatra cāmṛtasyāpy amṛta-vāsitatvaṁ
gandha-yukti-nyāyena parasparaṁ kiñcid vailakṣaṇyam iti jñeyam \| yad
vā, **svaritena** sañjāta-ṣaḍjādi-svareṇa **veṇunā cumbitam** iti tasya
mādakatvam eva darśitaṁ, veṇos tac-cumbanaṁ gāna-paunaḥpunyena
vaiyātyābhivyakteḥ, tat-samparkaja-svareṇāpi jagato'py
unmādakatvābhivyakteś ca \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **adhara** eva **amṛtam** \|
**nṛṇām** api tāmbūla-carvitādau, kim uta nārīṇām \|
tatrādhara-tadīya-rasayor abhedopacāraḥ \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** duḥkhāntara-nāśāyopāyāntaram
āhuḥ---**surata**- ity-ādi \| he **vīra** ! **te** tava **adharāmṛtaṁ
vitara** \| kīdṛśam ? **surataṁ** prema, tad-**vardhanam**, yataḥ
**śoka-nāśanam** \| nanu tad veṇunaiva pītam iti cet, na, tena **suṣṭhu
cumbitam** eva, na tu samyak pītam \| nanūcchiṣṭaṁ pātuṁ na yujyata iti
cet, tatrāhuḥ---**itara-rāga-vismāraṇaṁ** parama-rasāyanauṣadham \|
auṣadhe hi tathā vicāro na kriyate, madhv-ādivad iti \| calasi yad
vrajāt \[bhā.pu. 10.31.11\], dina-parikṣaye \[bhā.pu. 10.31.12\] ity-ādi
dvābhyāṁ ślokābhyāṁ pratipādita-duḥkha-dvaya-śānty-upāyatvena kathitayoḥ
stanādi-karaṇaka-caraṇādharāmṛta-vitaraṇayoḥ, kṛṇu kuceṣu naḥ kṛndhi
hṛc-chayaṁ \[bhā.pu. 10.31.7\] iti, adhara-sīdhunāpyāyasva naḥ \[bhā.pu.
10.31.8\] ity ābhyāṁ vā saha na paunaruktyam \|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** surata-vādenoktaḥ \| kasyāpi
jhaṭiti sākṣād-artha-pratyāyako na bhavatīti manasi nidhāya
sākṣāt-sambhoga-rasaṁ prārthayante---**surata**- iti \| pūrvam uktam
adhara-sīdhunāpyāyasva naḥ \[bhā.pu. 10.31.8\] iti \| tasyaivedānīṁ
sa-viśeṣa-prārthanam āhuḥ \| he **vīra** ! iti dāna-śūratvam ucyate
**te** tava **adharāmṛtaṁ** **no**'smabhyaṁ **vitara** dehi \| kīdṛśaṁ ?
**surataṁ** sambhogecchāṁ **vardhayati** iti labdhe'pi tasmin tasya
bhāvaḥ sūcitaḥ\| kevalaṁ sambhogecchām eva na puṣṇāti, kintu
mānasa-śoṣam apy apaharati \| tathā tad adharāmṛta-pānam antareṇa śoko
na naśyed iti bhāvaḥ \| punaḥ kīdṛśam ? **svarita-veṇunā suṣṭhu
cumbitam** ity anenānucchiṣṭatvābhāvaḥ sūcitaḥ \| tādṛśena tenānyasyāpy
adhikāra-sambhāvanaṁ sūcitam iti\|

yad vā, **svarita-veṇunā** ṣaḍjādi svarālāpa-yuktena veṇuneti
nāda-brahmādibhiḥ vyañjakatvaṁ dhvanitaṁ **cumbitam** iti sārāṁśas
tenāsvāditaṁ kiṅkarīṇām ucchiṣṭādhikāro nānyasyeti sūcitam \| **nṝṇām**
iti sāmānyataḥ puruṣa-mātrāṇāṁ nādāmṛta-śravaṇena itareṣu
sārvabhaumādi-brahmānandānteṣu sukheṣu **rāgam** icchāṁ **vismārayati**
iti, tathā yan-mohitāḥ puruṣā api calitāḥ kim uta nāryaḥ \|

yad vā, **itareṣu** brahma-rudrādīnāṁ ye **rāgā** mālavadyāḥ, tān
**vismārayati** \| **adharāmṛtaṁ** yadā bahiḥ prasarati, tadā
nāda-saṁvalitam eva hi nirgacchati \| tad amṛtaṁ yeṣāṁ **nṝṇāṁ** hṛdi
praviṣṭam, **cumbitaṁ** sārāṁśa-grahaṇeneti serṣya-vacanam \| idānīm api
ucchiṣṭam api yācitaṁ---dehīti \| anenocchiṣṭena suratecchā vardhiṣyate
\| aprāpti-janita-śoko'pi nirvartiṣyate ucchiṣṭa-kārpaṇyam akurvan dehi
\| tava na kācit kṣatiḥ bhaviṣyatīti tātparyārthaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, bho
dhanvantari-pratima ! bhiṣak-śiromaṇe ! kāma-roga-mūrcchitābhyo'smabhyaṁ
kim apy auṣadhaṁ dehīty āhuḥ---**surata-vardhanam** iti puṣṭikaratvaṁ,
**śoka-nāśanam** iti pīḍā-haratvaṁ tasyoktam \| na ca tad api mahārghyaṁ
mūlyaṁ vinaiva kathaṁ deyam iti vācyam \| dāna-vīreṇa tvayā
tad-atinikṛṣṭāya niṣprāṇāyāpi sa-prāṇīkartuṁ vinaiva mūlyaṁ dīyata evety
āhuḥ---**svaritena** nāditena **veṇunā** kīcakenāpi **suṣṭhu**
samyaktayā **cumbitaṁ** svāditam \|

nanu, dhana-jana-kuṭumbādy-āsaktir evātra kupathyam \| tadvate
janāyaitan na dīyate tatrāhuḥ---**itara-rāga-vismāraṇam** \|
itara-vastuṣv etad eva rāgam āsaktiṁ vismārayatīty adbhutam auṣadham
idaṁ yat kupathān nivartayatīty asmābhir anubhūyaiva dṛṣṭam iti bhāvaḥ
\| **nṛṇāṁ** manuṣya-jāti-strīṇāṁ \| **vitara** dehi he **vīra** !
dāna-vīra dayā-vīreti vā \|\|14\|\|

**\...**

\|\| 10.31.15 \|\|

aṭati yad bhavān ahni kānanaṁ

truṭi yugāyate tvām apaśyatām \|

kuṭila-kuntalaṁ śrī-mukhaṁ ca te

jaḍa udīkṣatāṁ pakṣma-kṛt dṛśām \|\|

**śrīdhara-svāmī (bhāvārtha-dīpikā) :** kiṁ ca, kṣaṇam api tvad-adarśane
duḥkhaṁ, darśane ca sukhaṁ dṛṣṭvā sarva-saṅga-parityāgena yataya iva
vayaṁ **truṭiḥ** kṣaṇārdham api **yugavad** bhavati \| evam adarśane
duḥkham uktam \| punaś ca kathañcid dinānte **te** tava **śrī**man
**mukham** **ud** uccair **īkṣamānānāṁ** teṣāṁ **dṛṣāṁ** **pakṣmakṛd**
brahmā **jaḍo** manda eva \| nimeṣa-mātram apy antaram asahyam iti
darśane sukham uktam \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyac chṛṇu ity
āhuḥ---*kiṁ ca* iti \| trasareṇu-trikaṁ bhuṅkte yaḥ kālaḥ sa truṭiḥ
smṛtaḥ \[bhā.pu. 3.11.6\] ity-ukteḥ \| iha vibhakti-lopas tv ārṣaḥ \|
duḥkha-samayasya duratikramatvena vivṛddham ivātatatvāt \| **yugāyate**
*yugavad* ācarati \| yuga-śabdaś caturyuga-paratvena prayuktaḥ \| tena
daiva-dvādaśa-sahasra-varṣa-tulyo bhavati \| divyair dvādaśabhir varṣaiḥ
sāvadhānaṁ nirūpitam \[bhā.pu. 3.11.18\] ity-ukteḥ \|
**jaḍo**'nimiṣākaraṇād iti śapyate \| yad vā, caturmukheṣv aṣṭa-netrāṇi
svasyānimiṣāṇi kṛtvā sthito'taḥ sa evājaḍaḥ parama-vidvān **udīkṣyatāṁ**
uccaiḥ paśyatv iti \|\|15\|\|

---------------------------------------------------------------------------------------------------------------------

**kaivalya-dīpikā : yad** yadā \| **truṭiḥ** trasareṇu-trayopalakṣitaḥ
kālaḥ \| **apaśyatām** asmad-ādīnām **udīkṣatām** \| **pakṣmakṛd**
nimeṣa-kartā **jaḍaḥ** nīrasatvāt \| atrādya-dalayor a-kāraḥ, antyayos
ta-kāraḥ \| pāda-catuṣke dvitīyam akṣaraṁ ṭa-vargaḥ \|\|15\|\| \[mu.pha.
12.35\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ cet kiyān
vilambaḥ kriyatām ? tatrāhuḥ---**aṭati** ity-ādi \| **truṭi yugāyate
tvām apaśyatām** \| **apaśyatām** iti sāmānya-nirdeśāt
prāṇi-mātrasyaiva, kiṁ punas tvayānurāgiṇīnām asmākam ity arthaḥ \| evaṁ
**kuṭila-kuntalam** ity-ādau \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kānanam** **aṭati** iti
śleṣeṇa arasajñatvam abhipretam \| **ahni** iti tadānīṁ tatra
nija-gamanāśaktir uktā \| **yugāyate** duḥkha-samayasya duratikramatvena
vivṛddham iva gatatvād iti parama-duḥkham \| **apaśyatām**
asmādṛśa-janānāṁ kiṁ vā sarveṣām api vraja-janānāṁ, kim utāsmākam iti \|
yad vā, tāvakā itivat tvaj-janānām api **dṛśām** ity arthaḥ \| anyat
tair vyākhyātam \|

yad vā, durvitarya-prakṛte ! kadāpi tvatto'smākaṁ na kiñcit sukhaṁ
jātaṁ, kiṁ tv adarśane darśana'pi duḥkham evety āhuḥ---**aṭati** iti
pūrvārdhena \| vyaktam evādarśane parama-duḥkham \| ataś ciram
adarśana-duḥkhaṁ soḍhuṁ na śaknumaḥ satvaraṁ tad-darśanāsampattyā
duḥkham evety arthaḥ \| aho batāsmākaṁ parama-daurbhāgyam iti bhāvaḥ \|
tathāpi tad-darśanotkaṇṭhā nitarāṁ bodhitaiva darśane
nimiṣa-mātra-vyavadhānāsahiṣṇutvāt \|

yad vā, **udīkṣamāṇānāṁ** satāṁ **pakṣma-kṛt** kṛtī chedane yaḥ pakṣmāṇi
kṛntati, a-kāra-praśleṣeṇa sa eva **ajaḍo** rasajño vidvān vā \| yad vā,
sva-**dṛśāṁ** pakṣmī-cchedevājaḍaḥ, sa eva ca **udīkṣatām** uccaiḥ
paśyatu \| vayaṁ tu pakṣma-channa-dṛśo jaḍāḥ sākṣād api kiṁ paśyāmaḥ ?
iti bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yugāyate** duḥkha-samayasya
duratikramatvena iti parama-dṛśam ataś ciram adarśana-duḥkham asahyam
iti satvaraṁ darśanaṁ dehīti bhāvaḥ \| **apaśyatāṁ** sarveṣām api
vraja-janānāṁ kim utāsmākaṁ ? **kuṭilāḥ kuntalāś** cūrṇa-kuntalā upari
bhāge yasmin, tat svata eva **śrī**-yuktaṁ **mukham** **udīkṣatāṁ** ceti
ca-kārānvayaḥ bhavatv anyeṣāṁ **pakṣma-kṛt** **udīkṣamāṇānām** apīty
ākṣepārthaḥ \| anyat taiḥ \|

yad vā, durvitarkya-prakṛte kadāpi tvatto'smākaṁ na kiñcit sukhaṁ jātaṁ
pratyuta adarśana-kāle darśana-kāle'pi duḥkham evety āhuḥ---**aṭati**
iti \| pūrvārdhenādarśana-kāle duḥkham uktam \| darśana-kāle'pi duḥkham
āhuḥ---**kuṭila**- iti \| **jaḍaḥ** anabhijñaḥ \| animiṣatvākāraṇāt
śapaṇīya iti śeṣaḥ \| yad vā, **udīkṣamāṇānāṁ** satāṁ **pakṣma-kṛt**
kṛtī chedane yaḥ pakṣmāṇi kṛntati, sa eva **ajaḍaḥ** rasajño vidvān vā
\| yad vā, sva-**dṛśāṁ** pakṣmī-cchedevājaḍaḥ, sa eva ca **udīkṣatām**
uccaiḥ paśyatu \| vayaṁ tu pakṣma-channa-dṛśo jaḍāḥ sākṣād api kiṁ
paśyāmaḥ ? iti bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 92) :** nimeṣāsahatvaṁ tāsām
eva---**kuṭila** iti \|\|15\|\| (*392 api*)

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prātar vrajato gamanāt sāyaṁ
vrajāgamane ca prakāra-bhedena duḥkha-bheda-kāritvam \|
tad-antarāla-kāle\'pi sutarāṁ duḥkhada eva tvam iti nirūpayantya
āhuḥ---**aṭasi** ity-ādi \| he ramaṇeti bodhyam \| **yad** yadā **ahni**
dine **bhavān kānanam aṭati**, tadā **tvām apaśyatāṁ** mad-vidhānāṁ
**truṭiḥ** truṭi-kālo **yugam** ivācarati, duḥkhatvāt \| tad-anantarāṁ
vā samaye kadācid darśanaṁ bhavati, tatrāpi nimeṣo yugāyata ity āśayena
vidhiṁ pratyasūyayāhuḥ---**kutila**- ity-ādi \| **te** tava **śrī-mukham
udīkṣatām** \| udīkṣamāṇānāṁ ca **dṛśāṁ** **pakṣmakṛd** vidhātā **jaḍa**
eva \| taṁ prati kiṁ brūmaḥ ? ato\'smākaṁ kasyām api daśāyāṁ na
svāsthyam iti bhāvaḥ \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam adarśane duḥkhaṁ
darśanāvasare'pi pakṣma-vyavadhānena duḥkhaṁ tad avaśyam evety ubhayato
vyākulāḥ satyo dainyaṁ nivedayanti---**aṭati** iti \| **yad** yad yadā
**bhavān kānanaṁ** vṛndāvanaṁ praty **aṭati** ahnīti \| rātrau yatra
vilasitaṁ tat-pariśīlanena divāpi sukha-viśeṣodayāt svasyāśaktyā tatra
gamanābhāvaḥ sūcitaḥ \| tadā **tvām apaśyatāṁ** gopī-janānām
asmad-dṛṣṭāntena sarveṣām api vraja-janānāṁ **truṭir** upalakṣaṇam etat,
alpaḥ kālo **yugāyate** duratikramaṇīyatvāt \| adarśane
parama-duḥkhāvadhir ukto divasasyānatibāhyatvād iti \| sāyaṁ-kāle
vanādi-gamana-samaye **kuṭilāḥ** vakrāḥ **kuntalā** alakā yasmin \| tava
hṛdayasya kauṭilyaṁ kuntalaiś caiva prakāśitam ity arthaḥ \| yataḥ
śīghraṁ darśanaṁ dadāsīt \| **śrī-mukhaṁ** śriyā śobhayā yuktaṁ mukham
**udīkṣatām**, ut uccaiḥ sa-tṛṣṇatayā īkṣatām asmadṛśānāṁ sarveṣāṁ
gopī-janānāṁ **dṛśāṁ pakṣma-kṛt** vidhātā **jaḍo**'nabhijña evābhāsata
ity arthaḥ \| nimeṣa-mātra-vyavadhānāsahyatayāsahyata ity arthaḥ \| evaṁ
darśanasya mukhe parāṁ kāṣṭhām āpanne'pi nimeṣa-vyavadhānāt
duḥkha-saṁvalitatvam āpātato ramaṇīyatve'pi udarke duḥkhaṁ saṁvalitatvāt
duḥkham eva \|

ayam arthaḥ---devānāṁ śrī-mukha-darśana-vimukhānām animiṣa-karaṇena
śrīmukha-darśanāsakta-manasāṁ sa-nimiṣatva-karaṇena ca
anucita-karma-karaṇāt vidhātari jaḍatvam \| adhunā praṇaya-saṁrambheṇa
doṣodgāraṁ prakāśayantyaḥ svasmin nirdoṣatvaṁ vyañjayanta āhuḥ
\|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, asmākaṁ
duradṛṣṭam eva duḥkha-pradaṁ \| tatra tvaṁ kiṁ kuryāḥ ? ity
āhuḥ---**aṭati** iti \| **yat** yadā **bhavān kānanaṁ** vṛndāvanam
**aṭati** gacchati, tadā **tvām apaśyatām** asmākaṁ gopī-janānāṁ
**truṭiḥ** kṣaṇasya sapta-viṁśati-śatatamo bhāgaḥ so'pi **yuga**-tulyo
bhavati \| klībatvam ārṣam \| divase traimāsikam eva tvad-viraha-duḥkhaṁ
sarveṣāṁ vraja-janānām asmākaṁ tu tata eva trayo yāmāḥ
śata-koṭi-yuga-pramāṇā yad bhavanti \| atra duradṛṣṭaṁ vinā kim anyat
kāraṇaṁ bhavet ? iti bhāvaḥ \|

punaś ca kathañcid dinānte **śrī-mukhaṁ** tava **udīkṣatām** utkaṇṭhayā
īkṣamāṇānāṁ teṣām eva gopī-janānāṁ **dṛśāṁ pakṣma-kṛt** pakṣma-sraṣṭā
vidhātā **jaḍo** nirviveko duḥkhaṁ karotīti śeṣaḥ\| evaṁ ca
tvad-adarśane duṣpāra eva duḥkha-sindhuḥ, darśane tu pakṣmodbhavo nimeṣa
eva yo darśana-virodhī, so'pi nava-śata-**truṭi**-pramāṇo
bhavan-nava-śata-**yugāyate** ity ubhayathāpi duḥkhaṁ duradṛṣṭa-vaśād
eveti bhāvaḥ \|

> trasareṇu-trikaṁ bhuṅkte yaḥ kālaḥ sa truṭiḥ smṛtaḥ \|
>
> śata-bhāgas tu vedhaḥ syāt tais tribhis tu lavaḥ smṛtaḥ \|
>
> nimeṣas tri-lavo jñeya āmnātas te trayaḥ kṣaṇaḥ \|\| \[bhā.pu.
> 3.11.6-7\] iti maitreyaḥ \|

yad vā, kṛtī chedane \| **dṛśāṁ** sva-cakṣuṣāṁ **pakṣma-kṛt**
pakṣma-cchettā **ajaḍaś** caturo janas te **śrī-mukham udīkṣatām**
utkarṣeṇa paśyatu, na tu vayam acaturā iti bhāvaḥ \|\|15 \|\|

**\...**

\|\| 10.31.16 \|\|

pati-sutānvaya-bhārtṛ-bāndhavān

ativilaṅghya te'nty acyutāgatāḥ \|

gati-vidas tavodgīta-mohitāḥ

kitava yoṣitaḥ kas tyajen niśi \|\|

**śrīdhara-svāmī (bhāvārtha-dīpikā) :** tasmāt he **acyuta** ! **patīn
sutān anvayāṁs** tat-saṁbandhino **bhrātṝn bāndhavāṁś** ca
**ativilaṅghya** tava samīpam **āgatā** vayam \| kathaṁ-bhūtasya ?
**gati-vido**'smad-āgamanaṁ jānataḥ, gīta-gatīr vā jānataḥ, gati-vido
vayaṁ vā \| **tavodgītena** uccair gītena **mohitāḥ**, he **kitava** !
śaṭha ! evaṁ-bhūtā **yoṣito niśi** svayam āgatās tvām ṛte **kas tyajet**
? na ko'pīty arthaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tava viyogo'smākam
asahyas tasmād dhetoḥ \| **acyuta** ! iti tvaṁ vīrya-cyuti-rahitatvena
klībo'si kim ? iti sambuddhy-āśayaḥ \| *asmad-āgamanaṁ* suratārtham
eveti *jānato* vijñasya \| ***gīta**-gatīḥ*
ākarṣaṇa-**sammohanādi**-rūpāḥ \| asmad-āgamanaṁ yadi darśanārthaṁ,
tadāpi tava gānaṁ tūnmāda-karam evāto na vayaṁ tyājyāḥ \| **vayam api
gati-vido** gatān asmān na tyakṣyatīti jānantya evāgatāḥ \| he
**kitava** ! iti nija-svabhāvānyathā-karaṇāt tava dhūrtatvaṁ vayaṁ
vidmaḥ \| tenālam asmāsu dhūrtatayeti bhāvaḥ \| **niśi** ity ukte rātrau
bhīrūṇāṁ strīṇāṁ tyāgo'nucita iti \| *ity-artha* iti svataḥ
prāpta-vastunas tyāgo mukta-saṅgasyāpy anyāyya eva,

> udyatasya hi kāmasya prativādo na śasyate \|
>
> api nirmukta-saṅgasya kāma-raktasya kiṁ punaḥ \|\| ity-ukteḥ
> \|\|16\|\|

---------------------------------------------------------------------------------------------------------------------

**kaivalya-dīpikā : pati-** iti \| **anvayaḥ** kulam \| **ativilaṅghya**
atikramya \| **te anti** tava samīpaṁ \| **gatayo** gāna-bhedāḥ \| he
**kitava** ! dhūrta ! atra dvitīyas ta-kāraḥ \|\|16\|\| \[mu.pha.
12.36\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ cet vilambo na
soḍhavyas tadā gṛham eva gacchata ity āśaṅkya tyakta-guṇa-maya-dehā
aprākṛta-dehāḥ kāścid āhuḥ---pati-sutety ādi \| he **kitava** ! dhūrta !
**paty**-ādīn **ativilaṅghya** pratiśayena viśeṣato laṅghitvā ca
tad-deha-tyāgena tat-tat-sambandha-mātram api tyaktvā tavāsti tava
nikaṭe āgatā āyātā gatā iti vā \| **acyuta** ! iti aprākṛtena dehena
punar ita cyuto na bhaviṣyāma iti kṛtvā tavāsti gatāḥ prāptāḥ \|
gati-vido tavānena gatir iti vidaḥ, tava tattvajñā ity arthaḥ \|
tavodgīta-mohitāḥ \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bāndhavā pitṛ-mātrādayaḥ
\| eṣāṁ pūrvokta-nyāyena pūrva-pūrva-parityāge para-parāpekṣayā
yathottaraṁ śraiṣṭhyam ūhyam \| **ati** teṣāṁ vākyātikramāt
snehādi-parityāgāc cātiśayena viśeṣeṇa ca dharmādy-anapekṣayā
sa-mūlatvena **laṅghayitvā** atikramya, āgamane hetuḥ---he **acyuta** !
iti prapanna-jana-rañjanādi-māhātmyataḥ kadācid api vicyuter asambhavād
ity arthaḥ \| kiṁ ca, **gatiṁ** svabhāvam ātmano'smākaṁ ca vetsīti
**gati-vidaḥ** \| yad vā, **tava** jñānam abhijñatvaṁ vidantīti
**vidaḥ** suvratatvādi-sva-māhātmyam asmākaṁ ca tvad-eka-gatitvaṁ
jānāsīti vidantyaḥ \| kiṁ vā, kāruṇyādi-mayaṁ tvat-svarūpaṁ jānatya ity
arthaḥ \| kiṁ ca, **udgīta-mohitāḥ**, **kitava** ! he kapaṭin !
nija-svabhāvānyathā-karaṇāt \| **niśi** iti rātrau bhīrūṇāṁ strīṇāṁ
tyāgo'nucita eveti bhāvaḥ \| **tyajed** iti sambhāvanāyāṁ saptamī \|
**kitava** iti sambodhanena, **kaḥ kitavo**'pi **tyajet**, api tu
kitavenāpi niśi **yoṣitāṁ** tyāgo naiva sambhaved ity arthaḥ \| atas
tvayi na kevalaṁ dhūrtatvaṁ paramākṛtajñatvam api paryavasyed iti bhāvaḥ
\|

athavā, rātrau nirjane nijāntike **udgītena** riraṁsayā prāg
ākṛṣyānītānāṁ gopa-sundarīṇāṁ paścāt tyāgād dhūrta evāsīty arthaḥ \| ato
vyaktībhūtaṁ dhūrtatvam adhunā darśanaṁ dehīti bhāvaḥ \| anyat tair
vyākhyātam \| yad vā, **kitavā** dhūrtāḥ ! kiṁ vā, dhūrtasya **tava
yoṣitaḥ**, \"tvadvad vayam api dhūrtāḥ, tava dhūrtatvaṁ sarvaṁ vidma
evety alam asmāsu dhūrtatvena\" iti \| etac ca
darśana-prārthana-cāturyaṁ jñeyam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ ca sati tad etad adya
kṛtam atyantam ayuktam ity āhuḥ---**pati-** iti \| **bāndhavā**
mātā-pitr-ādayaḥ \| **ati** teṣāṁ vākyātikramāt snehādi-parityāgāc
cātiśayena viśeṣeṇa ca dharmādy-anapekṣayā sa-mūlatvena **laṅghayitvā**
atikramya \| āgamane hetuḥ---**tavodgīta-mohitā** iti, hariṇya iveti
bhāvaḥ \| na ca yādṛcchikam udgītam, api tu jñāna-pūrvakam evety
āhuḥ---**gati-vida** iti\| asmad-āgamanaṁ jānata iti bhāvaḥ \|

yad vā, nanu bhavatyaḥ parama-dhīrāḥ gīta-mātreṇa kathaṁ mohitāḥ ?
tatrāhuḥ---gīta-**gati**-viśeṣān jānantya iti \| yaiḥ
śakra-śarvara-parameṣṭhi-purogāḥ \[bhā.pu. 10.35.15\] iti bhāvaḥ \|

yad vā, \"bhavatyo vidagdhā mamaitādṛśaṁ svabhāvam api jānantīti kathaṁ
na sāvadhānā jātāḥ ?\" tatrāhuḥ---tvat-svabhāva-**vido**'pi vayam iti \|
mohana-mantra-prāyatvāt tvad-vānasyeti (?) bhāvaḥ \| aho tad apy āstāṁ
svayam eva tathānītā **yoṣitaḥ** punar **niśi kas tyajet,**
sambhāvanāyāṁ liṅ, na ko'pīty arthaḥ \| ata eva he **kitava** !
vañcana-śīla ! anenānyo'pi **kitavaḥ** **kas tyajet,** sarvasyāpi tasya
kaitave labdhenaivārthena sva-vyavahāra-sādhakatvaṁ bhavatu tasyāpi
tiraskāritvam iti tatrāpi viśeṣaḥ \| ata eva he **acyuta** ! sva-guṇād
avyabhicārinn iti sānvayaiva tavaiṣā saṁjñeti bhāvaḥ\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** divasa-vihāras tv evam eva
\| rajanī-vihāro vā nirāvilo bhavitum, na ca tathā yato veṇu-nādena
vanam ānīya tyaktvāntardhatse iti tat-kāla-tyakta-dehāḥ satyo yāḥ sadyaḥ
saṅgatāḥ, tā evocuḥ---**pati-suta**- ity-ādi \| he **kitava** !
\"tavāsti sarvam evānaya\" iti para-sarvasvāpahārī kitavaḥ, tasya
sambodhane \| tathā **paty**-ādīn **ati**śayena **vi**śeṣeṇa
**laṅghayitvā** tat-tat-sambandhino dehān vihāyety arthaḥ \|
[ativiśadāyām]{.mark} asamarthās **te** tava **anti** antikam **āgatāḥ**
\| he acyuta ! iti sambodhanenācyuta-samīpāgamane **acyutatvam** eva
bhavitum ucitam \| tatra **kas** tvad-anyo **niśi yoṣitas tyajet** ?
kīdṛśīḥ ? tava **gati-vidas tavodgīta-mohitāḥ** \| yad vā, tava
kīdṛśasya? **gati-vidaḥ** śaraṇyasya \|\|16\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) : pati-suta**- iti \|
**paty**-ādīn **ati**śayena **vilaṅghya** atiśayo'tra teṣāṁ
vācyānākalanāt avagaṇayya \| pratyapattitayānte **tavāntike** samīpe
**āgatāḥ \|** **gati-vidaḥ** gatiman mattva-bhāva-ramaṇātmakaṁ jānatas
tava \| yad vā, asmad-āgamanaṁ jānataḥ \| yad vā, **gati-vido** vayaṁ
tava ramaṇātmaka-gatiṁ svabhāvaṁ jānantyaḥ \| yad vā, **gatiṁ** gamanam
asthitiṁ jānantyaḥ, tad uktam atraiva \| dhanyāḥ sma mūḍha-gatayo'pi
hariṇya etāḥ \[bhā.pu. 10.21.11\] ity anenoktā \| **gatiṁ** jānanty eva
\| yad vā, **gatiṁ** bahir brahmacaryam, antas tu vilāsa-svabhāvaṁ
jānantyaḥ \| yad vā, tava **gatiṁ** dhūrtatvaṁ jānantyas **tava** samīpe
**āgatāḥ** \|

nanu, mat-svabhāvaṁ jānītha cet, tarhi kim āgatāḥ ?
tatrāhuḥ---**tavodgīta-mohitāḥ** \| tad uktaṁ---devyo vimāna-gatayaḥ
smara-nunna-sārā bhraśyat-prasūna-kavarā mumuhur vinīvyaḥ \[bhā.pu.
10.21.12\] ity anenokto devīnāṁ moho mādṛśīnām avidagdhānāṁ kā kathā ?
iti \| aho māhātmyaṁ mohana-mantrātmakasya tava gītasyeti bhāvaḥ \|

ayam abhiprāyaḥ---svayam āgatāś cet, tadā tyāga ucito bhavet,
tad-udgītena tat-tan-nāmnānītānām asmākam idānīṁ tyāgena viḍambanaṁ
kurvan dhūrtatvaṁ prakaṭayatīti nyāyam āhuḥ---he **kitava** ! dhūrta !
anyo'pi kitavaḥ nāyikā-darśanāt prāg eva vañcanāṁ karoti, dṛṣṭāyāṁ
ramaṇam eva prakāśayati, tad evāhuḥ---svayam evāgatā **yoṣitaḥ** rātrāv
api **niśi**, rātrau tvad-anyaḥ **kas tyajet** sambhāvanāyāṁ na ko'pīty
arthaḥ \| anyasyāpi kitavasya vyavahāra-siddhy-artham eva kaitavam, sa
eva svārthaṁ tasyeti \| tava kaitavasya svārtha-paryavasāyitvābhāvaṁ
vyartham eva kaitavam iti \| ataḥ paty-ādīn vihāyāgatā asmān parityajya
kathaṁ na lajjase ? ato dhūrtatvaṁ vihāya darśanaṁ dehīti prārthayāmahe
\|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāś ca veṇu-vādana-samaye
patibhir antar-gṛha-niruddhā āsan, tāḥ serṣyam āhuḥ---**pati-** iti \|
gatim anti māṁ svāsāṁ daśamīṁ daśāṁ vidantīti tā vayam **anti**
tvad-antikam āyātāḥ \| he **acyuta** ! atrāpi cyuto'bhūs taṁ kiṁ
viparīta-lakṣaṇayaiva tvam acyuta-nāmeti bhāvaḥ \| tarhi kim **āgatāḥ**
? iti ced **udgītena mohitā** hata-vivekī-kṛtāḥ \| evaṁ cet tarhi \"re
mūḍhāḥ ! sahadhvaṁ vedanām\" iti ? tatrāhuḥ---he **kitava** ! śaṭha !
evaṁ-bhūtā **yoṣito niśi** svayam āgatā bhīrūs tvāṁ nirdayam ṛte **kas
tyajet** ? na ko'pīty arthaḥ \| yad vā, he **kitava** ! he matta !
**niśi** āyātā yuvatīḥ **kaḥ** khalu yuvā **tyajet** ? atas tvaṁ
vañcako'pi vañcita evābhūr iti bhāvaḥ \| kitavas tu pumān matte vañcake
kanakāhvaye iti medinī \|\|16\|\|

**\...**

\|\| 10.31.17 \|\|

rahasi saṁvidaṁ hṛc-chayodayaṁ

prahasitānanaṁ prema-vīkṣaṇam \|

bṛhad-uraḥ śriyo vīkṣya dhāma te

muhur atispṛhā muhyate manaḥ \|\|

**śrīdhara-svāmī (bhāvārtha-dīpikā) :** atas tvayā tyaktānām asmākaṁ
prāktana-tvad-darśana-nidāna-hṛd-rogasya tvat-saṅgatyaiva cikitsāṁ kurv
ity āśayenāhur dvayena---**rahasi** iti \| **śriyo** **dhāma** **te**
**bṛhad** viśālam **uraś** ca **vīkṣya** **atispṛhā** bhavati \| tathā
ca **muhur** muhur **mano muhyati** \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato rātrau
bhīru-tyāgo'nucito'to hetoḥ \| *prāktanaṁ* yat *tvad-darśanaṁ,* tad eva
*nidānam* ādi-kāraṇaṁ yasya, tasya \| *hṛd-rogaḥ* kāma-vyathā, tasya \|
*cikitsām* apākaraṇam \| **atispṛhā** atyabhilāṣaḥ \| *tayā* atispṛhayā
\| *muhyati* vaivaśyam etīty arthaḥ \|\|17\|\|

---------------------------------------------------------------------------------------------------------------------

**kaivalya-dīpikā : hṛcchayasyodaya** utpattir yasmāt **prahasitānanāt**
\| **atispṛhayā** \| atra dvitīyo ta-kāraḥ \|\|17\|\| \[mu.pha. 12.37\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas tad-āloke\'pi
spṛhā-bhājāṁ duḥkham eva phalam ity āhuḥ---**rahasi** ity-ādi \| **te**
tava **dhāma vīkṣya** **muhur atispṛhā** janena **amanaḥ** manaḥ śūnyaṁ
yathā syāt, tathā **muhyate** \| atispṛhayatīti atispṛṣṭa tena tathā \|
tava kīdṛśye ? **bṛhad-uraḥ-śriyaḥ**, tatrāpi **rahasi vīkṣya** ity
arthaḥ \| **bṛhad-uro vīkṣya** iti vā \| kīdṛśam ? **śriyo dhāma** \|
ubhayam eva kīdṛśam ? **saṁvidaṁ** samyag viśiṣṭā dā śuddhir yasya \|
daip śodhane iti kvipi siddham \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato
nija-kṛtajñatvāpekṣayā darśanekṣaṇam api na vilambasvety āśayena pūrvato
viśeṣam āhuḥ---**rahasi** iti \| pūrvaṁ saṁvidaḥ \[bhā.pu. 10.31.10\]
ity uktam \| atra ca **saṁvidam** iti ekām api saṁvidam, kim uta bahvīr
ity arthaḥ \| evaṁ pūrvokta-viśeṣo'trohyaḥ \| **hṛc-chayasya** hṛdi
suptavan niśceṣṭatayā līnasyāpi kāmasya **udayaḥ** prākaṭyaṁ yasmāt tat
\| idaṁ **prahasita-**ādīnāṁ sarveṣām api viśeṣaṇaṁ jñeyam \|

yad vā, tava **hṛcchayodayaṁ** kāma-vikāraṁ
bhāva-viśeṣa-vilasita-smita-gaṇḍādhara-visphūrty-ādi-lakṣaṇaṁ
**pra**kṛṣṭaṁ **hasitaṁ** yasminn **ānane** tat \|
**pra**kṛṣṭa-**hāsa**-yuktam **ānanam** iti vā \| **premṇā vīkṣaṇaṁ**
pūrvavat pada-dvayaṁ vā \| **bṛhad** iti gāḍhāliṅganābhiprāyeṇa
parama-saundaryam uktam \| **śriyo dhāma** iti **atispṛhāyāṁ**
hetu-viśeṣaḥ, sāpatnyāt śobhā-viśeṣāc ca \| **vīkṣya** ālocya
cintayitvety arthaḥ \| \"tāpin\" ity adhyāhāryam \| kiṁ vā,
bhinna-kartṛkatve ktvā-pratyaya ārṣaḥ \| \"ata evātispṛham\" iti
citsukhaḥ \| **atispṛhā** ca tat-tad-anubhave tvat-saṅgama-mātre vā \|
tayā ca **mano muhyati** iti spṛhāyāḥ paramautkaṭyaṁ dyotyate \|

kiṁ vā, pūrvavan nija-dhairya-hānir evoktā \| yad vā, **rahasi
saṁvidaṁ** prati yat **prahasitānana-**ādikaṁ **hṛcchayodaya-**ādikaṁ vā
\| evaṁ sati dṛṣṭvety evārthaḥ \| tataś ca pūrva-dṛṣṭānāṁ teṣām adhunā
smaraṇād atispṛhādikam iti pūrvavaj jñeyam \| yad vā, pūrvam api tathā
tathaiva bhavet \| adhunā tu tat-tad-atimaraṇam evāsannam iti bhāvaḥ \|
anyat tair vyākhyātam \|

yad vā, **śriyo dhāma** apīti śobhā-rūpa-veśa-līlādi-viṣayakāḥ ity
anuktam apy anyat saundaryādikaṁ saṅgṛhītam \| **dhāma** ca latā-gṛhādi
\| na kevalam **atispṛhā manaś** ca **muhyate,** parama-mohanāt
tat-tan-mādhuryāt \| anena manaso durnivāratvād apratikāryatvam \| tena
nija-parama-dainyaṁ ca sūcitam \| anyat samānam \|

athavā, nanu kṛtajño'smi \| katham evam atyantārtā bhavatha ? iti cet,
tvayaiva bahudhā mohitatvād ity ārtatve tvad-eka-kāraṇatvena pūrvavat
**saṁvid**-ādīnāṁ parama-mohanatvam eva paramārtyā
viśiṣyāhuḥ---**rahasi** iti \| **te** ity asya pūrvataḥ parataś cānvayaḥ
\| te **saṁvid**-ādikaṁ **prahasitānana-**ādikaṁ vā **vīkṣya** **te**'pi
**atispṛhaḥ,** te'pi **mana** ity ādarśādau nirīkṣaṇādinā
bhāva-viśeṣodayād iti teṣāṁ parama-mohanatvam uktam \| ato'smākam
**atispṛhā** **mano-mohaś** ca yukta eveti \| ato yāvad antya-daśā na
bhavet, tāvad eva sandarśanaṁ dehi \| tata eva kṛtajñatvaṁ sidhyed iti
bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : te** tava **hṛdayasya** kāmasya
**udayaṁ** **vīkṣya** \| kīdṛśaṁ? **rahasi-saṁvit** yatra, tam \|
aluk-samāsaḥ \| tathā **pra**kṛṣṭaṁ **hasitaṁ** yasminn ānane, tad
**ānanaṁ\|** yatra **bṛhad** iti gāḍhāliṅganecchā-kārakaḥ
saundarya-viśeṣa uktaḥ \| **śriyaḥ** sarva-sampan-nidheḥ
svābhāvika-pīta-rekhā-rūpāyā **dhāma** iti ca **vīkṣya** asmākam
**atispṛhā** ity asmac-chabda-vācya-kartṛka-vīkṣaṇa-spṛhāyāḥ kriyāyā
vīkṣaṇasya pūrva-kālatvāt ktvā-pratyayaḥ \| svātantrya-vivakṣayā spṛhāyā
eva vīkṣaṇa-kartṛtvopacāraḥ \| atrodbhavatīti śeṣaḥ \| atispṛhayā **mano
muhyati** ity arthaḥ \| \"atispṛham\" iti citsukhaḥ \| **atispṛhā** ca
tat-tad-anubhavāya tat-saṅgama-mātrāya vā \| tathā ca **mano muhyati**
iti spṛhāyāḥ paramautkaṇṭhyaṁ dyotyate \|

yad vā, **vīkṣya** iti pūrva-vṛttam idaṁ tathā tathaiva bhavet \| adhunā
tat-tad-atiśayena maraṇam evāsannam iti bhāvaḥ \| evaṁ spṛhāyā
durnivāratvād apratikāryatvam \| tena nija-parama-dainyaṁ ca sūcitam
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kumārikā
ūcuḥ---**rahasi** ity-ādi \| **rahasi** nirjane yā **saṁvit**
saṁvedanam---mayemā raṁsyatha kṣapāḥ \[bhā.pu. 10.22.27\] iti yad
ādiṣṭam, tad **vīkṣya** jñātvā, **prema-vīkṣaṇaṁ** ca **vīkṣya** dṛṣṭvā,
**bṛhad-uraś** ca vīkṣya, **muhur** vāraṁ vāram **atispṛhā** jātety
arthaḥ \| ato **manaś** ca **muhyate** muhyati \| tat katham evaṁ karoṣi
? iti bhāvaḥ \| **prema-vīkṣaṇaṁ** kīdṛśam ? **hṛc-chayasya**
manorathasya **udayo** yasmāt \| **prahasitaṁ** prahāsa eva **ānanaṁ**
prīṇanaṁ yasya \| athavā, **prahasitānanaṁ vīkṣya** \| kīdṛśam ?
**prema-vīkṣaṇaṁ** yasya \| **bṛhad-uraḥ** kimbhūtam ? **śriyo dhāma**
\|\|17\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** punar api viraha-vyathitāḥ
sva-vaicitryam abhivyañjayantya āhuḥ---**rahasi** iti \| **rahasi**
ekānte **saṁvidaṁ** surata-goṣṭhyām, **prahasitānanaṁ** **pra**kṛṣṭaṁ
**hasitaṁ** yasmin etādṛśam **ānanaṁ,** **premṇā vīkṣaṇaṁ
hṛcchayodayam** iti premāṇaṁ viśeṣaṇaṁ \| **hṛcchayasya** hṛdi
līnasyaiva kāmasya **udaya** udbodho yasmāt \|

yad vā, **prema-vīkṣaṇaṁ** kīdṛśam ? **prahasitaṁ** hāsya-yuktam
**ānanaṁ** yasmin \| yad vā, **prahasitānanaṁ** viśeṣyaṁ,
**prema-vīkṣaṇam** iti viśeṣaṇam \| te **bṛhat** asmat-kuca-viluṇṭhan
prāṅgaṇa-bhūtaṁ **śriyo dhāma te uro** vakṣaḥ-sthalaṁ **vīkṣya muhur**
vāraṁ vāram **atispṛhā** \| idānīṁ smaryamāṇāni etāni anavarataṁ
taptodana-phalām **atispṛhāṁ** mṛtyautkaṇṭhyaṁ janayantīti bhāvaḥ \|
tena ca **mano muhyate** dhairya-cyutir bhavatīty arthaḥ \|

yad vā, **rahasi saṁvidaṁ** prati te **prahasitānanaṁ**
**prema-vīkṣaṇam** ity āhuḥ---**ānanasya** viśeṣaṇaṁ **śriyo dhāma,**
**bṛhat** sambhogārham **uro vīkṣya** cintayitvā, adhunā **atispṛhā**
bhavati, punar api tathaiva bhavatv iti \| tayā ca **mano muhyate**
dhairyaṁ tyajatīty arthaḥ \|

yad vā, **prahasitānanaṁ vīkṣya** ādarśe pratibimbitaṁ dṛṣṭvā te
**atispṛhā** punaḥ punaḥ darśanautkaṇṭhyaṁ bhavati \| tena ca **mano
muhyate** vismitaṁ bhavati \| aham etādṛk saundaryavān smeti tātparyam
\| vakṣati ca---vismāpanaṁ svasya ca saubhaga-rddheḥ paraṁ padaṁ
bhūṣaṇa-bhūṣaṇāṅgaṁ \[bhā.pu. 3.2.12\] iti \| ato mādṛśānām **atispṛhā
mano** mo-yor anaucitī-parihāraḥ sūcitaḥ \| ato mādṛśīnāṁ **muhur**
mūrcchodayāt jīvita-maraṇāntarāla-varti prāṇāvasthām adhi gatiḥ
\|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ kartavyaṁ ? tava
mohana-pañcakaṁ kāma-śara-pañcakam ivāsman-netra-randhreṣu praviśya
hṛdayaṁ jvalayatīty āhuḥ---**rahasi saṁvidaṁ**
rati-prārthana-vyañjaka-sambhāṣaṇaṁ dvitīyam \| **pra**kṛṣṭaṁ
**hasitaṁ** yatra, tathā-bhūtam **ānanaṁ** tṛtīyam \| **prema**-yuktam
**īkṣaṇaṁ** ca caturtham \| **śriyo dhāma** śobhāspadaṁ **bṛhad**
vistīrṇam uttuṅgam **uro** vakṣaḥ pañcamam \| **vīkṣya muhuḥ** punaḥ
punar viśeṣato dṛṣṭvā atispṛhaṇam **atispṛhā**, bhāva-kvib-antaḥ \|
spṛhitayā **mano muhyate** muhyati \| autkaṇṭhya-jvālayā mūrcchatīty
arthaḥ \|\|17\|\|

**\...**

\|\| 10.31.18 \|\|

vraja-vanaukasāṁ vyaktir aṅga te

vṛjina-hantry alaṁ viśva-maṅgalam \|

tyaja manāk ca nas tvat-spṛhātmanāṁ

svajana-hṛd-rujāṁ yan niṣūdanam \|\|

**śrīdhara-svāmī (bhāvārtha-dīpikā) : tava** ca **vyaktir** abhivyaktir
**vraja-vanaukasāṁ** sarveṣām aviśeṣeṇa **vṛjina-hantrī**
duḥkha-nirasanīti **viśva-maṅgalaṁ** sarva-maṅgala-rūpā ca \| atas
**tvat-spṛhātmanāṁ** tvat-spṛhārūḍha-manasāṁ no **manāg** īṣat kim api
**tyaja** muñca \| kārpaṇyam akurvan dehīty arthāḥ\| kiṁ tat ?
**svajana-hṛd-rogāṇāṁ** yad atigopyaṁ **niṣūdanaṁ** nivartakam auṣadhaṁ,
tat tvam eva vetsīti gūḍhābhiprāyam \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vraja-vanaukasām** ity ukter
vayaṁ kiṁ tad-antargatā na ? ity uktam \| **viśva-maṅgalam** ity uktyā
vayaṁ kiṁ viśvasmin na ? ity uktam, yato vayam api tad-anta-sthā eveti
hetoḥ \| *kārpaṇyaṁ* baddha-muṣṭitvam \| *ity artha* iti---na hy
aśeṣa-pālakasya kārpaṇyaṁ śobhata iti bhāvaḥ \| ajñāta iva bhagavān
pṛcchati---*kiṁ tad* ? iti \| *atigopyaṁ* pratyakṣaṁ vaktum aśakyam \|
nija-darśanottaram aṅga-saṅga-rūpam ity āśayaḥ \| **svajana** iti
sambodhanaṁ vā \|\|18\|\|

---------------------------------------------------------------------------------------------------------------------

**kaivalya-dīpikā : vraja-** iti \| **vyaktiḥ** śarīram \|
**vṛjina-hantrī** duḥkha-śamanī \| **tvat-spṛhātmano** yāsāṁ tās tathā
\| **svajana-hṛd-rujāṁ** hṛdaya-rogāṇāṁ **niṣūdanam** śamakaṁ yat
āliṅganādi tad \| **manāg** alpam api **tyaja** muñca dehīty arthaḥ \|
**svajana**-viśeṣaṇena tvad-adhīnaṁ hṛdaya-roga-śamanam ity uktam \|
atrādya-pādayor da-la-dvaye ādir va-kāraḥ \| kramād va-kāra-ja-kārau \|
antya-pādayor ja-kāro dvitīyaḥ \| saṁyojayatīty ata ārabhya
etat-paryantam ekādaśākṣarāyā jāteḥ ṣaṭ-śatottara-catuḥṣaṣṭhi bhedaḥ
\|\|18\|\| \[mu.pha. 12.38\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** asmāsu nirapekṣatā te
mocitā ity anyā āhuḥ---**vraja-vanaukasām** iti \| idānīm asmākaṁ
vrajaukastvaṁ vanaukastvaṁ ca \| ato\'smākaṁ **vṛjina-hantṛtā**
samucitaiva te, ataḥ **svajana-hṛd-rujāṁ** yat, tat **tyaja** ity
anvayaḥ \| **tvat-spṛhātmanāṁ no** yan **nisūdanaṁ** hiṁsakaṁ **manāg**
api **tyaja** ity arthaḥ \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato'dhunedaṁ vidhehīti
sarvānte phalitaṁ niścityāhuḥ---**vraja** iti \| **vrajaukasāṁ
vanaukasāṁ** cety arthaḥ \| **te vyaktiḥ** avatāraṁ prākaṭyaṁ vā \|
ato'ntardhānam ayuktam iti bhāvaḥ \| **aṅga** iti prema-sambodhane \| na
kevalaṁ **vṛjina-hantrī**, **viśva-maṅgalam** aśeṣa-maṅgala-rūpā cety
arthaḥ \| **alam** atiśayenety asyobhayato'py anvayaḥ \| tato vṛjinasya
apunar-udbhavatvādikaṁ maṅgalasya ca
bhakti-premādi-sampatti-pūrvaka-pratikṣaṇam
abhinava-sukha-paramparādi-rūpatvam ūhyam \| **svajanānāṁ** yā
**hṛd-rujaḥ** kāmāḥ, tāsāṁ **ni**tarāṁ **sūdanaṁ** svajanatvāt tava
viditam eveti bhāvaḥ \| ruk-śabda-prayogaḥ premārti-bhareṇa \|

nanu yad bhaktā mayi prema-bhaktiṁ sadā sandarśanaṁ tad-arthaṁ
śrī-vaikuṇṭhādikam api vāñchantīti jānāmy eva \| tatrāhuḥ---**tvayi**
tvat-prāpty-artham eva **spṛhā** \| kiṁ vā, **tava** yā **spṛhā**
riraṁsā, tasyām eva **ātmā** mano yāsāṁ, tāsāṁ **naḥ** \| īdṛśīr asmān
prati yad deyaṁ syāt, tad eveti bhāvaḥ \| **manāg** iti
parama-daurlabhyena yācaka-rītyā vā \| vastutas tu **hṛd-rujām** iti
bahutvena **ni**-śabdena ca tathā tad-viṣayaka-kāmānām anivartyatvena
sadā navīnavat tayā vardhiṣṇutvenaiva nirantara-vividha-prema-ratir
abhipretā \| anyat tair vyākhyātam \| yad vā, he **svajana** !
**tvat-spṛhātmanāṁ no** yā **hṛd-rujaḥ,** tāsām iti \| anyat samānam iti
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ bhavataiva
nija-hṛc-chayodayasya vyañjanayā asmāsu te te nānā-bhāvā janyante
hantāsya hṛcchaya-tāpa evam evaṁ śāntaḥ syād iti bhāvanayā
tvad-bhāva-bhāvitatvena tat-tad-vāsanodayāt \| yato'smākaṁ tvayi snehaḥ
svabhāvajatvād balavattara iti dyotayantyas
tādṛśa-snehamayābhilāṣa-visphuṭa-hṛdayāḥ sa-dainyaṁ
nivedayanti---**vraja**- iti dvābhyām \| **vrajaukasāṁ vanaukasāṁ** cety
arthaḥ \| **vyaktiḥ** prākaṭyam\| ato'ntardhānam ayuktam iti bhāvaḥ \|
**aṅga** iti prema-sambodhane \| na kevalaṁ teṣāṁ **vṛjina-hantrī**
aśeṣasyāpi maṅgala-rūpā vṛjina-hantrī \| yad vā, teṣām eva sarva-sukhadā
ca \| **alam** atiśayenety asya ubhayato'py anvayaḥ \| ato **naḥ**
sambandhe duḥkha-śamakaṁ kim api dehi \|

nanu vrajaukastvena bhavatīnām api tat-tad-utpātaja-duḥkha-śānty-ādikaṁ
bhaviṣyaty eva kim anyat prārthayadhve, tatrāhuḥ---**tvayi**
tvat-prāpty-artham eva yā **spṛhā,** tasyām eva **ātmā** mano yāsāṁ,
tāsāṁ **naḥ** \|

nanu **vraja-vanaukasām** api mat-spṛhāḥ, tataḥ ko viśeṣaḥ ?
tatrāhuḥ---**svajana** iti \| teṣv api **svajana**-viśeṣo'smad-vidhaḥ,
tasya **hṛd-rujāṁ** yan **niṣūdanam** iti \| **manāg** iti
parama-daurlabhyena, yācaka-rītyā vā \| vastutas tu **hṛd-rujām** iti
bahutvena **ni**-śabdena ca tathā tad-viṣayaka-kāmānām anivartyatvena
pratyuta sadā nava-navatayā vardhiṣṇutvenaiva nirantaraṁ tad-vaividhyam
abhipretam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu kās tā hṛd-rujaḥ ? kiṁ vā,
tan-niṣūdanam ity apekṣāyām āhuḥ---**vraja**- ity-ādi \| yat **ta**
ity-ādi ca \| vibhramā eva rujaḥ, tac ca staneṣu śanais tan-nidhānam eva
tan-**nisūdanam** \| ata evaitad eva muhuḥ prārthitam iti bhāvaḥ
\|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmād idaṁ te nocitam ity
āhuḥ---**vraja-vanaukasām** ity-ādi \| he **aṅga** ! **te** tava
**vyaktiḥ** prakāśo **vraja-vanaukasāṁ vṛjina-hantrī** duḥkha-nāśikā \|
**alam** atyarthaṁ **viśva-maṅgalam** \| ato vrajaukastvena
viśvāntargatatvena cāsmākaṁ tava prakāśo **vṛjina-hantā** eva \| tasmāt
**tvat-spṛhātmanāṁ** yan nisūdanaṁ mārakam adarśanam, tat manāk ca tyaja
muñca \| tan na kurv ity arthaḥ \| he svajana-bandho ! no\'smākaṁ
kīdṛśīnām ? hṛd-rujāṁ hṛdi ruk yāsām \| yad vā, **no**\'smākaṁ
**hṛd-rujāṁ** **yan nisūdanaṁ** nāśakaṁ darśanam, tat **manāk** ca
**tyaja** vitara dehīti yāvat \| tyajir atra dānārthaḥ \| **svajanānāṁ
hṛd-rujām** iti samāse ekaṁ vā padam \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ smaryamāṇair etaiḥ punaḥ
punaḥ hṛd-roga eva vardhate \| ataḥ kāpaṭyaṁ vihāyaivaṁ kurv iti
sa-dainyaṁ hṛd-rogopaśamanaṁ prārthayante---**vraja**- iti \| **te**
tava **vyaktiḥ** prākaṭyaṁ **vraja-vanaukasām** aviśeṣeṇa **vṛjinaṁ
hanti** duḥkha-nirasana-samarthā \| **aṅga** iti prabodhanāya
sambodhanaṁ \| tan-madhye asmākam eva duḥkhaṁ nānyeṣām iti hetuṁ
pṛcchāmeti \| **alam** atiśayena **viśva-maṅgala**-rūpā ca udarke
sukha-paramparā-sampādikā maṅgalam iti \| **svajanānāṁ hṛd-rogāṇāṁ**
hṛdaya-pīḍānāṁ **yan niṣūdanaṁ** sa-mūla-nirasanam \| gūḍham
asmad-dhṛdaya-śritasya tavaiva viditaṁ nānyasya \| tac ca **manāk** īṣat
**no**'smākaṁ **tyaja** \| vitara **tvat-spṛhātmanāṁ**
tvat-prāpty-artha-spṛhā \| yad vā, tvat-spṛhā tvad-bhāvecchā ātmani
citte yāsām \| yad vā, tvayi yā spṛhā sukhaṁ ciraṁ tiṣṭhatv iti \|
vāñchā kāmaneti yāvat, sā ātmani manasi yāsāṁ, tāsām \|

ayam abhiprāyaḥ---hṛdaya-tāpe sati tatra-sthe tvayy api tāpaḥ sambhavet
\| atas tava tāpa-nirvāṇārtham auṣadha-prārthanā, na tu sva-tāpaṁ
nivāraṇārtham iti \| tvayā tyaktānāṁ na maraṇam iti tātparyam \|
**manāg** atiyācaka-rītyā stokam eva prārthayate, na tu tad-alpam iti \|
tad uktaṁ gīta-govinde---sva-hṛdaya-marmaṇi varma karoti
sajala-nalinī-dala-jālaṁ \[gī.go. 4.3\] itivat \| etāvat paryantaṁ
sva-tāpa-nivāraṇārthaṁ sarvaṁ prārthitam \| idānīṁ sva-tāpānusandhānaṁ
vihāya śrī-kṛṣṇasya go-cāraṇārthaṁ vṛndāṭavī-praveśena caraṇāravinde
vyathāṁ parikalpya taru-cchāyāntargataṁ yat tam apaśyantyaḥ \| tad yathā
janitā svasmin vyathāṁ nivedayantyo virahārti-vihvalāḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, kula-vadhūnāṁ
niraparādhānām asmākaṁ tvayaiva saṁmohya rātrau vanam ānītānām
autkaṇṭhyāgninā kevalaṁ prāṇa-dāhanam eva na tavābhipretam, kintu
svāṅga-saṅga-dānena prāṇa-pālanam apīty atra hetum āhuḥ---**te vyaktir**
abhivyaktiḥ **vraja-vanaukasāṁ** sarveṣām evāviśeṣeṇa **viśva-maṅgalaṁ**
sarvāṇi maṅgalāni yatra, tad yathā syāt, tathā **vṛjina-hantrī**
duḥkha-nirasinī, atas **tvat-spṛhātmanāṁ** tvat-kartṛkā yā spṛhā
asmad-darśanotthā, tasyām eva **ātmā** tat sampūrayituṁ kāmaṁ **mano**
yāsāṁ, tāsāṁ **naḥ** **manāk** īṣat kim api **tyaja** muñca, kārpaṇyam
akurvan dehīty arthaḥ \| tad eva kim ? tatrāhuḥ---**svajana-hṛd-rujāṁ**
yuṣmaj-jana-kuca-rogāṇāṁ **yan niṣūdanam** upaśamakam auṣadhaṁ
kara-kamalam ity arthaḥ \| tad eva yadi asmābhiḥ kuceṣv arpayituṁ
prāpyate, tadā tenaiva tvat-spṛhāṁ pūrayitvā sva-prāṇāḥ pālyanta iti
bhāvaḥ \|\|18\|\|

**\...**

\|\| 10.31.19 \|\|

yat te sujāta-caraṇāmbu-ruhaṁ staneṣu

bhītāḥ śanaiḥ priya dadhīmahi karkaśeṣu \|

tenāṭavīm aṭasi[^291] tad vyathate na kiṁ svit

kūrpādibhir bhramati dhīr bhavad-āyuṣāṁ naḥ \|\|

**śrīdhara-svāmī (bhāvārtha-dīpikā) :** atiprema-dharṣitā rudatya
āhuḥ---**yad** iti \| he **priya** ! **yat te** tava sukumāraṁ padābjaṁ
kaṭhineṣu **kuceṣu** saṁmardana-śaṅkitāḥ **śanair dadhīmahi**[^292]
dhārayema vayam \| tvaṁ tu **tena āṭavīm aṭasi** \| \"nayasi\" iti pāṭhe
paśūn vā kāñcid anyāṁ vā ātmānam eva vā nayasi prāpayasi \| **tat**
tataḥ, **tat** padāmbujaṁ vā **kūrpādibhiḥ** sūkṣma-pāṣāṇādibhiḥ **kiṁ
svin na vyathate** ? kathaṁ nu nāma na vyatheta ? iti **bhavān**[^293]
eva **āyur** jīvanaṁ yāsāṁ, tāsāṁ **no dhīr bhramati** muhyatīti
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *dharṣitāḥ* ākulāḥ \|
*saṁmardaḥ* saṅgharṣaḥ \| ***tena*** padābjena \| paśavas tu pālam
anugacchanty evāta āhuḥ---anyāṁ śrī-rādhikāto'py alakṣitām \| kāścid iti
gopībhyo'py anyāṁ vā \| rādhikāto'pi priyām \| kadācid
gavādy-anveṣaṇārtham ātmānam apīti vā \| tataḥ vana-prāpte hetoḥ \| yad
vā, hetu-vācaka-yat-pādasya pūrvam anukter āha---*tat-padāmbujam* iti \|
kūrpaṁ syāt sūkṣma-pāṣāṇe iti dharaṇiḥ \| bhavad-āyuṣṭvād varyaṁ
jīvenety arthaḥ \|\|19\|\|

---------------------------------------------------------------------------------------------------------------------

**kaivalya-dīpikā : yad** iti \| **yat te sujātam** iti komalam \|
**bhītāḥ** **karkaśa**-stana-sparśāt māsya saukumāryam abhāṅkṣīd iti
bhayam \| tena **caraṇāmburuheṇa** \| **aṭavīm** araṇyam \| **yad** yadā
nayasi \[**aṭasi**\] gacchasi \| nayopagatāv iti ya-kārānto'py asti,
yat-tadoḥ nitya-sambandhāt \| tadāsmākaṁ **buddhir bhramati** \| kim iti
**kūrpādibhiḥ** sūkṣmopalādibhiḥ **kiṁ svin na vyathate** ? kiṁ svid iti
vitarke \| **bhavān āyur** yāsāṁ tās tathā \|\|19\|\| \[mu.pha. 12.39\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** astv asmākaṁ
duḥkha-kathā \| tayā eva prayojanaṁ nāsti \| kim araṇya-ruditaiḥ ? na,
kintu bhavad-duḥkham anusmṛtya yan muhyāmaḥ, tad eva khaṇḍayety
upasaṁharantya evāhuḥ---**yat te** ity-ādi \| tava hṛdayam eva kaṭhinam,
na tu śrī-racanādikam aṅgam \| atas tena sukomalena **caraṇena**
**aṭavīm aṭasi**, **tat kiṁ na vyathata** eva ? iti **no**\'smākaṁ
**dhīr bhramati** \| bhavān āyur yāsāṁ nityāyuṣām atas tāvatāpi
duḥkhenāpi deho na patatīti bhāvaḥ \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etāvat paryantaṁ nijeṣṭam
eva bahudhā prārthitam \| upasaṁhāre ca śrī-bhagavato vanāṭanam
anusandhāya tena ca śrī-pādābjayor vyathāṁ sambhāvya nija-prārthitam apy
anādṛtya prema-bhara-pradharṣitāḥ kevalaṁ tat-sukham eva prārthayāṇā
rudatya āhuḥ---**yad** iti \| amburuha-rūpakeṇa tato'pi
parama-komalatva-vivakṣayā \| **bhītā** ity atra **śanair** ity atra ca
hetuḥ---**karkaśeṣv** iti \| śleṣeṇaivaṁ nija-nitya-nava-yauvanaṁ, tena
duḥkhādhikyaṁ ca niveditam \| **dadhīmahi** ity atra hetuḥ---he
**priya** iti \| priyatvena teṣv eva tasya dhāraṇa-yogyatvāt \| evaṁ
pūrvokta-nalina-sundaratvam api svānubhavena dṛḍhīkṛtam \|

**tenāṭavīm aṭasi**, adhunā niśi vane bhramasīty arthaḥ \| yadyapi
premodreka-vaivaśyāt pūrvoktānanusandhānena paunaruktye'pi naiva
doṣa-prasaṅgaḥ, kintu guṇa eva, tathāpi calasi \[10.31.11\] iti pūrvaṁ
divā-bhramaṇam uktam \| adhunā ca **aṭavīm** **aṭasi** ity anena rātrāv
iti bhedaḥ kalpyaḥ, dine go-cāraṇāya tṛṇa-maya-pradeśa evaṁ
paribhramaṇāt **kūrpādibhiḥ** sambandho na syād ity uktam eva \| rātrau
cādhunā sambhaved ity uktaṁ kūrpādibhir iti **ādi**-śabdāt karkarādayaḥ
\| yadyapi śrī-vṛndā-devy-ādi-prayatnena śrī-vṛndāvana-svabhāvena ca
teṣām api tatra sattā-śaṅkā nāsti, tathāpi \"aniṣṭā-śaṅkīni
bandhu-hṛdayāni bhavanti\" \[abhijñāna-śakuntalā-nāṭaka?\]
ity-ādi-nyāyena tāsāṁ sā sañjāyetaiva \| ataḥ svayam evoktaṁ **kiṁ
svid** iti \|

**bhramati** muhyatīty atra hetuḥ---**bhavad-āyuṣām** iti \| atas tair
vyathā sāsmaj-jīvana evotpadyate tad adhunā prāṇān dhārayituṁ kathañcid
api na śaknuma iti bhāvaḥ \| evam adhunā mūrcchayā pūrvato'py
adhika-vyathā sūcitā \| \"nayasi\" iti pāṭhe gacchasīty evārthaḥ \| naya
paya gatāv iti dhātoḥ \| sarvānte vacanam idaṁ śrī-rādhā-devyāḥ svajana-
\[10.31.18\] ity-ādinā smāritāyā iva jñeyam \| tatra ca **hṛd-rujāṁ
niṣūdanam** iti tena pādābjenāṭavy-aṭanam eva hṛd-rujaḥ \| tato nivṛttir
eva tan-niṣūdanam ity arthaḥ \| tathāpi sandarśane paryavasyaty eva \|
**naḥ** iti bahutvaṁ nija-sakhī-vargābhiprāyeṇa \| kiṁ vā,
nija-bhāvānusāreṇa sarvāsām api samprahāt \| evaṁ śrī-caraṇāravindasya
parama-komalatvena vana-paribhramaṇe vyathāśaṅkya tad uddiśya
vāra-dvayam uktam \| ataḥ staneṣu tasya dhāraṇam api vāra-dvayaṁ
prārthitam \| sāraṅgāṇāṁ padāmbujam \[bhā.pu. 1.11.26\][^294]
ity-ādi-nyāyenaiva tātkālika-dainyena bhaktyā tasminn evāsakteḥ \| tathā
śrī-mukhasya ca muhur varṇanaṁ tenaiva viśeṣatāṁ mohitatvāt \| evam
anyac cohyaṁ sahṛdayais tad-eka-rasikair ity eṣā dik \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu kās tā hṛd-rujaḥ ? kiṁ
vā tan-niṣūdanam ? ity apekṣāyāṁ rudatya ivoddiśanti---**yad** iti \|
**amburuha**-rūpakeṇa siddhe'pi sukomalatve **sujāta**- iti viśeṣaṇaṁ
tato'pi parama-komalatva-vivakṣayā \| **śanair** ity atra hetuḥ \|
**bhītā** iti tatra ca hetuḥ---**karkaśeṣv** iti \| **staneṣu
dadhīmahi** ity atra---he **priya** iti \| priyatvena hṛdy eva \|
tatrāpi staneṣv eva dhāraṇasya yogyatvāt **tena aṭavīm aṭasi** \| adhunā
niśi vane bhramasīty arthaḥ \| sa eva caraṇasyaiva dhāraṇe punaḥ punas
tad-ullekhe ca hetur uktaḥ, aniṣṭāśaṅkayā tatraiva
vardhita-snehātiśayatvāt \| pūrvaṁ go-cāraṇāya tṛṇa-maya-pradeśa eva
paribhramaṇāt prāyikatvena **śila**- ity-ādy-uktam \| samprati tu
**karkaśa**-prāyatvena dṛśyamāne pulinoparitana-yamunā-taṭe bhramaṇāt
**kūrpādibhir** iti \| yadyapi tadānīṁ śrī-vṛndāvanasya svabhāvena ca
teṣām api tatra tatrāśaṅkā nāsti, tathāpi aniṣṭāśaṅkīni bandhu-hṛdayāṇi
bhavanti \[abhijñāna-śakuntalā?\] ity-ādi-nyāyena śaṅkā tāsāṁ sā
sañjāyetaiva **bhramati** muhyati \| atra hetuḥ---**bhavad-āyuṣām** iti
\| ittham evopakrāntaṁ **tvayi dhṛtāsava** iti madhye cābhyastaṁ calasi
yad vrajād \[bhā.pu. 10.31.11\] iti \| atas tair yā vyathā sāsmaj-jīvana
evotpadyate, tad adhunā prāṇān dhārayituṁ kathañcid api na śaknuma iti
bhāvaḥ \| tad eva tādṛśāśaṅkā eva **hṛd-rujaḥ tan-niṣūdanaṁ** ca svayam
eva parama-priyatamāṅge sa-lālana-sukha-nivāsanam eveti drutam eva
samāgaccheti bhāvaḥ \| \"nayasi\" iti pāṭhe gacchasīty evārthaḥ \| naya
paya gatāv iti dhātoḥ \|

tad eva tāsāṁ sarvasyāpi bhāvasya premaikamayatve sthite
śrī-bhagavato'py evam eva jñeyam \| hantemā mayi premaikamayya
ity-ādibhyaḥ \| parama-sukhamayātma-dānam eva samañjasaṁ \| tac ca
yogyatvād evam evam ity ālocya tādṛśa-prema-vilāsamaya-tat-tad-icchā
jāyate iti evam anyad apy ūhyaṁ sahṛdayais tad-eka-rasikair iti
\|\|19\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 392) :** \[vipralambhe pralāpaḥ\] tatra
viṣa-jalāpyayād \[bhā.pu. 10.31.3\] ity-ādikaṁ sarvasyaiva gokulasya
sva-rakṣaṇīyatā-dṛṣṭyāpy asmān adhunā rakṣety abhiprāyam \| vṛṣātmajād
vatsāt mayātmajāt vyomāsurād ity arthaḥ \| punaś ca
tat-tad-alaukika-karma lakṣyīkṛtya na khalu gopikā-nandano bhavān
\[bhā.pu. 10.31.4\] ity-ādi-dvaye yācaka-rītyā dainyena tatra
parameśvarattvāropa iyaṁ stutiḥ \| tato viśvasyāpi
sva-rakṣaṇīyatā-dṛṣṭyāpy asmān adhunā rakṣeti pūrvavat \| tatrāpi
sātvatānāṁ vaiṣṇavānāṁ śrīman-nandādīnāṁ kule'vatīrṇatvāt \| tatrāpi
bālye'smat-sakhitvāpter vaiśiṣṭyam eva yujyate ity arthaḥ \|
vṛṣṇi-dhurya \[bhā.pu. 10.31.5\] iti teṣām api yadu-vaṁśotpannatvāt \|
tathā ca skānde mathurā-māhātmye---

> govardhanaś ca bhagavān yatra govardhano dhṛtaḥ \|
>
> rakṣitā yādavāḥ sarve indra-vṛṣṭi-nivāraṇāt \|\| iti \|

tatraivānyatra api śrī-govinda-kuṇḍa-prastāve---yatrābhiṣikto bhagavān
maghonā yadu-vairiṇā iti\|

athavā viṣa-jalāpyayād \[bhā.pu. 10.31.3\] ity-ādinā stutvā punaḥ
sa-praṇayerṣyam āhuḥ, na khalv \[bhā.pu. 10.31.4\] ity ardhena \| evaṁ
duravasthāpannānām asmākam upekṣayā bhavān khalu niścayena gopikāyāḥ
sarveṣāṁ vraja-vāsinām asmākaṁ rakṣā-kāriṇyāḥ śrī-vrajeśvaryā
**nandano** nāsti, kintu kasyāpi sukhena duḥkhena cāspṛṣṭatvād
**akhila-dehinām antarātma-dṛk** śuddha-jīva-draṣṭā paramātmāsti \|

evam api nūnaṁ brāhmaṇārthi-tattvenānāsaktatayaiva
sarva-rakṣāvatīrṇatvān nāsmān upekṣitum arhati iti punaḥ sa-dainyam
āhuḥ---vikhanasā \[bhā.pu. 10.31.4\] ity ardhena \| pūrvavat
tad-abhiprāyeṇaiva viracitābhayaṁ \[bhā.pu. 10.31.5\] ity-ādikam apy
uktam \| praṇata-dehināṁ \[bhā.pu. 10.31.7\] iti \| **śrī-niketanam**
api **praṇata-dehi**-prabhṛtīnāṁ **pāpa-karṣaṇādi**-rūpam \| tata eva
parama-karuṇāmayatvenāvagatam asmākaṁ **kuceṣv** api
**hṛc-chaya-kartanāya** kartum ucitam ity arthaḥ \| hṛc-chaya-nidānaṁ
tad-anurūpaṁ pratīkārāntaraṁ cāhuḥ---madhurayā \[bhā.pu. 10.31.8\] iti
\|

nūnaṁ yat saurabhya-digdhatayaiva tava gīr madhurā mano mohayati, tad
evādhara-sīdhu bhaved, atrauṣadham ity arthaḥ \| aho tavādhara-sīdhu
tādṛśa-puṇya-hīnābhiḥ kathaṁ sulabhaṁ syāt ? yataḥ sā madhurā gīr apy
astu dūre \| guru-goṣṭhī-niyama-bandanakatvam āpannābhir asmābhiḥ
prasaṅgāntareṇāpi jana-paramparā-prakhyāyamānam api tava caritāmṛtam api
durlabham ity āha---tava kathāmṛtaṁ \[bhā.pu. 10.31.9\] iti \| tad ye
**gṛṇanti te**'pi asmabhyaṁ **bhūridā** jātāḥ \|

kutaḥ punar yuṣmākaṁ mayy etāvān anurāgaḥ ? tatrāhuḥ---prahasitaṁ
\[bhā.pu. 10.31.10\] ity-ādi\| kathaṁ mama prahasitādīnām etādṛśatvam ?
tatrāhuḥ---he kuhaka \[bhā.pu. 10.31.10\] iti\| tādṛśī kāpi kuhanā yā
tvayi vidyate, tāṁ tvam eva vetsīty arthaḥ \| evam anyāny api yojanīyāni
\| parama-prakarṣeṇāhuḥ---**yat te sujāta** iti\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha prathama-vaktrya
evopasaṁharanti---**yat ta** ity-ādi \| he **priya** ! **te** tava **yat
sujāta-caraṇāmburuhaṁ karkaśeṣu** kaṭhineṣu **staneṣu** **bhītāḥ**
satyaḥ **śanair dadhīmahi** bibhṛmaḥ \| tena caraṇāmburuheṇa **aṭavīm
aṭasi**, tat **kiṁ na vyathate** ? api tu vyathate \| kaiḥ ? kūrpādibhiḥ
\| ato **bhavān** eva **āyur** yāsām, tāsaṁ **no** **dhīś** cittaṁ
**bhramati**, anavasthito bhavati \| ataḥ param aṭavy-aṭaṇād virama,
prādurbhūyatām iti vākyārthena upasaṁhāraḥ \|

samavetā jaguḥ kṛṣṇaṁ \[bhā.pu. 10.30.45\] iti pūrvādhyāyānte jagur iti
kriyayā jayati \[bhā.pu. 10.31.1\] iti padyair gānam eva tāsām, na tu
tat-tad-uditaṁ kavinā padyair nibaddham \| tena rāga-tāla-svara-sahitam
eva gānam idam \| tatra ca kauśalam avāntaraṁ boddhavyam \| pratipadyaṁ
prathama-pādasya dvitīyo varṇaḥ, sa eva pādāntarasya ca dvitīyaḥ \|
jala-ruhānanaṁ cāru darśaya \[bhā.pu. 10.31.6\] ity atra dvitīya eva
bhavitum arhati ja-kāraḥ \| sa prathamo\'bhūt, jaḍa udīkṣitaṁ \[bhā.pu.
10.31.15\] ity atra ṭa-kāra-sthāne ḍa-kāras tad-vargyatvād iti
skhalita-doṣo nāṅgīkāryaḥ \| idaṁ tu vaicitryaṁ gānasya \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatas tad-anantaraṁ svam eva
prārthyamānā rudantyaḥ āhuḥ---**yat te** iti \| he **priya** !
prīti-viṣaya ! **te** tava **yat sujātaṁ** sukomalaṁ **caraṇāmburuhaṁ**
stanānāṁ karkaśa-anusandhānena **bhītāḥ śanair** iti hasta-lāghavena
**karkaśeṣu** nava-yauvanonnateṣu **staneṣu dadhīmahi** dhārayema,
**tena** pādābjena **aṭavīṁ** vṛndāvana-bhū-pradeśam **aṭasi** \|
**tat** padābjaṁ **kūrpādibhiḥ** sūkṣma-pāṣāṇa-kaṇikādibhiḥ
**tṛṇāṅkuraiś** ca \| **kiṁ svid** iti \| kathaṁ vā na vyathate, api tu
vyathata eveti niścitya sambhāvyeti vā **no**'smākaṁ **dhīr**
**bhramati** muhyati \| paṭhāntare \"nayati\" iti \| paśūn anyān kāṁścid
iti vā serṣyaṁ vacanaṁ **bhavad-āyuṣāṁ** bhavān evāyuḥ jīvitaṁ yāsāṁ,
tāsāṁ **naḥ** jīvana-pīḍāyāṁ sarvā pīḍā bhavatīti tātparyam \| yadyapi
vṛndāvana-pradeśasya sukha-rūpatvaṁ yenākṛṣṭaḥ kṛṣṇaḥ pāda-trāṇam
antareṇa sākṣāt spṛśati, tathāpi buddhi-viklavatvād evam uktam \|
aniṣṭāśaṅkāni bandhu-hṛdayāni bhavantīti nyāyāt \| yadyapi kvāpi kvāpi
padyāni punar-uktāni anusandhānābhāvena tathādunedaṁ padyaṁ tathaivoktam
iti \| yathā hi---

> calasi yad bhavān cārayan paśūn
>
> nalina-sundaraṁ nātha te padam \|
>
> śilā-tṛṇāṅkuraiḥ sīdatīti naḥ
>
> kalilatāṁ manaḥ kānta gacchati \|\| \[bhā.pu. 10.31.11\] iti padye \|

ayam arthaḥ---pūrvam uktam eva, tathāpi śrī-kṛṣṇa-darśanena
uttarasyāprāptau punar api vaiśiṣṭyena dainya-pralapana-rodana-prakāras
tv ayam eva paunaḥpunyam iti \| ayam abhiprāyaḥ---**tvac-caraṇābjam**
asmaj-jīvitaṁ prāṇā ity arthaḥ \| tvac-caraṇābja-pīḍā
asmat-prāṇa-pīḍaivety arthaḥ \| tvac-caraṇābja-sukhenaivātma-sukham iti
tātparyam \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, bho rasikāḥ ! yat
prārthayadhve, tan me caraṇa-kamalaṁ samprati vana-bhramaṇa-sukhe
nimajjati, ato yuṣmat-kuceṣu sthātuṁ nāvakāśaṁ labhate \| tatra
sa-rodanam āhuḥ---**yat te** iti \| **tava sujātam** atisukumāraṁ yac
**caraṇāmburuhaṁ staneṣu dadhīmahi**, tenāpi **bhītā** eva vayam,
**tena** caraṇāmburuheṇa **aṭavīm** **aṭasi** iti kākūktyā hanta hanta
kīdṛśam anartham asama-sāhasaṁ karoṣi ? iti bhāvaḥ \|

nanu, kathaṁ bhītāḥ stha ? tatra viśiṁṣanti---**karkaśeṣu** iti \|
stanānāṁ kaṭhoratvam eva bhaya-hetur ity arthaḥ \| **kim** iti tarhi
dhaddhve ? tatrāhuḥ---he **priya** iti \| tvaṁ teṣv eva caraṇārpaṇe
prīṇāsīti tvat-sukham ālakṣyaiveti bhāvaḥ \| kiṁ ca, tadānīṁ caraṇena
stana-pīḍane tvat-sukhe sākṣād-dṛṣṭe'pi caraṇa-saukumārya-dṛṣṭyaiva
vyathā avaśyaṁ sambhaved eveti śaṅkayāsmākaṁ khedo jāyate eveti \| ata
āhuḥ---**śanair dadhīmahi iti** \| tat-saukhye'py ārti-śaṅkayā
khinnatvaṁ \[u.nī. 14.161\] iti mahābhāva-lakṣaṇam idaṁ tena
tvat-saṁyoge'py asmākaṁ duḥkhaṁ vidhātrā lalāṭe likhitam eveti dhvaniḥ
\| \"kiṁ kartavyaṁ tapo'smābhir vidhiṁ prati stanānāṁ komalatve
prārthyamāne tava sukhaṁ na syāt, karkaśatve ca tvac-caraṇānāṁ vyathety
ubhayathaiva saṅkaṭam asmākam ity anudhvaniḥ \| bhavatv asmākam evaṁ
saṁyoga-viyogayoḥ kaṣṭam \| tvaṁ tu svairitve'pi kiṁ kaṣṭaṁ sahase yat
**tenāṭavīm aṭasi** ? kiṁ caraṇāmburuham etad aṭavy-aṭana-yogyam ?\" ity
upālambho vyañjitaḥ \|

nanu, yadā yan me manasy āyāti, tadā tad ahaṁ karomy atra bhavatīnāṁ kim
? ity ata āhuḥ---**tac-caraṇaṁ na vyathate kiṁ svit** ? api tu vyathata
eva \| kintu tvam evāsmāsv iva svāṅgeṣv api nirdaya eva \| kiṁ vā, etā
mad-duḥkhenāpi duḥkhinyo bhavanti \| tasmād etā duḥkhayituṁ pravṛttena
mayā sva-duḥkham api kartavyaṁ soḍhavyaṁ cety āśayena tāṁ vyathām api
sahase \|

kiṁ vā, asmad-duḥkha-darśana eva tava mahā-sukham, atas tāṁ vyathām api
tvaṁ sukham eva manyase\|

kiṁ vā, saṁsargajā doṣa-guṇā bhavanti iti nyāyena yat pūrvaṁ te hṛdayaṁ
kusuma-sukumāram āsīt, tad evāsmat-kaṭhora-stana-saṅgena samprati
kaṭhoram abhūt, yathā tathaiva tvac-caraṇam api stana-saṅgenaiva
kaṭhoram abhūt, ataḥ **kūrpādibhir** api **na vyathate** \|

kiṁ vā, tvac-caraṇa-sparśa-māhātmyāt kūrpādayo'pi komalā eva bhavanti \|

kiṁ vā, dharaṇyaivātikāruṇyāt tvan-mādhuryāsvāda-lobhād vā
tvac-caraṇa-vinyāsa-sthale sva-jihvā utthāpyate \|

kiṁ vā, tvam asmatto'pi prema-sindhur daiva-vaśād asmad-viraha-santapto
bhramann unmāda-daśāṁ prāptaḥ sva-caraṇa-vyathām api nānusandhatse, ity
evaṁ nānā kāraṇāni parāmṛśantīnām asmākaṁ **dhīr bhramati** \| na tu
kvāpi niścayaṁ labhate iti bhāvaḥ \|

yat te sujāta-caraṇāmbu-ruhaṁ staneṣu

bhītāḥ śanaiḥ priya dadhīmahi karkaśeṣu \|

tenāṭavīm aṭasi[^295] tad vyathate na kiṁ svit

kūrpādibhir bhramati dhīr bhavad-āyuṣāṁ naḥ \|\|

nanv etat kiyat sva-duḥkhaṁ vyañjayatha ? ahaṁ tu tad-duḥkhaṁ duḥkhaṁ na
manye, yena prāṇās tiṣṭhantīti ced, ata āhur---**bhavad-āyuṣām** iti,
bhavati tvayy evāyūṁṣi yāsāṁ tāsām \| kalyāṇavati tvayi sthite tv
etāvadbhir api kaṣṭair asmad-āyuṣāṁ na nāśa ity arthaḥ \|

ayaṁ bhāvaḥ---\"bhavān ivāsmān duḥkhayituṁ pravṛtto vidhir etad
vicārayati sma yad āsām āyūṁṣi sampraty āsv eva sthāpayiṣyāmi, tadā
mad-dattair atisantāpair dagdhāyuṣa imāḥ sadyo mariṣyanti \| tato'haṁ
punaḥ kābhyo duḥkhaṁ dāsyāmi ? tasmād āsām āyūṁṣi mat-sadharmaṇi
mad-bandhau kṛṣṇe nidhāya yatheṣṭam imā amriyamāṇā apāram eva duḥkhaṁ
bhojayāmīti, ataeva vayaṁ na mriyāmahe \|\"

yad vā, evaṁ **dhīr** eva tad-aniścayād **bhramati** \| prāṇās tv
asmākaṁ niścayena dehān nirgacchanty eveti tvaṁ samprati paśyeti bhāvaḥ
\|

nanv āyuṣi sthite kathaṁ nāśaḥ ? tatrāhuḥ---**bhavad-āyuṣāṁ**
tvat-samarpitāyuṣāṁ svāyūṁṣi tubhyam asmābhiḥ samprati dattāni, taiś
ciraṁ tvaṁ vraje kheleti bhāvaḥ \|\|19\|\|

iti sārārtha-darśinyāṁ harṣiṇyāṁ bhakta-cetasām \|

ekatriṁśo'tra daśame saṅgataḥ saṅgataḥ satām \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyāṁ saṁhitāyāṁ vaiyāsikyāṁ daśama-skandhe

gopikā-gīta-kathanaṁ nāma

ekatriṁśo\'dhyāyaḥ

\|\| 10.31 \|\|

**\...**

(10.32)

## atha dvātriṁśo'dhyāyaḥ {#atha-dvātriṁśodhyāyaḥ .unnumbered}

### bhagavataḥ prādurbhāvaḥ, gopīnām āśvāsanaṁ ca \| {#bhagavataḥ-prādurbhāvaḥ-gopīnām-āśvāsanaṁ-ca .unnumbered}

\|\| 10.32.1 \|\|

śrī-śuka uvāca

iti gopyaḥ pragāyantyaḥ pralapantyaś ca citradhā \|

ruruduḥ susvaraṁ rājan kṛṣṇa-darśana-lālasāḥ \|\|

**śrīdhara-svāmī (bhāvārtha-dīpikā) :**

dvātriṁśe virahālāpa-viklinna-hṛdayo hariḥ \|

tatrāvirbhūya gopīs tāḥ sāntvayāmāsa mānayan \|\|i\|\|

sva-premāmṛta-kallola-vihvalī-kṛta-cetasaḥ \|

sad ayaṁ nandayan gopīr udgato nanda-nandanaḥ \|\|ii\|\|

iti gopya iti \| ity evaṁ prabhṛti \| citradhā anekadhā susvaram uccaiḥ
kṛṣṇadarśane lālasātispṛhā yāsāṁ tāḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathā gopīnām
upāsanayātmānaṁ prakāśitavāṁs tathā sādhana-sāmagryā jñāninām apīty
arthaḥ darśayitum agrimādhyāyārambha iti \| viklinna-hṛdayaḥ
dravad-dhṛdayaḥ \| tatra gopī-samāje \| tāḥ viratāḥ \| sāntvayāmāsa
prema-vākyaḥ prīṇayāmāsa (i) \| sva-premāmṛta-kallolair
nijānurāgāmbu-mahad-ūrmibhir vihvalīkṛtaṁ vivaśaṁ ceto yāsāṁ tās tathā
tāḥ \| athormiṣu mahatsūllolau ity amaraḥ \|udgata āhir babhūva (ii) \|

pūrvaṁ tv anavakāśatayā dūre sthitāḥ paścād asāvadhānānāṁ mūrcchitānāṁ
kaṇṭheṣu mūrtimantaḥ svarāḥ sapta praviṣṭā ity āha---susvaram iti
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha gānāntaraṁ pralāpo
jātaḥ, paścād rodanam api jātam ity āha itīty ādi \| prakarṣeṇa
rāgādi-saṁvalitatayā gāyantyaś citradhā pralapantya unmattā iva śūnyaṁ
lapantyaḥ susvaraṁ yathā syāt tathā ruruduḥ \| sausvaryaṁ svābhāvikam,
na tu buddhi-pūrvakam \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti-śabdaḥ prakāra-vacanas
tasmād evaṁ prabhṛtīty evārthaḥ \| prakarṣeṇa premodrekād uccair
gāyantyaḥ kadācit prakarṣeṇa lapantyaś ca \| kiṁ vā, viraha-vyākulatayā
kiñcid anarthakaṁ jalpantyuḥ citradhety asya pūrveṇa pareṇāpy anvayaḥ \|
susvaraṁ karuṇa-dīrgha-svareṇety arthaḥ \| he rājann iti tad-darśane
lālasayā tad-yuktam evety ārti-sambodhanam \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha gānāntaraṁ pralāpo
jātaḥ paścād rodanam api jātam ity āha---itīty ādi \| prakarṣeṇa
rāgādi-saṁvalitatayā gāyantyaś citradhā pralapantya unmattā iva śūnyaṁ
lapantyaḥ susvaraṁ yathā syāt tathā ruruduḥ \| sausvaryaṁ svābhāvikam,
na tu buddhi-pūrvakam \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ
daśamy-avasthāntara-vartinīnām anarthakaṁ kiñcit pralapantīnāṁ
rodana-prakāraṁ śrī-śukaḥ kathayati iti \| evaṁ tad-ādi-prakāreṇa
pūṛvoktena pragāyantya uccair gāyantyaḥ kadācin madhye pralapantyaḥ
anarthakam ananvitaṁ vacaḥ kathayantya evaṁ prakāro mayā kathitaḥ \|
tato'pi citradheti ubhayatra sambadhyate \| evam api yadā na
prādurbhāvitas tadā susvaraṁ karuṇotpādaka-svara-sahitaṁ yathā bhavati
tathā ruruduḥ---he rājann iti sambodhanaṁ tāsāṁ
virahārti-bharādhikye'vadhānaṁ kurv iti \| sarvadhādhane vaiphalyaṁ jāte
rodanam evāvaśiṣṭaṁ kṛṣṇākarṣaṇakam iti vicārya tad eva cakrur iti \|
tatra hetuḥ kṛṣṇa-darśana-lālasāḥ kṛṣṇa-darśane lālasātyautsukyaṁ yāsāṁ
tāḥ na tu paty-ādi-śuśrūṣaṇe deha-rakṣaṇādau ceti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

dvātriṁśe harir āyātaḥ svāṅgabhāvāḥ śukoktibhiḥ \|

pūjitaḥ pratipūjyaitāḥ premoktyā ṛṇitām adhāt \|\|i\|\|

citradhā āścaryatānatālādi-prakāreṇa pragāyantya ativaivaśyodrekāt
pralapantyaś ca \| susvaraṁ ruruduḥ \|\|1\|\|

**\...**

\|\| 10.32.2 \|\|

tāsām āvirabhūc chauriḥ smayamāna-mukhāmbujaḥ \|

pītāmbara-dharaḥ sragvī sākṣān manmatha-manmathaḥ \|\|

**śrīdhara-svāmī (bhāvārtha-dīpikā) : sākṣān manmatha-manmatho**
jagan-mohanasya kāmasyāpi manasy udbhūtaḥ kāmaḥ **sākṣāt** tasyāpi
mohaka ity arthaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** gopīnāṁ madhye \|
śūra-vaṁśe jātaḥ karkaśas tāsāṁ bahu-duḥkha-darśanād apy etāvantaṁ kālam
anāvirbhūya ity āha---**śaurir** iti \| kāma-jayitvād vā śaurir
**āvirāsīd** iti \| tad evāha---**sākṣān-manmatha-** iti \| mano
mathnāti kṣobhayatīti manmathaḥ \| pṛṣodarāditvāt sādhuḥ \| śarīraṁ vinā
kevala-manasa eva manthakatvena manmathatvam \| tad uktam---

> apūrveyaṁ dhanur-vidyā manmathasya mahātmanaḥ \|
>
> śarīram akṣataṁ kṛtvā bhinatty antargataṁ manaḥ \|\| iti \|

*ity artha* iti---manojaye jitaṁ sarvam ity-ukteḥ kāmasya
mano-vaśīkaraṇa-śīlatvena taj-jetṛtvam upacayate, manojetā ca sarva-jayī
kāmas tasyāpi manaso mohakatvena bhagavato manmatha-manmathatvam \|
koṭi-manmatha-lāvaṇyavad bhagavato rūpa-darśanena kāmo'pi mohito'bhūd
ity āśayaḥ \| kiṁ ca, tāsāṁ galad-aśru-dhārā-mārjanārtham \|

yad vā, aparādha-kṣamāpaṇārthaṁ hasta-bandhanāya pītāmbara-dhara iti \|
yad vā, aparādha-kṣamāpaṇārthaṁ tṛṇavad-ante hastena vastrāñcalaṁ
gṛhītvā vastram iva gale mālāṁ ca baddhvety arthaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : pītāmbara-dhara**
ity-ādi \| dūrāgamanāt premṇā bhāva-viśeṣeṇa vā ślathat-**pītāmbaraṁ**
vāma-kareṇa dadhad ity arthaḥ \| athavā, tatra sthita eva dūrād āgata
iva tvarā-nāṭyena pītāmbaraṁ pītottarīyaka-deśo dharāyāṁ yasya
sraṁsamāna-pītottarīya ity arthaḥ \| **sragvī** lola-vana-mālaḥ \|
madayatīti mathnātīti math madanas taṁ mathnātīti **manmatho** rudraḥ,
tasyāpi mado madās taṁ mathnātīti tathā manmathasyāpi manmatha iti
\|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha tāsāṁ
tathāvidha-rodana-śravaṇānantaraṁ soḍhum aśaktas tadaiva prādurabhūd ity
āha---**tāsām** ity-ādi \| **śaurir** ity atra śūra-śabdo na rūḍhaḥ, api
tu yaugika eva \| śūra-putro'pi nātaḥ param antardhāna-līlāyāṁ
samartho'bhūt, api tu tāsāṁ **sākṣād āvirbhūtaḥ** \| ata eva
**smayamāna-mukhāmbujaḥ** \| ataḥ paraṁ mama dhairyaṁ na vartata iti
smayamānatvam\| **pītāmbara-dhara** iti bhāva-viśeṣāt
skhalat-pītāmbaraṁ vāma-kareṇa bibhrad ity arthaḥ \| athavā,
pītottarīyaika-deśaṁ dhṛtvā smitaṁ saṁvṛṇvan \| athavā,
skhalad-uttarīyatayā pītāmbaraṁ pītāmbaraika-deśo dharāyāṁ yasya \|
anyathā pītāmbaram ity anenaiva siddhiḥ \| **sragvī** amlāna-vanamālaḥ
\| **manmathasya manmatho** mano mathnātīti tathā, tasyāpi tathā \|
athavā, madayatīti mathnātīti vā mad math vā madanaḥ, taṁ mathnātīti
manmatho rudraḥ, tasyāpi madaṁ garvaṁ mathnātīti mohanī-rūpeṇa garvaṁ
hṛtavān iti tathā\| tathābhūto'pi svayaṁ tāsāṁ saundaryākṛṣṭa ity
arthaḥ \| athavā, **sākṣān-manmatho** mūrta-manmathasyāpi manmathaḥ
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāsāṁ tathā rudatīnām adhunā
mad-duḥkha-sambhāvanayā dainya-viśeṣeṇāsāṁ rodanāt prāṇā gata-prāyā iti
\| tena vitarkyamānānām ity arthaḥ \| evam ātmānapekṣayā
tad-ekāpekṣayaiva dainya-viśeṣeṇa tat-prāptir iti darśitam \| **śauriḥ**
śūra-vaṁśāvirbhūtatvena prasiddho'pi tāsām eva **āvirabhūt** sarvato'py
apūrvād āvirbhāvād ity arthaḥ\| tathā ca
vakṣyate---trailokya-lakṣmy-eka-padaṁ vapur dadhat \[bhā.pu. 10.32.14\],
tatrātiśuśubhe tābhir bhagavān devakī-sutaḥ \[bhā.pu. 10.33.7\] iti,

> gopyas tapaḥ kim acaran yad amuṣya rūpaṁ
>
> lāvaṇya-sāram asamordhvam ananya-siddham \|
>
> dṛgbhiḥ pibanty anusavābhinavaṁ durāpaṁ \[bhā.pu. 10.44.14\] ity-ādau
> ca \|

tathaiva śrī-gopīṣu viśeṣoktiḥ \| etāḥ paraṁ \[bhā.pu. 10.47.58\]
ity-ādau, vāñchanti yad bhava-bhiyo munayo vayaṁ ca \[bhā.pu. 10.47.58\]
iti śrīmad-uddhava-siddhāntānusāreṇa sarvādhika-premavatīṣu tāsu yuktam
eva ca tādṛśatvam \| prapadyamānasya yathāśnataḥ syuḥ \[bhā.pu.
11.2.42\] ity-ādi-nyāyena tathaiva
darśayati---**sākṣān-manmatha-manmatha** iti \|

nānā-vāsudevādi-caturvyūheṣu ye sākṣān-manmathāḥ svayaṁ kāmadevāḥ, na tu
tadīya-śakty-aṁśāveśi-prākṛta-manmathavad asākṣād-rūpāḥ, teṣām api
manmathaḥ manmathatva-prakāśakaḥ cakṣuṣaś cakṣuḥ \[bṛ.ā.u. 4.4.18\]
ity-ādivat \| yeṣāṁ rūpa-guṇa-viśeṣāṇām aṁśena tat-prakāśako'sau, tān
akhilān eva prakāśayann ity arthaḥ \| ata evāsya
mahā-manmathatvenaikākṣarādi-mantrā dhyānāni ca santi \| kintu tasmin
dhyāne'nyākāratvaṁ manmathatva-vyañjanārtham eva jñeyam \|
manmatha-padasya yaugika-vṛttyā teṣām api kṣobhakādi-rūpaḥ sann iti
dhvanitam \| evaṁ tādṛśa-rūpasyādi-rase paramālambanatā
bhakty-antarāgamyatā ca darśitā \|

tad evaṁ svarūpāvirbhāvasyāpūrvatām uktvā vilāsa-veśayor apy
āha---**smaya-** ity-ādi viśeṣaṇa-trayeṇa \| tatra **smayamāna-** iti
vartamāna-prayogeṇa tātkālikatva-vivakṣayā sahaja-smitād
vailakṣaṇya-pratīteḥ \| tathā **pītāmbara** ity anenaiva vivakṣite
siddhe dhāraṇa-prayogo'tirikta eveti tena tadānīm
anya-viśiṣṭa-dhāraṇa-bodhanāt \| tathā **sragvī** ity atrāpi praśaṁsāyāṁ
matv-arthīya-vidhānāt \|

kiṁ ca, smitenātmanaḥ suprasannatvaṁ tyāgasya ca parihāsamayatvam \|
pītāmbara-dhāraṇena mūrdha-paryantāvṛtatayā svasya tāsāṁ parityāgataḥ
saṅkucita-cittatvam \| sragvitvena kevala-tat-saṅgitayā tāṁ vinā svasya
saṅgāntarārocakatvaṁ ca jñāpitam \| tathā ca, śrotṛ-hṛdaye tat-praveśāya
tātkālika-śobhā-varṇanam idam iti \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 154) :** athoddīpaneṣu tadīya-dravyāṇi
ca
pariṣkārāstra-vāditra-sthāna-cihna-parivāra-bhakta-tulasī-nirmālyādīni
\| tatra pariṣkārā vastrālaṅkāra-puṣpādayaḥ \| te ca tadīyās
tat-svarūpa-bhūtatvenaiva bhagavat-sandarbhe darśitāḥ \| tathāpi
bhūṣaṇa-bhūṣaṇāṅgam \[bhā.pu. 3.2.11\] iti nyāyena
tat-saundarya-saurabhyādi-pariṣkriyamāṇatayaiva taṁ pariṣkurvanti na
kevala-sva-guṇena \| sa ca tat-tad-rūpān tān sva-śakti-vilāsān prāpya
svīya-tat-tad-guṇān viśeṣataḥ prakāśayatīti tasya tat-tad-apekṣāpi
sidhyati \| ata eva **pītāmbara-dharaḥ sragvī sākṣān
manmatha-manmathaḥ** ity-ādau abhivyaktāsamordhva-saundaryasyāpi
pariṣkāratvena varṇitayoḥ srak-pītāmbarayor api tādṛśatvaṁ gamyate \|

īdṛśāny eva vāsāṁsi nityaṁ giri-vanecarāḥ \[bhā.pu. 10.41.35\] iti
rajaka-vākyaṁ tv āsura-dṛṣṭyā, śrī-viṣṇu-purāṇe laukika-dṛṣṭyāpi
suvarṇāñjana-cūrṇābhyāṁ tau tadā bhūṣitāmbarau \[vi.pu. 5.9.5\] ity
uttamāgamatvāvagamāt \| tathā mūle ca śyāmaṁ hiraṇya-paridhim \[bhā.pu.
10.23.22\] ity-ādi \| āstāṁ tad api
kāliya-varuṇa-govindābhiṣeka-kartṛ-mahendrādy-upahṛtāsaṅkhya-vastrādīnāṁ
tad-dine cāvaśyaṁ vicitra-parihitānāṁ tenānyathā pratīyamānatvam eva
jāyate \| tataḥ kaṁsāhṛta-vāsasāṁ svīkāraś ca
tadīya-svarūpa-śaktyaika-prādurbhāva-rūpāṇāṁ narakāhṛta-kanyānām iveti
jñeyam \|\|2\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 275) :** atha **ujjvalaḥ** \|
atrālambanaḥ kāntatvena sphuran kānta-bhāva-viṣayaḥ śrī-kṛṣṇaḥ \|
tad-ādhārāḥ sajātīya-bhāvās tadīya-parama-vallabhāś ca \| tatra
śrī-kṛṣṇo yathā---**tāsām āvirabhūc chauriḥ** iti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : śauriḥ** śūra-vaṁśāvirbhūtatvena
prasiddho'pi tāsām evāvirabhūt \| sarvato'py apūrvād āvirbhāvād ity
arthaḥ \| **sākṣān-manmathaḥ** nānā-caturvyūha-sthāḥ pradyumnāḥ, teṣāṁ
**manmathaḥ** \| cakṣuṣaś cakṣuḥ \[bṛ.ā.u. 4.4.18\] itivan
manmathatva-prakāśaka ity arthaḥ \|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāsāṁ
tathā-vidha-rodana-śravaṇānantaraṁ soḍhum aśaktas tadaiva prādurabhūd
ity āha---**tāsām** ity-ādi \| **śaurir** ity atra śūra-śabdo na rūḍhaḥ,
api tu yaugika eva \| śūra-putro'pi nātaḥ param antardhāna-līlāyāṁ
samartho'bhūt, api tu tāsāṁ **sākṣād āvirbhūtaḥ**, ata eva
**smayamāna-mukhāmbujaḥ** \| ataḥ paraṁ mama dhairyaṁ na vartata iti
smayamānatvam \| **pītāmbara-dhara** iti bhāva-viśeṣāt ślathan
pītāmbaraṁ vāma-kareṇa bibhrad ity arthaḥ \| athavā pītottarīyaika-deśaṁ
dhṛtvā smitaṁ saṁvṛṇvan \| athavā, ślathad-uttarīyatayā pītāmbaraṁ
pītāmbaraika-deśo dharāyāṁ yasya, anyathā pītāmbaram ity anenaiva
siddhiḥ \| **sragvī** amlāna-vana-mālaḥ \| **manmathasya manmatho** mano
mathnātīti yathā tasyāpi tathā \| athavā, madayatīti mathnātīti vā manda
math vā madanaḥ na mathnātīti manmatho rudras tasyāpi madaṁ garvaṁ
mathnātīti mohinī rūpeṇa garvaṁ hatavān iti tathā \| bhūto'pi svayaṁ
tāsāṁ saundaryākṛṣṭa ity arthaḥ \| athavā, sākṣān-manmatho
mūrta-manmathas tasyāpi manmathaḥ \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā rodanam eva
kṛṣṇa-prāpti-sādhanaṁ jātam ity āhuḥ---**tāsām** iti \| yas tu
viraha-jvālāvalīḍha-manāḥ, tena ruruduḥ, **tāsāṁ** paramārtānāṁ
daśamy-avasthā-nikaṭa-vartinīnāṁ madhye **śauriḥ,** sarveṣāṁ
duḥkha-nirasana-nija-guṇa-prakāśanārthaṁ śūra-vaṁśe'vatīrṇa ity arthaḥ,
**āvirabhūd** dṛśyo'bhavad iti \| tāsāṁ śoka-nivṛtty-arthaṁ **smayamānaṁ
mukhāmbujaṁ** yasya, sva-doṣācchādanārtham eva smitaṁ svasyaiva
sāparādhatvād iti \| romāñcādi-gūhanārthaṁ **pītāmbara-dharaḥ** \|
pītāmbareṇa sarvam aṅgam ācchādyāvirbhūtaḥ \| **sragvī** tad-virahe
svasyāpi tāpa-nirvāpakaṁ śaitya-hetuṁ mālā-dhāraṇam uktam \|

yad vā, idānīṁ manasi āvirbhāve na raso na ca kīrtir iti
vicāryāvirbhūtaḥ \| **pītāmbara** iti varṇa-sādṛśyena
tad-varṇa-sadṛktvena pītāmbara-dhāraṇam uktaḥ \| **sragvī** anena
mālā-dhāraṇena kīrti-rakṣaṇaṁ sūcitam \| tāsām alaṅkaraṇārtham \| yad
vā, srajo vṛndāvana-bhava-mālya-gumphitāḥ santi yasyeti īrṣyayālabdhum
udyatānāṁ vāk-stambhaṁ kārayituṁ jagan-mohana-rūpam āviścakāreti \|

evaṁ gati-vilāsa-mādhurya-prakāśanena **sākṣān-manmatha-manmathaḥ** \|
sa tu manmathaḥ prākṛtaḥ prākṛtān eva kṣobhayati, na tv aprākṛtān
kṛṣṇa-priyān \| ayaṁ tu sākṣān mūrtaḥ, jagan-mohakasya manmathasyāpi
mohaka ity arthaḥ \| kāmasya cen moho jātaḥ, tarhi tāsāṁ mohane ko
vismayaḥ ? iti \| etāsāṁ mohane prākṛta-kāmasyāsāmarthyāt \| ayam eva
mohaka ity arthaḥ \|

ayam āśayaḥ---yāvat-paryantaṁ kṛṣṇo rāsa-vilāsaṁ kṛtavān,
tāvat-paryantaṁ kāmasyāpi nirodho jātaḥ \| svarūpe nimagnatvān niṣkriyo
jāta iti \| tad-avacchinne kāle sarve janāḥ mat-pravaṇa-cittatvaṁ na
svārthe sādhayantv iti vicārya kāmaṁ mohitavān iti \| kṛṣṇa-svarūpe
sthito'yaṁ kāmas tu cinmayātmakaḥ gopī-jana-sevyaḥ \| etāḥ paraṁ
tanubhṛtaḥ \[bhā.pu. 10.47.58\] ity-ādinā tu tāsu uddhavādi-namaskāryā
sudṛṣṭam \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : śaurir** iti
śrī-gopī-jana-pakṣasya śrī-śukadevasya kṛṣṇaṁ praty asūyoktiḥ \|
kuṭilāntaḥkaraṇa-kṣatriya-jāty-udbhavatvād eva kṛṣṇaḥ premavatībhya
ābhya etāvad duḥkhaṁ dattvā sva-śauryaṁ prakaṭīcakāra \| yadi
saralāntaḥkaraṇa-gopa-jāti-jāto'bhaviṣyat tadā naivam abhaviṣyad ity
artha-vyañjikā \| ata eva **tāsāṁ** duḥkhe'pi praphulla-mukhaḥ \|
vastutas tu **smayamānaṁ** tāsām ānandanārtham eva praphullīkṛtaṁ
**mukhāmbujam** eva \| hṛd-ambujaṁ tu santaptam eva yasya saḥ \|
**pītāmbaraṁ** skandhābhyāṁ puro lambitīkṛtya hastābhyāṁ dharatīti saḥ
\| aparādhaṁ kṣamayitum iti bhāvaḥ \| **sragvī** iti preyasyaiva
paridhāpitāṁ srajaṁ tāṁ darśayitum iti bhāvaḥ \| **sākṣān-manmatho** yaḥ
samaṣṭi-kāmaḥ, tasyāpi mano mathnātīti saḥ \| jagan-mohanam api
kandarpaṁ mohayitum āyāntaṁ strī-bhāvaṁ prāpayya tathā mohayāmāsa yathā
so'pi kṛṣṇa-saundaryaṁ dṛṣṭvā kandarpa-śara-pīḍito mumohety arthaḥ \|
tena kṛṣṇas tat-preyasyaś ca svarūpa-bhūta-kandarpasya tasya
tatrānadhikārād eveti jñeyam \| tadānīṁ sākṣān-manmatha-manmathatvena
mahā-mohana-svīya-mādhuryāviṣkaraṇaṁ tāsāṁ tādṛśasyāpi viraha-duḥkhasya
vismāraṇārtham iti spaṣṭīkartum \|\|2\|\|

**\...**

\|\| 10.32.3-4 \|\|

taṁ vilokyāgataṁ preṣṭhaṁ prīty-utphulla-dṛśo'balāḥ \|

uttasthur yugapat sarvās tanvaḥ prāṇam ivāgatam \|\|

kācit karāmbujaṁ śaurer jagṛhe'ñjalinā mudā \|

kācid dadhāra tad-bāhum aṁse candana-rūṣitam[^296] \|\|

**śrīdhara-svāmī (bhāvārtha-dīpikā) : tanvaḥ** kara-caraṇādayaḥ
\|\|3-4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** kṛṣṇam \|
avayavāvayavinor abhedopacārāt **tanū**-śabdo'trāvayava-paraḥ, śarīrāṇi
vā \| **prāṇa**-śabda ekatvaṁ sāmānyābhiprāyam \|\|3-4\|\|

\[*ataḥ paraṁ viśvanāthaḥ*.\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : āgatam** iti \| tāsām
abhiprāyānusāreṇa \| yad vā, tāsāṁ madhye prādurbhūtam \| kiṁ vā, ādau
dūre prādurbhūyāgamana-krameṇa nijāntikaṁ prāptaṁ santam ity arthaḥ \|
tathā śrī-viṣṇu-purāṇe---tato dadṛśur āyāntaṁ vikāsi-mukha-paṅkajaṁ
\[vi.pu. 5.13.43\] iti \| ata eva **vi**śeṣeṇa **lokayitvā** dṛṣṭveti
rodana-vaivaśyena īṣad-darśane'py adarśanāt \| kiṁ vā, dṛṣṭe'pi
paramārtyā viśvāsābhāvāt samyak nirīkṣyaivety arthaḥ \| ataḥ **prītyā**
praharṣeṇa **uccaiḥ phullo** vikasitā **dṛśo** netrāṇi yāsāṁ,
tathābhūtāḥ satyaḥ \| **abalā** viraha-kṣāmatayotthātum asamarthā api
sarvā **yugapad utthitaḥ** \| tatra hetuḥ---**preṣṭham** iti \|

nanu tathāpy antya-daśā-prāptānām iva tāsāṁ sadya ekadā tathotthānaṁ
kathaṁ sambhavet ? ity āśaṅkya etad eva dṛṣṭāntena sādhayati---**tanva**
iti \| tad-eka-preṣṭhatvena maraṇe jīvane ca tad-eka-hetutvād iti bhāvaḥ
\| yad vā, ādau **prīty-utphulla-dṛśo** babhūvuḥ \| paścād
**utthasthuḥ**, yathā tanūnām apy ādau spandanādi paścāt sva-sva-kṛtye
pravṛttir iti \| **āgatam** iti punar-uktyâ utthāne āgamanaika-hetutā
bodhitā \|\|3\|\|

adhunā tad-āgamanāt sarvāsām eva viraha-tāpāpagamaṁ paramotsavādikaṁ ca
ṣaḍbhir vadann ādau pṛthaktvena tāsu mukhyānāṁ prasiddhānām aṣṭānāṁ
prema-ceṣṭitāny āha---**kācid** iti pañcabhiḥ \| **karāmbujam** ekam
anyenāmbara-dhāraṇāt tathā vyavahārasya śobhanatvāt \| ambuja-rūpakeṇa
sahajārūṇyādi-saundaryaṁ tāpa-hāritvaṁ ca dhvanitam \| **añjalinā** iti
bhakti-viśeṣāt \| **mudā** iti viraha-duḥkha-nivṛtteḥ \| idaṁ cāgre'pi
sarvatrānuvartyam \| tasya taṁ vā saundaryādinānirvacanīyaṁ bāhum \|
**śaurer** ity anuvartata eva \| evam agre'pi \| **candanena rūṣitaṁ**
bhakti-ccheda-liptam iti saundaryaṁ tāpāpahāritvaṁ coktam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : āgatam** ādau samutkaṇṭhayā
sadya eva dūre prādurbhūya āgamana-krameṇa nijāntikaṁ prāptaṁ santam \|
tathā ca viṣṇu-purāṇe---tato dadṛśur āyāntaṁ vikāsi-mukha-paṅkajaṁ
\[vi.pu. 5.13.43\] iti \| ata eva **vi**śeṣeṇa **lokayitvā** dṛṣṭveti
rodana-vaivaśyena īṣad-darśane'py aniścayāt \| kiṁ vā, dṛṣṭe'pi
paramartyā viśvāsābhāvāt samyak nirīkṣyaivety arthaḥ \| **abalā**
viraha-kṣāmatayotthātum asamarthā api sarvā **yugapad utthitaḥ** \|
tatra hetuḥ---**preṣṭham** iti \| tad-eka-preṣṭhatvena maraṇe jīvane ca
tad-eka-hetutvāt \| etad eva dṛṣṭāntena sādhayati---**tanva** iti \|
**āgatam** iti punar uktiḥ utthāne āgamanaika-hetutā spaṣṭārthaṁ kṛtā \|
vilāsākhyo'nubhāvo'yam---

> gati-sthānāsanādīnāṁ mukha-netrādi-karmaṇām \|
>
> tātkālikaṁ tu vaiśiṣṭyaṁ vilāsaḥ priya-saṅgajam \|\| \[u.nī. 11.31\]
> iti \|\|3\|\|

pūrvaṁ viraha-dainyena tulya-vacanaiḥ sarvāsām eva tulyatā prāptir
darśitā\| adhunā prāpta-nijālambanatvena sva-svabhāvam anusarantīnāṁ
mukhyānāṁ ceṣṭita-bhedair bhāva-bhedān āha---**kācid** iti pañcabhiḥ \|
**karāmbujaṁ** dakṣiṇaṁ **jagṛhe** vana-bhramaṇa-śrāntatayā mattasya
tasya karāvalambanāya tathā vyavahārasyaucityāt sparśotsukyāc ca \|
karasya dakṣiṇatvaṁ ca nija-skandhe tad-bāhu-dhāriṇyā dvitīyāyāḥ
kānta-samāna-sthitatvena vāma-bhāgāvasthānaucityāt, dakṣiṇasyaiva tathā
grahaṇaucityāc ca \| karasya dakṣiṇaṁ ca nija-skandhe tad-bāhu-dhāriṇyā,
dvitīyāyāḥ kānta-samāna-sthitatvena vāma-bhāgāvasthānaucityāt,
dakṣiṇasyaiva tathā grahaṇaucityāt \| evam uttarottaraṁ jñeyam \|

**añjalinā** iti nirdeśād iyaṁ mṛduḥ sakhya-prāya-dāsyā kānta-parādhīnā
dakṣiṇā ca \| **candanena rūṣitaṁ** bhakti-ccheda-liptam iti iyam ākṛṣya
dhāraṇāt prakharā vyakta-sakhyā kiñcit parādhīna-kāntā dakṣiṇā ca \|
tāmbūlam atra pratikuñjaṁ mālādi-sāhityena śrī-vṛndā-devyā sthāpitam \|
yogamāyaiyaiva vā siddham \| **śaurer** iti prakaraṇa-labdham \|\|4\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 326) :** \[vilāsa-māmakaḥ
anubhāvaḥ---\]

> gati-sthānāsanādīnāṁ mukha-netrādi-karmaṇām \|
>
> tātkālikaṁ tu vaiśiṣṭyaṁ vilāsaḥ priya-saṅgajam \|\| \[u.nī. 11.31\]

sa yathā---**taṁ vilokyāgataṁ preṣṭham** iti spaṣṭam \|\| (326)

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) :** eṣa cāsu bahu-bhedo vartate \|
ekatra bhāve khalu mithunasya mitha ādara-viśeṣaḥ \| tatra preyasīnāṁ
tvadīyatvābhimānātiśayena kāntaṁ prati
pāratantrya-vinaya-stuti-dākṣiṇya-prācuryam \| anyatra madīyatvātiśayaḥ,
yatra paratantra-kāntatayāntar-marmajñatā-narma-kauṭilyābhāsa-prācuryam
\| etad yugalasya ca bhedasya
bahv-aṁśa-svalpāṁśa-tat-sāṅkarya-bhedenāparāsu ca bahuvidha iti \| ete
ca bhāvā yathoktāḥ---**kācit karāmbujam** iti ṣaḍbhiḥ \|

atrādara-viśeṣa-maya-prāg-ukta-bhāvā **kācit karāmbujam** ity atra
prathamoktā \| iyaṁ ca sarvāgra-sthitatvād ādau varṇyate \| tato
jyeṣṭheti gamyate \| tataś ca sarvādau tayaiva milanaṁ kṛṣṇasya \| tathā
tasyām eva śrī-kṛṣṇasyāpy ādarātiśayo'vagamyate \| evaṁ tathāñjalinā
kara-grahaṇāt tasyā api tasminn ādaro vyaktaḥ \| tat-pāratantryādikam
api \| madhya-sthitatvaṁ cāsyāḥ \| tataḥ sādhv evedaṁ prathamodāharaṇam
\|\|4\|\|

saṅkara-bhāvā ca---**kācid dadhāra** ity-ādinoktā \| tad bāhor aṁse
dhāraṇena pūrvasyā dākṣiṇyāṁśena sāmyāt \| uttarasyā eṣā khalu śyāmalety
abhiyukta-prasiddhiḥ \| atrāṣṭamī ca viṣṇu-purāṇoktā yathā---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

asyā nātisphuṭa-bhāvatvāt tāṭasthyam \| eṣā ca bhadrety
abhiyukta-prasiddhiḥ \| teṣāṁ bhāvānāṁ paramānandaika-rūpatvaṁ
darśayati---**sarvā** \[bhā.pu. 10.32.9\] iti \|\|4\|\|

(*itaḥ paraṁ 10.29.6 śloko draṣṭavyaḥ.*)

---------------------------------------------------------------------------------------------------------------------

**jīva-gosvāmī (prīti-sandarbhaḥ 393) :** etad-anantaraṁ
sambhogodāharaṇaṁ ca darśitam---**taṁ vilokyāgataṁ preṣṭhaṁ**
ity-ādibhiḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kācid ity-ādi ṣaṭkam \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatra prādurbhūte sati yad
abhūt tad āha---**tam** ity-ādi \| **āgatam** āvirbhūtam, na tu kutaścid
āyātaṁ, tatraivāntardhāya sthitatvāt \| **abalā** api utthānāsamarthā
aty**uttasthuḥ** \| **yugapad** iti darśanasya paurvāparyābhāvād
ekasyaiva pratyekaṁ purato bhāsamānatvāt \| etena pūrvam upaviṣṭā eva
jagur iti mantavyam \| tatra dṛṣṭāntaḥ---**tanvaḥ** **prāṇam ivāgatam**
\| prāṇayatīti prāṇa ātmā, taṁ prāpya tanvaḥ śarīrāṇīva ātmanaḥ ekatvād
eka-vacanam \| tanūnāṁ bahutve tathā \|\|3\|\|

atha tasminn āvirbhūte tam ālokya, yā yathā cakrus tad āha---**kācid**
ity-ādi bahubhiḥ \| **kācit karāmbujam** iti sādara-praṇayinī, kecid
enāṁ candrāvalīm āhuḥ\| kācid dadhāra tad-bāhuṁ \[bhā.pu. 10.32.4\] iti
sakhya-pradhāna-praṇayavatī \|\|4\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** prathamaṁ tāsāṁ tatra gocare
kiñcid dūre diśi āvirbhūyāyāntaṁ sa-sambhramāḥ jātā ity āha---**taṁ
vilokya** iti \| tathoktaṁ parāśareṇa---tato dadṛśur āyāntaṁ
vikāsi-mukha-paṅkajaṁ \[vi.pu. 5.13.43\] iti \| tad-arthaṁ sarvam
anveṣitaṁ gānaṁ rodanam api prāpti-sādhanaṁ jñātvā **tam** **āgataṁ**
dūrād eva **vilokya** samyaktvena dṛṣṭvā paricitya virahāgni-tāpa-pradam
api **preṣṭhaṁ** jīvana-hetutvāt \| **abalāḥ**
virahārti-janita-deha-sāmarthyā api tad-viśvāsābhāvāt sakṛd ātmānaṁ
darśayitvā punar apy adṛśyo bhaviṣyatīti śaṅkayā **sarvāḥ** puṇyata
ekadaiva **uttasthuḥ** sa-sambhramaṁ samutthitā iti \| karśanānantaram
eva prāptā **utphullā** vikasitā **dṛśo** yāsāṁ tāḥ \| tatra dṛṣṭāntam
āha---**tanvā** kara-caraṇādayaḥ āgataṁ prāṇaṁ dṛṣṭvā yathottiṣṭhanti
sa-cetanā bhavanti, tadvad iti \|\|3\|\|

evaṁ tāvat sarvāsām eva viraha-tāpa-nivṛttau satyāṁ tāsāṁ
yūtha-mukhyānāṁ tat-tad-bhāvodayena pūrva-cintitāni virahālāpaiḥ
mukha-nirgatāni śṛṅga-grāhikā-nyāyena pṛthak-kṛtāni ceṣṭitāni abhinayena
darśayati---**kācid** iti pañcabhiḥ \| **kācid** iti śrī-kṛṣṇa-priyātvān
nāmānuktiḥ \| yayāntardhi-samaye **karāmbuja**-sparśanam eva cintitaṁ,
sā kāpi **śaurer** iti śukoktiḥ \| **kācit karāmbujam** iti
śaitya-hetutvaṁ vyañjitam **añjalinā** saṁhata-hasta-dvayena
gaurava-pūrvakaṁ sva-vinaya-jñāpanaṁ ca **mudā** hṛdayollāse nija-gṛhe
punar apy antardhāna-śaṅkayeti gūḍhābhiprāyā, bahu-pradeśa-caṅkramaṇena
saṁvalana-śaṅkayā vā sparśa-janitānanda-prāptīcchayā vā
karāmbuja-grahaṇam iti \| **kācit** gauravaṁ parityajya **tad-bāhuṁ
svāṁse dadhāra** yato'py antaragā bhaviṣyāmīty āśayā sadāliṅgitā syām
ity āśayā vā ekaṁ bāhuṁ sva-skandhe dhṛtavatī \| anena
pītāmbara-dhāraṇāt \| **mudā** iti pūrva-kleśa-nivṛttiḥ sūcitā\|
kīdṛśaṁ bāhuṁ ? **candana-bhūṣitaṁ** candanena bhakti-ccheda-racanayā
kayācil liptaṁ viraha-tāpa-taptāṁse sthāpanaṁ tat-tāpa-nivṛtty-artham
eva \| tatra hetutvena viśeṣaṇaṁ **candana-bhūṣitam** iti \| \"rūṣitam\"
iti pāṭhe sa evārthaḥ \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tanvaḥ** kara-caraṇādayaḥ
\| **āgatam** iti punar-uktiḥ tāsāṁ mūrcchitānām utthānaṁ
tad-āgamanaika-hetukam iti spaṣṭīkartum \|\|3\|\|

sarva-gopīṣu mukhyānāṁ kāsāñcit sva-svabhāvocita-prema-ceṣṭitāny
āhuḥ---**kācid** iti pañcabhiḥ \| **karāmbujaṁ** dakṣiṇam evety
uttarārdha-vyākhyāyāṁ vyaktībhāvitvāt \| **jagṛhe** vinaya-maya-maitryāt
sparśautsukyāc ceti bhāvaḥ \| iyam ādara-maya-saṁsparśāt
tadīyatāmaya-ghṛta-snehavatī kānta-parādhīnā dakṣiṇā ca prāthamyāt
sarva-jyeṣṭhā \| **candanena rūṣitaṁ** bhakti-cchedena liptaṁ **bāhuṁ**
vāmam eva sva-kānta-vāma-bhāga eva sthitaucityāt \| iyam ādara-gandhinā
sva-kartṛkāliṅganena kiñcid
ghṛta-sneha-miśra-madhu-snehavatī-vyakta-sakhyā kiñcit svādhīna-kāntā
dakṣiṇā ca \|\|4\|\|

**\...**

\|\| 10.32.5 \|\|

kācid añjalināgṛhṇāt tanvī tāmbūla-carvitam \|

ekā tad-aṅghri-kamalaṁ santaptā[^297] stanayor[^298] adhāt \|\|

**śrīdhara-svāmī (bhāvārtha-dīpikā) : añjalinā** saṁhata-hasta-dvayena
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāmbūlasya carvitaṁ**
bhakṣitocchiṣṭaṁ thūtkṛtya tyaktaṁ tajjalaṁ vā \| **santapta-stanayos**
tāpāpanodanārtham adhād dadhāra \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tad-aṅghri-kamalam** iti
\| upaviśya sthitavata eva praṇaya-vaśāc caraṇayor ekam uttolya
**stanayor adhāt** \| paścād evopaveśo vakṣyate \|\|5-9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : añjalinā** iti pūrvavat \|
kiṁ vā, bahula-lābhāśayā sadā carvyamāṇaṁ **tāmbūlaṁ** pravartate,
parama-rasamayatvāt patana-śaṅkayā vā \| yatas **tanvī** viraheṇātikṛśā
\| ata eva **tāmbūla-carvitaṁ** parama-rasamayatvāt tāmbūlaṁ purā
śrī-bhagavataiva nāgara-śekhareṇa svayam ānītam \| kiṁ vā,
śrī-vṛndā-devy-ādy-arpitaṁ jñeyam \| **aṅghri-kamalam** ekaṁ **stanayor
nyadhād** ity etasyās tad-artham upaveśo jñeyaḥ \| śrī-bhagavad-upaveśaś
cāgre---tatropaviṣṭaḥ \[bhā.pu. 10.32.14\] iti vakṣyate, tasya tayor
nidhāne hetuḥ---**santapta**- iti \| anyathā viraha-tāpa-kāma-jvarayor
anupagamaḥ \| \"hṛdaye\" iti pāṭhe'pi sa evārthaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : añjalināgṛhṇād** iti pūrvavat
\| atrautsukyaṁ tv adharāmṛtārtham \| iyaṁ mṛdur dāsya-prāya-sakhyā
kānta-parādhīnā dakṣiṇā ca **aṅghri-kamalaṁ** dakṣiṇam eva **stanayor
nyadhāt**\| vāma-bhujena priyāvalambanena
vāma-caraṇa-nyastāṅga-bhāvatā-prāpteḥ\| samprati sthita eva cāyam
upaveśasyāgrato vakṣyamāṇatvāt \| ata upaviṣṭayaiva tayā caraṇa-dhāraṇam
\| tasya tayor nidhāne hetuḥ---**santapta**- iti
viraha-maya-raty-ākhyena bhāveneti śeṣaḥ \| \"hṛdaya\" iti pāṭhe sa
evārthaḥ \| iyaṁ prakharā dāsya-prāya-sakhyā kāntādhīnā dakṣiṇā ca
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : kācid añjalinā** iti
kumārikāṇāṁ mukhyā \| **ekā tad**-**aṅghri-kamalam** iti
sa-dainya-praṇayavatī \| sā tu kācid dadhāra tad-bāhuṁ \[bhā.pu.
10.32.4\] iti bāhuṁ svāṁse dadhatyāḥ kasyāścit skandhe kṛtāvarjanatayā
śithilaika-pādasya tasya sthitiḥ \| ata eva śithilaṁ caraṇaṁ svayam
upaviśya **stanayoḥ** kṛtavatī, na tu tadā bhagavān upaviṣṭaḥ \|\|5\|\|

kācid añjalināgṛhṇāt tanvī tāmbūla-carvitam \|

ekā tad-aṅghri-kamalaṁ santaptā[^299] stanayor[^300] adhāt \|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) :** atra candrāvalyāḥ sadṛśa-bhāvā
**kācid** **añjalinā** ity-ādinā varṇitā \| **ekā tad-aṅghri-kamalam**
ity-ādinā ca \| ete tat-sakhyau padmā-śaivye ity abhiyukta-siddhiḥ
\|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhara-sīdhunāpy āpayasva na
\[bhā.pu. 10.31.8\] iti yathā prārthitaṁ sā añjalinā
saṁhata-hasta-dvayena tāmbūla-carvitam adharāmṛtam iva sahitam evāgṛhṇāt
\| kīdṛśī vipralambhe'dharāmṛta-pānāntareṇa kṛśāṅgī jātā ? ekā kācit
yayā prārthitaṁ caraṇa-paṅkajaṁ śantamaṁ ca te ramaṇaṁ naḥ staneṣv
arpayādhihan \[bhā.pu. 10.31.13\] iti, sā sva-manorthaṁ saphalīkartuṁ
santapta-stanayoḥ virha-tāpa-taptayos tad-aṅghri-kamalam adhāt
nyastavatī tāsāṁ sammarde tatropaviśyeti ārthiko'yam arthaḥ \| anyathā
tad-aṅghri-kamala-sthāpanam aśakyaṁ syād iti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** añjalināgṛhṇād itīyaṁ
dāsya-prāya-maitryā kāntādhīnā dakṣiṇā ca \| aṅghri-kamalaṁ dakṣiṇam eva
sva-hastābhyāṁ gṛhītvā bhūmāv upaviṣṭā stanayor nyadāt \| tataś ca
vāma-bhujena kāntāyāḥ skandham ālambya vāma-caraṇena bhuvam avaṣṭabhya
kṛṣṇas tasthāv iti jñeyam \| iyaṁ maitrya-prāya-dāsyā kāntādhīnā dakṣiṇā
ceti \| ata ime tadīyatā-maya-ghṛta-snehavatyā prathamāyāḥ sakhyau
\|\|5\|\|

**\...**

\|\| 10.32.6 \|\|

ekā bhrū-kuṭim ābadhya prema-saṁrambha-vihvalā \|

ghnantīvaikṣat kaṭākṣepaiḥ sandaṣṭa-daśana-cchadā \|\|

**śrīdhara-svāmī (bhāvārtha-dīpikā) : bhrukuṭiṁ** bhruvam **ābaddhya**
kuṭilīkṛtya **prema-saṁrambheṇa** praṇaya-kopāveśena **vihvalā** vivaśā
**daṣṭādharoṣṭhā** **kaṭāḥ** kaṭākṣāḥ, tair ye **ākṣepāḥ** paribhavāḥ,
tais **tāḍayantīvaikṣat** \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nāmaika-deśa-grahaṇena
bhīma-padena bhīmasenavat **kaṭa**-padena kaṭākṣa-graho jñeyaḥ \|
**ghnantīva** iti---\"are śaṭha ! mām api tyaktavān" ity āśayaḥ \|
rādhikeyam iti pratīyata iti \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prema-saṁrambheṇaiva
bhrukuṭim ā samyak baddhā paścāt prema-saṁrambha-vihvalā babhūveti śeṣaḥ
\| aikṣateti pareṇāvānvyaḥ \| tathā ca śrī-viṣṇu-purāṇe---

> kācid bhrū-bhaṅguraṁ kṛtvā lalāṭa-phalakaṁ harim \|
>
> vilokya netra-bhṛṅgābhyāṁ papau tan-mukha-paṅkajam \|\| \[vi.pu.
> 5.13.44\] iti \|

anyā ca kaṭākṣa-bāṇa-kṣepair ghnantīvaikṣata \| atrāpi prema-saṁrambha
eva kāraṇaṁ jñeyam \| nirdaṣṭa-daśana-cchadety ukteḥ \| premety
anuvṛtter vā \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prema-saṁrambha-vihvalā** satī
**bhrukuṭim ābadhya** **nirdaṣṭa-daśana-cchadā** bhūtvā **kaṭākṣepair**
**ghnatīvaikṣata** ity anvayaḥ \| kaṭākṣepaiḥ kaṭākṣa-vikṣepaiḥ \|
sandaṣṭeti kvacit pāṭhaḥ \| śārim iti prakaraṇāt \| ghnatīveti tasyāpi
kṣobhaṁ vyajya tābhir gṛhītatvenaiva dākṣiṇya-mātreṇaiva ca sa tatra
sthita iti vyajyate \| tathā vāmyena dūra-sthitāyā api tasyāḥ
prema-saṁrambheṇety anena tad-īkṣaṇe parama-sukhaṁ darśitam \| yathā
śrī-viṣṇu-purāṇe---

> kācid bhrū-bhaṅguraṁ kṛtvā lalāṭa-phalakaṁ harim \|
>
> vilokya netra-bhṛṅgābhyāṁ papau tan-mukha-paṅkajam \|\| \[vi.pu.
> 5.13.44\] iti \|

atra bibbokākhyānubhāvo darśitaḥ \| yathoktaṁ---iṣṭe'pi garva-mānābhyāṁ
bibbokaḥ syād anādaraḥ iti \| tathā lalitākhyo'pi, yathoktaṁ---

> vinyāsa-bhaṅgi-raṅgānāṁ bhrū-vilāsa-manoharāḥ \|
>
> sukumārā bhaved yatra lalitaṁ tad udīritam \|\| \[u.nī. 11.56\]

iyaṁ prakharā susakhyātyanta-svādhīnā vāmā kāntā ca \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **ekā bhru-kuṭim ābadhya**
iti praṇaya-krodhavatī, kecid enāṁ śrī-rādhām āhuḥ \|\|6\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367)** \[*caturtha-ślokasya vyākhyātaḥ
paraṁ*\] **:** atha madīyatvātiśayamaya-dvitīyodāharaṇam \| **ekā
bhrū-kuṭim ābadhya** ity-ādi \| eṣā khalu madhyato varṇanayā
madhya-sthitety avagamyate \| madhya-sthitatvaṁ cāsyāḥ
parama-durlabhatāṁ vyanakti \| tato bhāva-viśeṣa-dhāritā cāsyā gamyate
\| tasya sākṣāt-pratyāyakaṁ ca
madīyatvātiśayādi-bodhaka-bhrū-bhaṅgy-ādikam evāsti \| iyaṁ ca
śrī-rādhaiva jñeyā \|

īdṛśa eva bhāvo'syāḥ kārttika-prasaṅge
vrata-ratnākara-dhṛta-bhaviṣya-vacane dṛśyate---

> tasmin dine ca bhagavān rātrau rādhā-gṛhaṁ yayau \|
>
> sā ca kruddhā tam udare kāñcī-dāmnā babandha ha \|\|
>
> kṛṣṇas tu sarvam āvedya nija-geha-mahotsavam \|
>
> priyāṁ prasādayāmāsa tataḥ sā tam avocayat \|\| iti \|

tataḥ siddhe ca tasyā bhāvasya tādṛśatve yathā rādhā priyā ity-ādi
pādmādi-vacanānusāreṇa anayārādhito nūnaṁ \[bhā.pu. 10.30.28\]
ity-ādy-anusāreṇa ca tan-māhātmyāt tādṛśa-bhāva-māhātmyam eva sphuṭam
upalabhyate \| dvārakāyām etad-anugata-bhāvatvenaiva śrī-satyabhāmāpi
sarvataḥ praśastā \| tatra bhāva-sādṛśyaṁ sarvataḥ praśastatvaṁ ca yathā
śrī-viṣṇu-purāṇe---

> yadi te tad-vacaḥ satyaṁ satyātyarthaṁ priyeti me \|
>
> mad-geha-nisphuṭārthāya tadāyaṁ nīyatāṁ taruḥ \|\| \[vi.pu. 5.30.33\]
> iti \|

pādma-kārttika-māhātmye śrī-kṛṣṇa-vākyaṁ ca yathā---na me tvattaḥ
priyatamā ity-ādi \| śrī-hari-vaṁśe vaiśampāyana-vacanaṁ ca
tan-nirdhārakam---saubhāgye cādhikābhavad iti \|

atha yā ca pūrva-bhāvopalakṣitā sāpi tad-bhāva-virodhi-bhāvatvena
tat-pratipakṣa-nāyikā syāt\| candrāvaly eva seti ca prasiddham \|
tathoktaṁ śrī-bilvamaṅgalena---

> rādhā-mohana-mandirād upāgataś candrāvalīm ūcivān
>
> rādhe kṣemamayeti tasya vacanaṁ śrutvāha candrāvalī \|
>
> kaṁsa kṣemamaye vimugdha-hṛdaye kaṁsaḥ kva dṛṣṭas tvayā
>
> rādhā kveti vilajjito nata-mukha-smero hariḥ pātu vaḥ \|\| iti
> \|[^301]

atra candrāvalyāḥ sadṛśa-bhāvā kācid añjalinety ādinā varṇitā \| ekā
tad-aṅghri-kamalam ity-ādinā ca \| ete tat-sakhyau padmā-śaivye ity
abhiyukta-siddhiḥ \| śrī-rādhāyāḥ sadṛśa-bhāvā ca \|
aparinimiṣad-dṛgbhyām ity-ādinā varṇitā \| taṁ kācid \[bhā.pu. 10.32.8\]
ity-ādinā ca \| madīyo'sau svayam eva mām anubhaviṣyatīti svayaṁ
grāha-sparśādy-abhāvena vāmya-sparśāt\|

tataś caite tat-sakhyau \| ete ca prāyas tat-sa-nāmatvāt \|
tad-anugatatayā pāṭhāc cānurādhā-viśākhe bhavetām \| ye khalu viśākhā
dhyāna-niṣṭhikā iti, rādhānurādhā iti bhaviṣyottara-paṭhite
tatrānurādhaiva lalitety abhiyukta-prasiddhiḥ \| saṅkara-bhāvā ca kācid
dadhāra \[bhā.pu. 10.32.4\] ity-ādinoktā \| tad bāhor aṁse dhāraṇena
pūrvasyā dākṣiṇyāṁśena sāmyāt \| uttarasyā eṣā khalu śyāmalety
abhiyukta-prasiddhiḥ \| atrāṣṭamī ca viṣṇu-purāṇoktā yathā---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

asyā nātisphuṭa-bhāvatvāt tāṭasthyam \| eṣā ca bhadrety
abhiyukta-prasiddhiḥ \| teṣāṁ bhāvānāṁ paramānandaika-rūpatvaṁ
darśayati---sarvā \[bhā.pu. 10.32.9\] iti \|\|4-9\|\|

**nārāyaṇa-bhaṭṭaḥ (śrī-rasikāhlādinī) :** yad uktam, pati-sutānvaya-
\[bhā.pu. 10.31.16\] iti praṇaya-kopa-viśeṣavatī sā ekā yūtha-mukhyā
dūre sthitā kauṭilyena bhrū-kuṭiṁ bhrū-latām ābadhya vakrīkṛtya
bhrū-kuṭi-bandhanena citta-kauṭilyaṁ lakṣitam \| prema-saṁrambhaiḥ
prakopaḥ sarvendriya-stambha-hetunā tena vihvalāta eva
sandaṣṭa-daśana-cchadā samyak daṣṭo daśana-cchado adharoṣṭho yayā sā \|
lobha-niyamanārthaṁ pūrvaṁ pratiśruta-vilāsāvitaraṇa-dṛśaḥ \|
svabhāva-niyamanārthaṁ prema saṁrambhaḥ kaṭākṣe netre prātās tair ye
ākṣepāḥ paribhavāḥ \| yad vā, ā samantāt kṣipyante iti ākṣepā bāṇās taiḥ
ghnantīva aikṣat svātantrya-nirākaraṇa-pūrvaka-svāntatā-sampādanārthaṁ
kaṭākṣair hananaṁ sūcitam iti \| tad uktaṁ viṣṇu-purāṇe---

> kācid bhrū-bhaguraṁ kṛtvā lalāṭa-phalakaṁ harim \|
>
> vilokya netra-bhṛṅgābhyāṁ papau tan-mukha-paṅkajam \|\| \[vi.pu.
> 5.13.44\] iti \|

yathā cintitam, kuṭila-kuntalaṁ śrīmukhaṁ ca te jaḍa udīkṣitāṁ
pakṣma-kṛd dṛśāṁ \[bhā.pu. 10.31.15\] mukha-darśanam eva prārthitam
\|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhrūkuṭim ābadhya evaṁ
kuṭilīkṛtya sajyaṁ dhanuḥ śara-saṁsaktaṁ pratānyevety arthaḥ \|
prema-saṁrambheṇa praṇaya-kopāveśena vihvalā vivaśā kaṭāḥ kaṭākṣāḥ śarās
teṣāṁ kṣepair nikṣepaiḥ kṛṣṇaṁ lakṣya-bhūtaṁ ghnatīva bhoḥ
kuhaka-śiromaṇe ! sva-prema-hālāhalaṁ tvayā mayi prayujya samyaktayā
saphalīkṛtaṁ dehān niḥsṛta-prāyān prāṇān dagdhuṁ kiṁ punar api
pratyāsīdasi tvaṁ sādhv eva paricito'bhūr iti vyañjayantī aikṣata \|
nirdaṣṭa-daśana-cchadety añjalinā dhṛtasya svādharasya daśaḥ
kopānubhāvaḥ \| iyaṁ madīyatā-maya-madhu-snehottha-māna-kauṭilyavatī
\|\|6\|\|

**\...**

\|\| 10.32.7 \|\|

aparānimiṣad-dṛgbhyāṁ juṣāṇā tan-mukhāmbujam \|

āpītam api nātṛpyat santas tac-caraṇaṁ yathā \|\|

**śrīdhara-svāmī (bhāvārtha-dīpikā) :** animiṣantībhyām animīlantībhyāṁ
dṛgbhyām āpītam api samyag dṛṣṭam api punaḥ punar juṣāṇā nātṛpyat
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aparā gopī \| santaḥ
sarvadā tat-parāḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** juṣāṇā sevamānā prītyā
vīkṣamāṇety arthaḥ \| āpītam api dṛśoś caṣakatvaṁ dhvanitaṁ
parama-prītyā samyag-dṛṣṭam apīty arthaḥ \| santaḥ
prīti-bhakty-eka-niṣṭhā iti madhura-premṇaḥ prīti-bhakter vā
tṛpty-abhāvāṁśa-mātre sāmyam abhipretaṁ kintu sāraṅgāṇāṁ padāmbujam
ity-ādi teṣāṁ śrī-padāmbuje bhaktiḥ \| āsāṁ ca preyasīnām
adharāmṛtādi-lobhena prāyaḥ śrī-mukha eva prītir iti prema-viśeṣaḥ
sūcita eva \| ata eva teṣāṁ śrī-pādābjayoḥ komalatvādeḥ sākṣād
ananubhavād abjādi-rūpa-prayogaḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** juṣāṇā āsvādayantī āpītaṁ
samyag āsvāditaṁ mādhuryam api iti dṛśo rasanātvaṁ
mukhasyāmbujatā-rūpakeṇa tat saundaryasya madhutvaṁ ca rūpitam \|
dṛśottaṁ rasanātva-rūpakeṇa tu tan-mādhuryāsaktir darśitā \| śāntā
dāsya-bhakti-niṣṭhā iti sākṣād-darśane'pi tṛpty-abhāva-mātre dṛṣṭāntaḥ
\| vaiśiṣṭyaṁ tu tat-tad-bhāva-mādhurī-vyañjaka-śrī-mukhālambanatayā
vidyata eva \| iyaṁ san-mukha-datta-dṛṣṭitvāt prakharā svayam evāsau māṁ
milṣyatīti sva-sthāna eva sthitatvāt susakhyā svādhīna-kāntā vāmā ca
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** aparānimiṣad-dṛgbhyām iti
darśanānanda-nispandā svabhāva-saralā \|\|7\|\|

śrī-rādhāyāḥ sadṛśa-bhāvā ca **aparinimiṣad-dṛgbhyām** ity-ādinā varṇitā
\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** sā aparā yūtha-mukhyā
animiṣa-dṛgbhyāṁ tan-mukhāmbujaṁ juṣāṇā āsvādayantī dṛśoḥ
pāna-karaṇatvam uktam, lakṣaṇayā mukhāmbuje lāvaṇya-rūpa-makarandasya
peyatvaṁ sūcitam iva dravasyānta-praveśanaṁ pānam iti pāna-lakṣaṇam \|
atra ca netra-dvāreṇa mukhāmbuja-lāvaṇyasya hṛdaye praveśanam eva pānam
iti \| āpītam api samyak dṛṣṭam api parama-prītyā punaḥ punaḥ sevamānān
nātṛpyat alam iti \| nāmanyateti anena viṣaya-saundaryaṁ pravṛtti-hetuḥ,
na tu prayojanābhāvaḥ pratibandhako\'stīti \| tatra dṛṣṭāntaḥ santas
tac-caraṇaṁ yatheti \| sāraṅgānāṁ padāmbujam \[bhā.pu. 1.11.26\] iti te
yathā padāmbujam ity uktam \| te yathā padāmbujaṁ sadā sevamāna api alam
iti \| na manyante tṛpty-abhāve dṛṣṭāntaḥ \|

nanu sarvāṁśena santo hi prāptavyam asti \| caraṇāmbuje sarveṣāṁ
sāhityam asti \| adharāmṛte na kasyāpy aṁśo\'sti \| ata etasya sarvato
vaiśiṣṭyaṁ sūcitam iti \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** animiṣantībhyām
ānanda-jāḍya-vaśād animīlayantībhyāṁ dṛgbhyāṁ bhrarībhyām iva tasya
mukhāmbujam \| yad vā, tat-prasiddham \| pūrvasyāḥ
kaṭākṣa-śara-jarjaritatvāt sabhaya-cakirta-vyākulam anutaptam \| āpītaṁ
samyag-āsvādita-mādhuryam api punaḥ punar juṣāṇā āsvādayantīti
mukhāmbujasya svabhāvenaiva mādhuryam apāram \| tatrāpi svābhīṣṭena
sva-yūtheśvarī-kaṭākṣa-śara-prahāreṇa
saṅkoca-trapā-viṣāda-dainyādi-sañcāri-miśraṇād bahu-vidham
ativardhamānaṁ tadānīm abhūd atas tatra tṛṣṇādhikyān nātṛpyat \|
sampūrṇāṁśena dṛṣṭāntād darśanād ekāṁśena dṛṣṭāntam āha---santa iti \|
atra kaṭākṣa-śara-prahārṇyām eva kṛṣṇasya tadānīṁ sampūrṇā dṛṣṭiḥ
sampūrṇaṁ manaś ca na tv anyasyāṁ kasyām apy ekāṁśenāpi \| yata eva
svasmiṁs tasyānavadhānam ālakṣya lajjānudgamāt dṛgbhyām iti
sampūrṇābhyām eva netrābhyāṁ svacchandenaiva mukham apaśyad ataḥ
sarvataḥ saubhāgyavatī kaṭākṣa-śara-varṣiṇy eva jñeyā \|\|7\|\|

**\...**

\|\| 10.32.8 \|\|

taṁ kācin netra-randhreṇa hṛdi-kṛtya nimīlya ca \|

pulakāṅgy upaguhyāste yogīvānanda-samplutā \|\|

**śrīdhara-svāmī (bhāvārtha-dīpikā) : hṛdi-kṛtya** hṛdayaṁ nītvety
arthaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** śrī-kṛṣṇam \|
**hṛdi-kṛtya** kārāgāre'parādhinām iva \| *ity artha* iti---hṛdaya-deśe
prāpaṇam eva hṛdi-karaṇa-padārthaḥ, sarvadā sataḥ karaṇāsabhavād iti
tātparyam \| **ānanda-samplutā** paramānanda-pūrṇā \| puṁstva-pāṭhe tu
yogi-viśeṣaṇam \| atra kecid aṣṭa-sakhī-ceṣṭitaṁ kalpayanti---kācit
karāmbujaṁ śaureḥ \[10.32.4\] ity ārabhya yogīvānanda-samplutā ity antam
\| tatra saṅkhyā-pūrty-arthaṁ---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad uvāca ha \|\| \[vi.pu. 5.13.44\]
> ity adhikaṁ ślokaṁ ca paṭhati \|

sakhyaś ca---(1) candrāvalī, (2) śyāmalā, (3) śyāmā, (4) viśākhā, (5)
rādhikā, (6) lalitā, (7) padmā, (8) bhadrā ity ākhyāḥ \|
lalitā-viśākhā-campakalatā-citrā-tuṅgavidyendulekhā-raṅgadevī-sudevya
itthaṁ kecit sakhy-aṣṭakaṁ rādhābhinnaṁ vadanti \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kācit**
parama-lajjādi-guṇa-namrā sākṣāc ciraṁ muhur draṣṭum apy akṣamā, ata eva
**netrayo randhreṇa** dvāreṇa **hṛdi-kṛtyeti** manasi sarvāṅga-sphūrtyā
tat-tad-aśeṣa-saundaryānubhavārtham iveti **nimīlya** netre ekasminn
evāṅge netrayor lagnayor anyeṣāṁ manasāpi darśanāsambhavāt \| kiṁ vā,
netra-dvāreṇa tasya niḥsaraṇa-bhayād iva \| vastutas tu
tat-tat-prema-samplutatva-svabhāvenaiva \| ata eva **upaguhya** hṛdi tam
āliṅgya, **ca**-kārāt \"kṛṣṇa kṛṣṇa\" iti kīrtayantīḥ \| tathā ca
vaiṣṇave---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

kācit bhrukuṭim \[bhā.pu. 10.32.6\][^302] ity atra yady ekaiva gopī
vyākhyātā, tadātra parāśarokteyam aṣṭamī jñeyā \|
ānanda-rase'tyanta-nimagnā satī āste, kṣaṇam āsīd ity arthaḥ \| **yogī**
dhyāna-yogena bhagavati cittaikāgryaṁ gataḥ \| tathā ca vaiṣṇave---

> kācid ālokya govindaṁ nimīlita-vilocanā \|
>
> tasyaiva rūpaṁ dhyāyantī yogārūḍheva sā babhau \|\| \[vi.pu. 5.13.46\]
> iti \|

bahir-vṛtty-abhāva-mātre dṛṣṭāntaḥ \| tatra ca **netra-randhreṇa** iti
tasmād apy asyā viśeṣaḥ sūcitaḥ \| dhyāne darśanād api sākṣāt
sandarśane'tyantānandāt \| tac ca śrī-bhāgavatāmṛtottara-khaṇḍe vivṛtam
eva \| tatrāpi **kācid** iti strītvena bhāva-viśeṣāt \| ata evāliṅganāc
ca sākṣāt sandarśanavadbhyaḥ pārṣadādibhyaḥ śrī-gopa-vargādibhyaś
cānanda-viśeṣaḥ sūcita eveti dik\|

> naumi candrāvalīṁ bhadrāṁ padmāṁ śaivyām anukramāt \|
>
> śyāmāṁ viśākhāṁ lalitāṁ rādhām ity aṣṭau tat-priyāḥ \|\|

tat-tan-nāmāgrahaṇa-kāraṇaṁ pūrvaṁ likhitam eva \| yadyapy āsāṁ premṇi
tāratamya-bāhulyaṁ na ghaṭate, pratyekaṁ sarvāsāṁ tasmin
parama-kāṣṭhāpatteḥ \| ata eva karāmbuja-grahaṇādiṣu tāsāṁ
sva-svabhāvānusāreṇa tadānīntanecchānusāreṇaiva vā pravṛttiḥ, tathāpi
mukta-guṇa-pūjyānāṁ śrī-vaikuṇṭha-pārṣada-varāṇām iva tāsām api
kathañcit tāratamya-kalpanayā tatrāpi mukhyatvena prasiddhānām aṣṭānāṁ
tāsv api śrī-rādhā-devyāḥ suprasiddhatvena sarvato vaiśiṣṭyena
śraiṣṭhyam \| tataś ca tad-bhāvānāṁ tat-tac-ceṣṭitānām atyūhyam \| ata
evāṣṭau tathā tathā pṛthag uktā iti dik \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : taṁ netra-randhreṇa hṛdi
kṛtya** iti tasyā hṛdaye tasya svacchopādhau bimbasyaiva paramāsaktiḥ
sūcitā \| tataḥ sākṣād bhāvāl lajjayā netre **nimīlya**
bhāva-pāravaśyena **pulakāṅgī** satī **upaguhya** āliṅganam anukṛtya
**āste** ciraṁ tathaivāsīd ity arthaḥ \| **yogīva** iti antaḥ sphūrtau
dṛṣṭāntaḥ \| yad vā, yogīti kriyā-viśeṣaṇaṁ yoge yathā syāt tad ivety
arthaḥ \| iyaṁ lajjayā mṛdvī, pūrvasmād dhetoḥ susakhyā svādhīna-kāntā
vāmā ca \| evaṁ saptoktā \| aṣṭamī tu śrī-viṣṇu-purāṇe---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]
> iti \|

prakharā saralā ceyam \|

atredaṁ vivecanīyaṁ---raty-ākhyo bhāvas tāvad ubhaya-vidhaḥ---eka ātmani
tadīyatā-bhāvanā-mayatvena kānta-parādhīnā dākṣiṇyādi-mayaḥ \| anyaḥ
kānte madīyatā-bhāvanā-mayatvena parādhīna-kāntatva-vāmatvādi-mayaḥ \|
tad evaṁ bhāva-dvaya-miśrita-tāratamyenānye'pi vividhā bhāvā vibhāvyante
\| tad etan-nānā-bhāvavatīnāṁ madhye sajātīya-bhāvānāṁ sakhyaṁ syāt
rocakatvāt, vijātīya-bhāvānāṁ pratipakṣatā syāt, arocakatvād eva
sajātīya-bhāvānāṁ sauhṛdyaṁ syāt, yat kiñcid rocakatvena
hitāśaṁsana-mātrāt \| atimiśratvena atisūkṣmatvena vā
nātisphuṭa-sajātīyādi-bheda-bhāvānāṁ taṭasthyaṁ syāt,
avadhāna-hetv-abhāvāt \|
śrī-kṛṣṇa-viṣayaka-nija-nija-bhāva-mātrābhiruci-matīnāṁ tāsāṁ
sakhyādy-udayasya tad-eka-mūlatvam evocitam iti \| tatra
tadīyatā-madīyatā-mayayor mukhyayor bhāvayor uttaraḥ śreyān,
mamatādhikyena hi gambhīra-prema-pravāhādhikyaṁ bhavati \| tata eva
tad-vivarta-rūpa-vāmyāpara-paryāya-kauṭilyābhāso jāyate---aher iva gatiḥ
premṇaḥ svabhāva-kuṭilā bhavet \[u.nī. 15.102\] iti bharata-nyāyāt \|
ata eva kānto'pi tad-vaśaḥ syāt, tathā ca rudraḥ---

> vāmatā durlabhatvaṁ ca strīṇāṁ yā ca nivāraṇā \|
>
> tad eva pañca-bāṇasya manye paramam āyudham \|\| \[u.nī. 1.20\]

yathā śrī-hari-vaṁśe śrī-satyabhāmāyāṁ dṛśyate---

> rūpa-yauvana-sampannā sva-saubhāgyena garvitā \|
>
> abhimānavatī devī śrutvaiverṣyā-vaśaṁ gatā \|\| \[ha.vaṁ. 2.65.50\]
>
> kuṭumbasyeśvarī sāsīd rukmiṇī bhīṣmakātmajā \|
>
> satyabhāmottamā strīṇāṁ saubhāgye cādhikābhavad \|\| iti ca \|

ata evārdhenārdhena prathama-catasṛṇāṁ varṇanam, uttara-tisṛṇāṁ tv
ekenaikeneti kaver ādaro'pi dṛśyate \| āsu tisṛsu ca ekā bhrū-kuṭim
ābadhya \[bhā.pu. 10.32.6\] ity anena yā varṇitā, saiva śreṣṭhā
bhāva-vaiśiṣṭyena na prathamatvena copanyāsāt
tādṛśa-sarva-vilakṣaṇa-bhāvaś ca tasyā eva sva-parityāge syāt, yasyāḥ
sarva-parityāgena sva-saṅge nītāyāḥ saubhāgya-dānena sarva-vailakṣaṇyaṁ
śrī-bhagavān svayam āviṣkṛtavān, tasmāt saiva sā bhavet \|

atha prathama-catasṛṇāṁ prathamaiva jyeṣṭhā śreṣṭhā ca agre sthitatvāt,
sarvā atikramya prathamata eva kānta-sparśāt dakṣiṇāsu
sumadhura-ceṣṭatvāt \| eṣā cottara-varga-pravarāyā vijātīya-bhāveti
prātipakṣikī jñeyā \|

athānayor varga-vicāraḥ tatrottara-prathamāyāḥ sakhyau tad-anantare dve
prathama-prathamāyās tv eka-vyavahita-tṛtīyādike dve bhāva-sāmyāt, na
tat-tad-anugatatayā vāma-dakṣiṇayoḥ sthiteś ca\| yā tu prathama-dvitīyā
sā khalu prathama-gaṇāntaḥ praviśya sthitāpi kiñcid vyavahitatvāt
tad-atikrami-caritatvāc ca na prathamāyāḥ sakhī parādhīna-kāntaṁ
manyatayā kiñcit sādṛśyenottarāyās tu suhṛd iti jñeyam \|

atha yā viṣṇu-purāṇoktā sā tu nātivispaṣṭa-bhāvatva-varga-dvayāpraveśāc
chrī-śukenāvarṇanāc ca taṭasthaiva jñeyā \|

atha tāsāṁ nāma-vicāraḥ \| tatra bhaviṣyottare malla-dvādaśī-prasaṅge
śrī-kṛṣṇa-yudhiṣṭhira-saṁvāde tan-nāmāni, yathā---

> gopī-nāmāni rājendra prādhānyena nibodha me \|
>
> gopālī pālikā dhanyā viśākhā dhyānaniṣṭhikā \|
>
> rādhānurādhā somābhā tārakā daśamī tathā \|\| iti \|

\"viśākhānyā dhaniṣṭhikā\" iti pāṭhaḥ kvacit \| *daśamī* ity api
nāmaikaṁ, tac cānvartham iti sarvānte paṭhitam \| yad vā, tatheti daśamy
api *tārakā*-nāmny evety arthaḥ \| *gopālī* ceyaṁ nūnaṁ
pādmokta-gāyatrī-carī bhavet, tathā skānda-prahlāda-saṁhitāyāṁ
dvārakā-māhātmye māyā-saraḥ-prastāve punar uddhavāgamane priya-prāptivat
priya-dūta-prāptāv api sva-svabhāvābhivyaktes tad-bhāvokti-sahitāny
evāṣṭau nāmāni nirdiṣṭāni, kintv atyanta-duḥkha-mayoktitvān
naitādṛśa-rasāvasare dṛśyāni \| kadācid vicārāvasare tv apekṣyāṇīty
ananya-gatikatvenaiva likhyante, yathā---

> tac chrutvā vacanaṁ tasya lalitā krodha-mūrcchitā \|
>
> uddhavaṁ sāśru-nayanā sovāca rudatī tadā \|\|
>
> śrī-lalitovāca---
>
> asatyo bhinna-maryādaḥ śaṭhaḥ krūra-jana-priyaḥ \|
>
> mā kṛthāḥ purato'smākaṁ kathās tasyākṛtātmanaḥ \|\|
>
> dhik dhik pāpa-samācāro dhig asau niṣṭhurāśayaḥ \|
>
> hitvā yaḥ strī-janān mūḍho gato dvāravatīṁ prati \|\|
>
> śrī-śyāmalovāca---
>
> kiṁ tasya manda-bhāgyasya svalpa-puṇyasya duḥkhadāḥ \|
>
> mā kurudhvaṁ kathāḥ sakhyaḥ kathāḥ kathayatāparāḥ \|\|
>
> śrī-dhanyovāca---
>
> kenāyaṁ hi samānīto dūto duṣṭa-janasya ca \|
>
> yātuṁ tena pathā pāpo yena nāyāti vai punaḥ \|\|
>
> śrī-viśākhovāca---
>
> na śīlaṁ na kulaṁ yasya jñāyate janma karma ca \|
>
> hīnasya puruṣārtheṣu tena saṅgo nirarthakaḥ \|\|
>
> śrī-rādhovāca---
>
> pūtanā-ghātane yasya nāsti pāpa-kṛtaṁ bhayam \|
>
> tasya strī-hanane sādhvyaḥ śaṅkā kāpi na vidyate \|\|
>
> śrī-śaivyovāca---
>
> satyaṁ brūhi mahābhāga kiṁ karoti yadūttamaḥ \|
>
> saṁvṛto nāgara-strībhiḥ kathāsmākaṁ karoti kim \|\|
>
> śrī-padmovāca---
>
> kadoddhava mahā-bāhuḥ nāgarī-jana-vallabhaḥ \|
>
> sameṣyatīha dāśārhaḥ padma-patrāyatekṣaṇaḥ \|\|
>
> śrī-bhadrovāca---
>
> hā kṛṣṇa gopa-pravara hā gopī-jana-vallabha \|
>
> samuddhara mahābāho gopīḥ saṁsāra-sāgarāt \|\| iti \|

eke tu candrāvalīm evāṣṭānāṁ madhye manyante, na tu dhanyām, tasyā
loke'tiprasiddheḥ \| tatra daśa-saṅkhyākaṁ mataṁ nātraikārthyaṁ
samarthayati, saṅkhyā-vaiṣamyāt \| aṣṭa-saṅkhyākayor api matayor
dhanyā-pakṣo na saṅghaṭayituṁ śakyate, tatra tat-sahitatvena
śrī-lalitādīnāṁ pañcānāṁ vāma-prakhara-prāyatvāt \| atra tv ekā
bhrūkuṭim abadhya \[bhā.pu. 10.32.6\] iti tisṛṇām eveti
candrāvalī-pakṣas tu saṅgamyeta, tasyā dakṣiṇā-vargāgrimātvena
sthāpayiṣyamāṇatvād vāma-dakṣiṇayor dvayor api vargayos
trisaṅkhyakatvena ṣaṭtve dvābhyāṁ śyāmalā-bhadrābhyāṁ cānyābhyām
aṣṭatā-paryāptau sughaṭatā syād iti \|

tad evaṁ sthite yā punar uttara-varga-prathamā ekā bhrūkuṭi ity-ādi
varṇitā parama-bhāva-saubhāgyopari-kāṣṭhāpannatvāc chrī-rādhaiva \|

> yathā rādhā priyā viṣṇos tasyāḥ kuṇḍaṁ priyaṁ tathā \|
>
> sarva-gopīṣu saivaikā viṣṇor atyanta-vallabhā \|\| iti pādmokteḥ \|

rādhā vṛndāvane vane iti matsya-skandādibhyaḥ \|

> devī kṛṣṇamayī proktā rādhikā para-devatā \|
>
> varābhaya-karā dhyeyā sevitā sarva-devataiḥ \|
>
> sarva-lakṣmī-mayī sarva-kāntiḥ sammohinī parā \|\| iti bṛhad-gautamīye
> ca \|
>
> rādhayā mādhavo devo mādhavenaiva rādhikā \|
>
> vibhrājante janeṣv ā iti ṛk-pariśiṣṭe \|

varṇitā ca sā tathaiva śrī-jayadeva-sahacareṇa
mahārāja-lakṣmaṇa-sena-mantri-vareṇomāpati-dhareṇa---

> bhrūvallī-calanaiḥ kayāpi nayanonmeṣaiḥ kayāpi smita-
>
> jyotsnā-vicchuritaiḥ kayāpi nibhṛtaṁ sambhāvitasyādhvani \|
>
> garvād bheda-kṛtāvahela-vinaya-śrībhāji rādhānane
>
> sātaṅkānunayaṁ jayanti patitāḥ kaṁsadviṣaḥ dṛṣṭayaḥ \|\|[^303] iti \|

vivṛtaṁ ca tan-mad-anuja-varaiḥ śrī-rūpa-mahā-bhāgavatair
ujjvala-nīlamaṇeḥ sthāyi-bhāva-vivaraṇe \| ato gāndharvā iti yā
śrī-gopāla-tāpinyāṁ prasiddhā, sāpi mukhyatva-liṅgeneyam eva[^304] iti
manyante \| asyāḥ prahlāda-saṁhitāyāṁ pūrva-pūrvāpekṣayā
vacana-kauśalyān madhyātvam \| atra ca kopāvasare'pi
līlā-viśeṣa-mātra-vyañjita-prāgalbhatayā bāhu-dhāriṇyādy-apekṣayā
madhyātvam iti ca samānam \|

atha yā aparānimiṣat \[bhā.pu. 10.32.7\] ity-ādinā tat-sakhī varṇitā, sā
śrī-lalitety avagamyate, vāmya-prākharyābhyāṁ sāmyāt \| samprati
nātivāmyādikaṁ tu
nija-vara-sakhī-niśāta-dṛk-pāta-ghāta-jāta-tat-kṣobha-darśanenātisantoṣāt
\| eṣā ca rādhānurādhā iti yā bhaviṣyottara-paṭhitā tad-apara-paryāyaiva
vā \| tatra ca pāṭhasya nāmnoś ca yugmatā-mayatvāvagater atrāpi
sama-vargatā prāpta-sakhī-vṛnda-prathamokter mukhyatā prāpti-sāmyāt \|

atha taṁ kācin netra-randhreṇa \[bhā.pu. 10.32.8\] ity-ādi varṇitā
tat-sakhī tu prāyaḥ śrī-viśākhaiva, vāmya-mārdavābhyāṁ sāmyāt \|
prahlāda-saṁhitāyām api na śīlam ity-ādikaṁ tad-vākyaṁ tādṛśam eva \|

atha yā prathama-vargasya prathamā sā śrī-candrāvaly eva \| yataḥ
śrī-rādhayā saha pratiyogitayaitihyam asyā eva virājate \| tathā ca
śrī-bilvamaṅgala-caraṇāḥ---

> rādhā-mohana-mandirād upagataś candrāvalīm ūcivān
>
> rādhe kṣemam iheti tasya vacanaṁ śrutvāha candrāvalī \|
>
> kaṁsa kṣemam aye vimugdha-hṛdaye kaṁsaḥ kva dṛṣṭas tvayā
>
> rādhā kveti vilajjito nata-mukhaḥ smero hariḥ pātu vaḥ \|\|[^305] iti
> \|

artha-sāmya-prāyād iyaṁ bhaviṣyottara-khyātā somābhaiva vā syāt \|

atha yā tasyā dvitīyā kācid dadhāra \[bhā.pu. 10.32.4\] ity-ādinā
śrī-rādhā-suhṛd-varṇitā sā śyāmalā bhavet \| prahlāda-saṁhitāyāṁ
lalitādi-gaṇe praviśya hitopadeśa-dānena tasyāḥ sauhṛdya-lakṣaṇāvagateḥ
\| sakhīnāṁ sama-duḥkha-pralāpitā bhavati kiñcid vyantaritadhyaiva (sic)
tu hitopadeśa-dātṛtā dṛśyata iti \| iyam eva śrī-madhvācāryair
bhāgavata-tātparya-darśitā līlākhyā bhavet \|

atha kācid añjalinā \[bhā.pu. 10.32.5\] iti ekā tad-aṅghri \[bhā.pu.
10.32.5\] iti varṇite ye candrāvalī-sakhyau \| tathā viṣṇu-purāne yās
taṭasthā varṇitāḥ tāḥ krameṇa śaivyā-padmā-bhadrā syuḥ sevakavad
dainyena sañjigamiṣayā nātisphuṭa-bhāva-viśeṣatvena ca sāmyād iti \|

mahānubhāva-sammatyā yukti-prāyaṁ vyalekhi yat \|

tatra kṛṣṇas tadīyāś ca mamānanya-gater gatiḥ \|\|

tā mad-varṇya-raho-līlā-nāmnā saṅkocam āpnuyuḥ \|

muninaivaṁ hnutāhvānāḥ kṣamantāṁ mama cāpalam \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : taṁ kācin netra-randhreṇa**
ity-ādi mugdhāpi gabhīra-premavatī \|\|8\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) : taṁ kācid** \[bhā.pu. 10.32.8\]
ity-ādinā ca \| madīyo'sau svayam eva mām anubhaviṣyatīti svayaṁ
grāha-sparśādy-abhāvena vāmya-sparśāt\| tataś caite tat-sakhyau \| ete
ca prāyas tat-sa-nāmatvāt \| tad-anugatatayā pāṭhāc cānurādhā-viśākhe
bhavetām \| ye khalu viśākhā dhyāna-niṣṭhikā iti, rādhānurādhā iti
bhaviṣyottara-paṭhite tatrānurādhaiva lalitety abhiyukta-prasiddhiḥ
\|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** yathā na khalu gopikā-nandano
bhavān \[bhā.pu. 10.31.4\] ity upakṣiptaṁ sā **kācit** pūrvasyās tu
darśana-mātram evāpekṣitam, asyās tu tāvat viśeṣodayād vaiśiṣṭyaṁ \|
tasyās tu animiṣa-dṛgbhyām iti liṅgāt sāralyaṁ mugdhatvāt kācid dūre
sthitā dhyāna-vikṣepaka-gopī-saṅga-tyāgeneti \|
sarvāṅga-lāvaṇya-grahaṇāsaktiḥ nirūpitā yasyāḥ śrī-kṛṣṇasyādarśane
sarva-viveka-śūnyatvam āsīt \| **taṁ** kṛṣṇaṁ sarvāṅga-lāvaṇya-vibhāgena
**hṛdi kṛtya** sva-manasi sthirīkṛtya \| tatra nayana-dvāram
āha---**netra-randhreṇa** iti \| punar netre **nimīlya** bahir
niḥsāraṇa-śaṅkayā nimīlanaṁ \| vastutas tu prema-vivarte nānusandhānaṁ
na coddeśaḥ, tathāpi tasyā anurāgautkaṇṭhyaṁ vidagdhatvaṁ sūcitam \|
anena sarvendriya-vartānāṁ svānta eva nirodha uktaḥ \| kṛṣṇe hṛdi
praviṣṭe sati svānta eva sthitānāṁ sarvendriyāṇāṁ viṣayāṇām anubhavo
jātaḥ \| atas tam **upaguhya** hṛdy evāliṅganam **āste** sma, tūṣṇīm
**ānanda**-samudre nimagnā jātā \| yataḥ **pulakāṅgī** hṛdy āliṅgane
jāte na kasyā api gocarateti bhāvaḥ \| anyābhir anupalakṣitā
paramānandam anubhūtavatīti \|

nanu sākṣāt sparśam antareṇa katham ānandāvāptiḥ ? tatra tasyā anubhava
eva pramāṇaṁ \| tatra bahir-dṛṣṭyābhāve\'pi antaḥ-sukha-pūrṇatve
dṛṣṭāntaḥ---**yogī** ca \| yogī yathā dhyāna-yogenaivāntar-ānanda-pūrṇo
bhavati, bahiḥ saṁvedanābhāvāt, tatheyam apy ānanda-sambhūtā
bahiḥ-saṁvedana-rahitā cāsīt, kāryānusandhānābhāvāt, na hy antaḥ-pūrṇe
ānande kañcana kāmo nāmāvaśiṣyata iti \|\|8\|\|

---------------------------------------------------------------------------------------------------------------------

taṁ kācin netra-randhreṇa hṛdi-kṛtya nimīlya ca \|

pulakāṅgy upaguhyāste yogīvānanda-samplutā \|\|

**viśvanātha-cakravartī (sārārtha-darśiṇī) : hṛdi kṛtya** hṛdayaṁ
nītveti bhāgyān milito\'yaṁ cañcalaḥ kāntaḥ punar māpasaratv iti ca
buddhyeti bhāvaḥ \| **nimīlya** **ca** iti punar **netra-randhreṇa** eva
niḥsared iti śaṅkayeti bhāvaḥ \| **pulakāṅgī** iti
nirvighna-sambhoga-prāpti-buddhyā \| **upaguhyāste** iti
sva-kartṛkopagūhanaṁ mahā-virahottara-kāla-prāptyā tṛṣṇādhikyena
dhairyāpagamāt, tatra dṛṣṭa-lokābhāvāl lajjānutpatteś ca \| tisra
evaitāḥ kāntā-pārśvaṁ pratyupagamanād vā, \"mā asmān evāyam āgamya
milatu, na tu vayam imaṁ gatvā kadācid api milāma\" iti
madīyatāmaya-madhu-snehavattvāt susakhyāḥ sva-vaśīkṛta-kāntā jñeyāḥ \|
tatra tisṛṣu madhye prathamā sarva-gopī-janādhikā yūtheśvarī,
dvitīyā-tṛtīye tasyāḥ sakhyau \| evaṁ saptānām āsāṁ
śrī-vaiṣṇava-toṣaṇī-dṛṣṭyaiva candrāvalī śyāmalā śaivyā padmā śrī-rādhā
lalitā viśākhā iti krameṇa nāmāny avagatāni \| aṣṭamī tu---

> kācid āyāntam ālokya govindam atiharṣitā \|
>
> kṛṣṇa kṛṣṇeti kṛṣṇeti prāha nānyad udīritam \|\| \[vi.pu. 5.13.44\]

iti viṣṇu-purāṇa-dṛṣṭyā bhadrā-nāmnī jñeyā \|
śrī-vaiṣṇava-toṣaṇī-dhṛta-skānda-prahlāda-saṁhitā
dvārakā-māhātmya-vikhyātābhikhyā etā aṣṭāv eva triśata-koṭi-gopīṣu
mukhyā jñeyāḥ\| āsu tāratamya-jijñāsā ced ujjvala-nīlamaṇir draṣṭavyaḥ
\| sarva-mukhyā tu śrī-rādhaiva---

> yathā rādhā priyā viṣṇos tasyāḥ kuṇḍaṁ priyaṁ tathā \|
>
> sarva-gopīṣu saivaikā viṣṇor atyanta-vallabhā \|\| iti pādmokteḥ \|
>
> devī kṛṣṇamayī proktā rādhikā para-devatā \|
>
> sarva-lakṣmī-mayī sarva-kāntiḥ sammohinī parā \|\| iti
> bṛhad-gautamīyokteḥ \|
>
> rādhayā mādhavo devo mādhavenaiva rādhikā \|
>
> vibhrājante janeṣv ā iti ṛk-pariśiṣṭokteś ca jñeyā \|\|8\|\|

**\...**

\|\| 10.32.9 \|\|

sarvās tāḥ keśavāloka-paramotsava-nirvṛtāḥ \|

jahur virahajaṁ tāpaṁ prājñaṁ prāpya yathā janāḥ \|\|

**śrīdhara-svāmī (bhāvārtha-dīpikā) : prājñam** īśvaraṁ **prāpya**
**yathā** mumukṣavo **janāḥ** \| yad vā, **prājñaṁ** brahma-jñānaṁ
prāpya yathā saṁsāriṇaḥ \| yad vā, **prājñaṁ** sauṣuptaṁ[^306]
**prāpya** yathā viśva-taijasāvasthā jīvāḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tā** yūthī-bhūtāḥ \|
mumukṣūṇām upāsanayā īśvara-sākṣāt-kāreṇaiva
saṁsāra-tāpa-hāniḥ---mumukṣavo ghora-rūpān hitvā bhūta-patīn atha
\[bhā.pu. 1.2.26\] ity-ādy-ukteḥ \| jñānād eva tu kaivalyam iti śruter
jñānasyaiva saṁsṛti-nāśakatvād vedānta-matena pūrvoktārthe'svārasyād
arthāntaram āha---*yad vā* iti \| *brahma-jñaṁ* jñāninam \|
jñāny-anavarata-saṅgena
tad-upaviṣṭātma-tattva-sākṣātkāreṇājñāna-nivṛttyā
paramānanda-svarūpāvāpteḥ saṁsāra-tāpa-hāniḥ sphuṭaiveti
sarvānubhūtārtha-parityāgenānanubhūtārtha-kathanam anyāyyam iva matvā
punar arthāntaram āha---*yad vā* iti \| suṣuptaṁ
suṣupty-avasthā-sākṣiṇam \| *viśva-taijasāvasthā* *jīvā*
jāgrat-svapna-sākṣiṇaḥ suṣuptau jāgrat-svapnobhaya-kālika-duḥkhānām
anubhavāt, andho'nandho duḥkhy aduḥkhī ity-ādi-śruteḥ \| kevala-sukham
eva tatrānubhūyate sukham aham asvāpsam iti tad-utthita-smṛteḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ tā eva
nistāpā hṛṣṭāś ca babhūvuḥ, kiṁ tv anyāḥ sarvā apīty āha---**sarvā** iti
\| keśāḥ sundarā vartante'syeti **keśavaḥ**, asty-arthe vaḥ, tasya
tadīyaika-keśasyāpīty arthaḥ \| **ālokaḥ** īṣad-darśanaṁ \| tad eva
**parama utsavaḥ** sarvārtha-samuccayaḥ cittollāso vā, tena **nirvṛtaḥ**
\| tatrānurūpo dṛṣṭāntaḥ---**pra**karṣeṇa **ā** samyak jānātīti
**prājñaḥ** śrī-kṛṣṇaḥ, tad-bhakty-ādi-māhātmya-tattvābhijño
mahā-bhāgavatottamaḥ, taṁ kutrāpi gataṁ punaḥ **prāpya** prakarṣeṇa
labdhvā prītyā bahudhā saṁgamya **tad-virahajaṁ tāpam** \|
a-kāra-praśleṣeṇa **ajanāḥ**, asya viṣṇor **janā** vaiṣṇavā yathā
**jahati**, tadvad iti \| asya ca suprasiddhatvena
tathā---rāma-rāvaṇayor yuddham ity-ādi nyāyena tad-eka-yogyatvena ca
dṛṣṭāntatvam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv anyāsāṁ kā vārtā ?
tatrāha---**sarvā** iti \| tāsāṁ tat saubhagam idaṁ vīkṣya mānaṁ ca
keśavaḥ \[bhā.pu. 10.29.48\] ity atrevātra ca **keśava**-śabdaḥ
parama-tejo-nidhānatā-paraḥ \| tataś ca tadānīṁ yathā tasyāntardhāne
tāsāṁ tejo'ntardhāpanaṁ, tathā samprati āvirbhāvena tad-āvirbhāvaḥ
sañjāta iti bhāvaḥ \| tasya **āloka** eva paramānanda-pradatvāt
**paramotsavaḥ,** tena **nirvṛtāḥ** prāpta-duḥkha-nivartaka-sukhāḥ \|

tatrānurūpo dṛṣṭāntaḥ---**prājñam** iti \| suṣuptāv avidyayā iva punaḥ
parityāga-śaṅkāyā nigūḍha-sthiteḥ \| yad vā, prājñaḥ parama-bhāgavataḥ,
taṁ **prāpya** **janā** **yathā** iti \| evam apy ārambha eva dṛṣṭāntena
samyak-siddhau pūrvasmād eva hetoḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **prājñaṁ** suṣupti-sākṣiṇam iva
suṣuptāv avidyāvat punaḥ parityāga-śaṅkāyā nigūḍha-sthiteḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ
sva-sva-prakṛty-anuṣāreṇa vividha-bhāva-bhāvuka-subhagam-bhāvukāḥ
**sarvā** eva tam ālokya **viraha-santāpaṁ jahur** ity āha---**sarvā**
ity-ādi\| **yathā janāḥ prājñaṁ** bhagavad-bhaktaṁ **prāpya**
bhagavad-**viraha-tāpaṁ jahati,** tathā ity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 367) :** teṣāṁ bhāvānāṁ
paramānandaika-rūpatvaṁ darśayati---**sarvā** iti \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** ata evopasaṁhāre etasyā
vaiśiṣṭyaṁ coktam, na kevalam etāsāṁ yūtha-mukhyānām eva
manoratha-pūrtir jātā, kintu sarvāsām api ity āha---**sarvā** iti \|
evaṁ yūtha-mukhyānām abhīṣṭa-prāptau satyāṁ sarvāsām
athānandāvāpti-prakāraṁ darśayati \| yās tu virahajenāgninā mūrcchitā
ivāsan, tāḥ \| **keśavaḥ** praśasta-keśavān \| yad vā, kasya sukhasya
sparśaḥ kāmas taṁ vaśayatīti, sākṣān-manmatha-manmatha \[bhā.pu.
10.32.2\] ity uktatvāt \| upakrame tūktam eva---tāsāṁ tat saubhaga-madaṁ
vīkṣya mānaṁ ca keśavaḥ \[bhā.pu. 10.29.48\] ity uktam eva \| tāsāṁ
mada-māna-nivṛttau satyāṁ svata evāvirbhūta iti \| tasya
**keśavasyālokas** tat-kartṛko vā, tena **paramotsavaḥ** paramānandaḥ,
tena **nirvṛtāḥ** satyo **virahajaṁ tāpaṁ jahuḥ** vismṛtavatyaḥ ity
arthaḥ \| **prājñam** īśvaraṁ brahmajñaṁ vā sauṣuptaṁ vāta ācāryair evaṁ
vyākṛtatvāt \| yad vā, **prājñaṁ** rasajñaṁ **prāpya** rasa-jijñāsavo
**janāḥ yathā tāpaṁ jahāti,** tadvad iti \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prājñaṁ** parama-bhāgavataṁ
**janāḥ** saṁsāra-taptāḥ \| gṛheṣu taptā nirviṇṇā yathācyuta-janāgamaḥ
\[bhā.pu. 10.20.20\] iti prāvṛḍ-varṇanokteḥ \|\|9\|\|

**\...**

\|\| 10.32.10 \|\|

tābhir vidhūta-śokābhir bhagavān acyuto vibhuḥ \|

vyarocatādhikaṁ tāta puruṣaḥ śaktibhir yathā \|\|

**śrīdhara-svāmī (bhāvārtha-dīpikā) : puruṣaḥ** paramātmā **śaktibhiḥ**
sattvādibhir yathā \| yad vā, upāsakaḥ **puruṣo** jñāna-bala-vīryādibhiḥ
\| yad vā, **puruṣo**'nuśāyī prakṛty-ādy-upādhibhir vṛto yathā'**dhikaṁ
virocate,** tadvat \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tābhiḥ** pūrvam uddiṣṭābhiḥ
\| bhagavad-darśanāt tyakta-kleśābhiḥ \| **acyuto**'spṛṣṭa-śokaḥ \|
pūrvam evāham ihāsam iti \| tat puruṣasya puruṣatvam iti śruteḥ \|
**puruṣaḥ** *paramātmā* \| *sattvādayo* yadyapi māyā-kāryatvān
māyā-**śaktayaḥ**, tathāpi māyāyāḥ, mama māyā duratyayā \[gītā 7.14\]
ity-ādy-ukteḥ, sāpi tac-chaktiḥ \| atas tasyā api tasyaiva
stry-upakaraṇānāṁ strī-svāmivat \| etad-arthasya vijñeyatvena
durbodhatvād arthāntaram āha---

> jñeyo loke sa puruṣo bhajate yo hariṁ sadā \|
>
> tad-anyaḥ khura-śṛṅgādi-varjito dvipadaḥ paśuḥ \|\| ity-ukteḥ \|

***puruṣa** upāsakaḥ* bhagavad-bhaktaḥ \| bhakter *jñānādy*-utpādakatvaṁ
prathitam eva \| yad vā, harer bhaktādhīnatvena svātantryābhāvād
bhaktādhikyam atroktam \|

> prasiddham etal-loke'smin svāminaḥ sevako'dhikaḥ \|
>
> setuṁ kṛtvātarad rāmo vāyujo'bdhiṁ tu kūrdanāt \|\| ity abhiyuktokteḥ
> \|

nanu puruṣa-padaṁ jīva-param, kṣetrajña ātmā puruṣaḥ ity-ukteḥ \| tat
katham anya-paratayā vyākhyātam ? iti cet, \"tuṣyatu durjanaḥ\" iti
nyāyenāha---yad vā, ***puruṣo**'nuśāyī* iti \| anuśāyī jīvaḥ
bhagavan-nidānam anuśete pralayāvasthāyām iti nirukteḥ \| agre guṇebhyaḥ
jagad-ātmanīśvare nimīlitātman niśi supta-śaktiṣu \[bhā.pu.
1.10.21\][^307] ity-ukteḥ \| prakṛty-ādīty atrādinā
mahad-ahaṅkārādi-grahaḥ \| yathā prakṛtibhir guptaḥ pumān rājā ca
saptabhiḥ \[bhā.pu. 6.14.17\] ity-ādy-ukteḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ śrī-bhagavato\'pi
parama-nirvṛtyā bhagavattā-sārāvirbhāveṇādhika-śobhā jātety
āha---**tābhir** iti \| **vidhūto** nāśitaḥ **śoko** virahajo\'ntas-tāpo
yābhiḥ, **tābhiḥ** \| tad-viśeṣaś coktaḥ śrī-parāśareṇa---

> tataḥ kāñcit priyālāpaiḥ kāñcid bhrū-bhaṅga-vīkṣitaiḥ \|
>
> ninye'nunayam anyāś ca kara-sparśena mādhavaḥ \|\| \[vi.pu. 5.13.30\]
> iti \|

atas **tābhir** vṛtaḥ **bhagavān** sarvaiśvarya-sampūrṇo\'pi,
**acyutaḥ** kathañcit kadācit kasmāccid api śobhā-mayāc cyuti-rahito\'pi
adhikaṁ **yathā** syāt, tathā tābhir **vi**śeṣeṇa **arocata** aśobhata
\| **bhagavān** iti adhika-hetur vā, virocane
tenaivāśeṣa-nija-bhagavattā-sarvasva-prakaṭanād ity arthaḥ \| ata
evāśeṣa-śobhāyā parāṁ kāṣṭhāṁ prāptasyāpi tābhir
vṛtatvenādhika-virocanaṁ dṛṣṭāntena sādhayati---**puruṣa** iti \| jīvo
brahmatvena svataḥ śarva-śakti-yukto\'pīndriyādi-**śaktibhiḥ**
prakaṭitābhiḥ satībhir eva **yathā** **adhikaṁ virocate** \| anyathā
mūrcchitādi-tulyatā-prāptiḥ \| evaṁ mādhurya-kāruṇyādi-guṇa-prakaṭanena
nija-vallabhāvali-vṛtatvenaivādhikā tasyāpi śobhā syāt \| anyathā
bhakta-vṛnda-sevyamānatvenāpy
aśeṣa-śobhāmaya-bhagavattā-sārāpūrti-prasaktir iti dik \| ata
evāścaryeṇa tad-bodha-yogyatvena vā **tāta** iti sambodhanam \| yad vā,
tat-smaraṇāt prema-vaivaśyenaiva pūrvavat \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato mada-mānau parityajya
sarvā militvaiva tad-anugatā babhūvuḥ, tābhiḥ śrī-bhagavato\'pi
parama-śobhāvirbhāvo jāta ity āha---**tābhir** iti trikeṇa\|
**vidhūta**- ity atra kāraṇa-viśeṣaś coktaḥ śrī-parāśareṇa---

> tataḥ kāñcit priyālāpaiḥ kāñcid bhrū-bhaṅga-vīkṣitaiḥ \|
>
> ninye'nunayam anyāś ca kara-sparśena mādhavaḥ \|\| \[vi.pu. 5.13.30\]
> iti \|

**bhagavān** sarva-sampūrṇo\'pi **acyutaḥ**, tatra kathañcit
cyuti-rahito\'pi adhikaṁ pūrva-pūrvataḥ prakṛṣṭaṁ yathā syāt, tathā
**tābhir** **vi**śeṣeṇa **arocata** \| tādṛśasyāpi tābhis tādṛśatve
tad-āvirbhāva-viśeṣe eva dṛṣṭānta ity āha---**puruṣa** īśvaraḥ \| sa
**yathā** bhagavad-rūpeṇa **śaktibhir**
aiśvaryādi-maya-svarūpa-śaktibhir vṛta evādhikaṁ virocate, na tu
brahma-rūpeṇa tābhir āvṛta iti \| tathā so\'pi tābhiḥ
prema-viśeṣa-maya-svarūpa-śaktibhir vṛta evādhikaṁ vyarocatety arthaḥ \|
**tāta** iti sambodhanaṁ paramānukampāyām \| tāto\'nukampye pitari iti
nānārthāt \| \"paramānukampyatvād eva rahasyam idaṁ tvayi prakāśayāmi\"
iti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : puruṣo** bhagavat-tattvam, sa
**yathā** bhagavad-rūpeṇa **śaktibhir**
aiśvaryādimaya-svarūpa-**śaktibhir** vṛta eva **adhikaṁ virocate**, na
tu brahma-rūpeṇa **tābhir** āvṛta iti \| tathāsau **tābhiḥ**
prema-viśeṣa-maya-svarūpa-**śaktibhir** vṛta eva **adhikaṁ vyarocata**
ity arthaḥ\|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha **bhagavān** api
tathaitena pūrvaṁ tathā na vyarocatety āha---**tābhir vidhuta**- ity-ādi
\| **tābhir vyarocata** iti vākyārthaḥ \| **adhikaṁ** yathā bhavati,
tathā \| etena pūrvaṁ tathā vyarocata, ekākitvāt \| tatra
dṛṣṭāntaḥ---**puruṣaḥ śaktibhir yathā** supta-śaktiḥ puruṣa īśvaras
tathā na virocate, yathodriktābhiḥ śaktibhiḥ \| etena śaktīnāṁ suptatvam
udriktatvaṁ ceti \| na tu kadāpi nāśaḥ, nityatvāt \| **tāta** iti
sa-vismaya-harṣotkarṣe sambodhanam \|\|10\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ nivṛtta-tāpānāṁ tāsāṁ
sambandhena śrī-kṛṣṇasyāpi kānty-atiśayo jāta ity āha---**tābhir** iti
\| yābhir mada-mānau tyaktau, **tābhir** iti \| idānīṁ
śrī-kṛṣṇāvirbhāvena **vidhūta-śokābhiḥ** nirastākṛtārtatva-pratītir iti
\| akṛtārthatvam anyatvam eva śokaḥ, tasya nivṛttatvāt paramojjvalatvaṁ
jātam, ata eva ramaṇa-yogyābhis **tābhir** vṛto veṣṭitaḥ \| yad vā,
yābhiḥ kātyāyany-arcanena patitva-puraḥsaraṁ ramaṇaṁ yācitaṁ
vrata-prārthitaḥ san varaṁ prādāt---mayemā raṁsyatha kṣapāḥ \[bhā.pu.
10.22.29\] iti pratiśrutam, **tābhiḥ** kṛtvā **adhikaṁ**
nitya-siddhābhyo\'py adhiko **vyarocata** \| **bhagavān** api
aiśvarya-viśiṣṭo\'pi tad-ananyatāsv eva urīkṛtatvāt \| tābhir vṛta
aiśvaryād **adhikaṁ vyarocata**, yato\'**cyutaḥ** tāsv
anurāga-cyuti-rahitaḥ \|

yad vā, vipralambhāt pūrvaṁ yathā bāhu-prasāra- \[bhā.pu. 10.29.46\]
ity-ādi, reme[^308] tat-taralānandi \[bhā.pu. 10.29.46\] ity-ādinoktaṁ
ramaṇaṁ, tato\'py **adhikaṁ vyarocata** \| vipralambhena sthāyi-bhāvasya
puṣṭatvāt śobhā-bharaḥ sūcitaḥ \|

tatra dṛṣṭāntam āha---**puruṣaḥ** parameśvara īśvaraḥ dyotikābhiḥ
māyādy-ādibhiḥ **śaktibhis** tanu-kūlābhiḥ sarvopakārakatvaṁ na
prakāśate, tadvat \|\
\
yad vā, prākṛtaḥ **puruṣo** jīvaḥ kriyā-jñānādi-**śaktibhir** vṛtaḥ
śobhate \| svargādi-mokṣānta-puruṣārtha-prāpti-yogyo bhavati, tad-abhāve
na kiñcit, tadvat bhagavān sarva-kāma-pūrṇo\'pi vraja-sundarī-saṅgam
antareṇa tirodhāne madhura-rasa-parākāṣṭhāṁ na labdhavān \|
tad-rasa-darśanādhikṛto\'pi jano nirvṛtir nāma idānīṁ tābhir vṛtaṁ
dṛṣṭvā nirvṛto\'bhavat \| **tāta-** iti sambodhanaṁ svānubhavo mayā
kathyate, tatrāvadhānaṁ kurv iti\| yata ekākinaiva raso na prāpyate.
ato rasa-vṛddhy-arthaṁ tābhiḥ saṅgataḥ śuśubhe, sva-dṛṣṭy-abhiprāyeṇa
śrī-śukaḥ sa svānubhavaṁ kathayati \|\|10\|\|

---------------------------------------------------------------------------------------------------------------------

tābhir vidhūta-śokābhir bhagavān acyuto vibhuḥ \|

vyarocatādhikaṁ tāta puruṣaḥ śaktibhir yathā \|\|

**viśvanātha-cakravartī (sārārtha-darśiṇī) : śaktibhiḥ**
sarvendriya-śaktibhiḥ \| **puruṣo** **yathādhikaṁ virocate** \| tāsāṁ
vaikalye sati tu nātyantaṁ rocate, evam eva kṛṣṇo\'py āsāṁ khinnatve
khinno nādhikaṁ rocate \| āsāṁ **vidhūta-śokatvena** adhika-rucimattve
so\'py adhikaṁ rocate iti \| puruṣasya yathā svendriya-sukha eva sukhaṁ,
svendriya-duḥkhe duḥkham \| evam eva kṛṣṇasyāpi tāsāṁ sukha-duḥkhābhyām
eva sukha-duḥkhe iti gopī-viṣayaka-premavattvaṁ tāsāṁ
sva-svarūpa-bhūtatvaṁ ca jñāpitam \| skānde prabhāsa-khaṇḍe, yathā---

> ṣoḍaśaiva sahasrāṇi gopyas tatra samāgatāḥ \|
>
> haṁsa eva mataḥ kṛṣṇaḥ paramātmā janārdanaḥ \|\|
>
> tasyaitāḥ śaktayo devi ṣoḍaśaiva prakīrtitāḥ \|
>
> candra-rūpī mataḥ kṛṣṇaḥ kalā-rūpās tu tāḥ smṛtāḥ \|\|
>
> sampūrṇa-maṇḍalā tāsāṁ mālinī ṣoḍaśī kalā \|
>
> ṣoḍaśaiva kalāyās tu gopī-rūpā varānanāḥ \|
>
> ekaikaśas tāḥ sambhinnāḥ sahasreṇa pṛthak pṛthak \|\| iti \|

pramadā śata-koṭībhir ākulitā ity āgamoktes triṁśat-koṭyo gopyas tāsāṁ
madhye ṣoḍaśa-sahasrāṇi gopyo mukhyās tāsām api madhye sahasrāṇi
mukhyatarās tāsām eva madhye aṣṭāv etā mukhyatamāḥ \| aṣṭānām api madhye
dve rādhā-candrāvalyau atimukhyatame \| tayor api madhye śrī-rādhā
sarva-mukhyatameti bhakti-śāstra-nirṇayaḥ \|\|10\|\|

**\...**

\|\| 10.32.11-12 \|\|

tāḥ samādāya kālindyā nirviśya pulinaṁ vibhuḥ \|

vikasat-kunda-mandāra-surabhy-anila-ṣaṭ-padam \|\|

śarac-candrāṁśu-sandoha-dhvasta-doṣātamaḥ śivam \|

kṛṣṇāyā hasta-taralācita-komala-bālukam \|\|

**śrīdhara-svāmī (bhāvārtha-dīpikā) : vikasat-kunda-mandāraiḥ surabhir**
yo'**nilaḥ,** tasmāt **ṣaṭpadā** yasmiṁs tat \|\|11\|\|
**śarac-candrāṁśūnāṁ sandohaiḥ** samūhair **dhvastaṁ doṣātamo**
rātri-gataṁ tamo yasmiṁs tat \| ataḥ **śivaṁ** sukha-karam \|
**hasta**-rūpais **taralais** taraṅgair **ācitā** āstṛtā **komalā
bālukā** yasmin \| evaṁ-bhūtaṁ **pulinaṁ tāḥ samādāya nirviśya** tābhir
vṛto'dhikaṁ vyarocateti pūrveṇānvayaḥ\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : samādāya** samyag
hasta-dhāraṇādinādāya \| **ṣaṭpadā** bhramarāḥ \| kiraṇa-sandohasya
saṁmārjanītvaṁ dhvanitam \| ataḥ tamo-rahitatvāt \| yad vā,
kāma-jaya-sphoraṇārthaṁ **śiva**-padam \| **kṛṣṇāyāḥ** kālindyāḥ \|
ānu-taraṅgo lolaḥ syāt **taralaḥ** kurulas tathā iti gopālaḥ \|
**ācitaṁ** channa-siktayoḥ iti ca \| atas **taralair** aṇu-taraṅgaiḥ
**nirviśya** upaviśya tatra puline \| ābhiḥ gopāṅganābhiḥ \|\|11-12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vi-śabdoktasya rocane
vaiśiṣṭyasya upakaraṇāntaram api darśayati---**tā** iti dvābhyām \|
**samyak** pratyekaṁ sarvāsām eva hasta-dhāraṇādinā **ādāya**
rāsa-yogya-pulināntaraṁ gantuṁ pūrva-pulinato gṛhītvā **nirviśya**
praviśya madhyam adhiṣṭhāyety arthaḥ \| **vibhur** vyāpaka ity ekasyāpi
sarvāsāṁ yugapat samādānādi-samāveśārtham \|

pulinasya kāmoddīpana-sāmagryā rāsa-krīḍā-yogyatāṁ darśayaṁs tad
viśinaṣṭi---**vikasad** iti sārdhena \| vāyoḥ śaityaṁ pulina-sambandhāt
māndyaṁ ca ṣaṭpadāspadatvāt saurabhyaṁ ca vyaktam eva \| **śarad** iti
**candrāṁśūnāṁ** suprasannatā \| **sandoheti** candrasya pūrṇatā \|
**dhvasta-doṣā** iti rātritvāpagamane dinavat prakāśaś ca sūcitaḥ \|
**kṛṣṇāyāḥ** kṛṣṇasya sanāmatvena savarṇatvena ca sakhyaṁ prāptāyāḥ \|
ata eva **hasta**- iti \| kiṁ vā, vicitra-śobhādinā tasyāpi
cittākarṣikāyāḥ \| tad evāha---hasteti \| hastair ivāvacayanena
sthalī-vaiṣamya-kaṭhināṁśa-rāhityādikaṁ dhvanitam \| anyat tair
vyākhyātam \|

yad vā, **tāḥ samādāya** iti tābhiḥ saha tad eva **pulinaṁ nirviśya**
madhya-pradeśaṁ praviśyety arthaḥ \| viśeṣeṇa bhavatīti **vibhur**
babhūva iti śeṣaḥ \| nija-vaibhavaṁ prakaṭayāmāsety arthaḥ \| tac ca
tad-darśana- \[13-14\] iti dvābhyāṁ vakṣyate \| anyat samānam
\|\|11-12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vi-śabdoktasya rocane
vaiśiṣṭyasya upakaraṇāntaram api darśayati---**tā** iti dvābhyām \|
**samyak** pratyekaṁ sarvāsām eva hasta-dhāraṇādinā **ādāya**
rāsa-yogyaṁ pulināntaraṁ gantuṁ pūrva-pulinato gṛhītvā **nirviśya**
praviśya madhyam adhiṣṭhāyety arthaḥ \| **vibhur** vyāpaka ity ekasyāpi
sarvāsāṁ yugapat samādānādi-samāveśārtham \|

pulinasya bhāvoddīpana-sāmagryā rāsa-krīḍā-yogyatāṁ darśayaṁs tad
viśinaṣṭi---**vikasad** iti sārdhena \| vāyoḥ śaitya-saurabhye spaṣṭe \|
māndyaṁ ca ṣaṭpadāspadatvāt \|

**śarad** iti **candrāṁśūnāṁ** suprasannatā \| **sandoha**- iti
candrasya pūrṇatā **dhvastā**

**doṣā** iti dinavat prakāśaś ca sūcitaḥ \| **kṛṣṇāyāḥ** śrī-kṛṣṇasya
sa-nāmatvena sa-varṇatvena ca sakhyaṁ prāptāyāḥ \| ata eva **hasta-**
iti \| kiṁ vā, vicitra-śobhādinā tasyāpi cittākarṣakatvena tan-nāmnyāḥ
vṛndāvanaṁ govardhanam ity-ādiḥ \| **hasta-** iti hastair ivāvacayanena
sthalī-vaiṣamya-kaṭhināṁśa-rāhityādikaṁ dhvanitam \| anyat taiḥ \|

**tāḥ samādāya** iti tābhiḥ saha tad eva **pulinaṁ nirviśya**
madhya-pradeśaṁ praviśyety arthaḥ \| viśeṣeṇa bhavatīti **vibhur**
babhūva iti śeṣaḥ \| nija-vaibhavaṁ prakaṭayāmāsety arthaḥ \| tac ca
tad-darśana- ity-ādi-dvābhyāṁ vakṣyate \| anyat samānam \|\|11-12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kiṁ kṛtvā vyarocata ? ity
āha---**tāḥ samādāya** ity-ādi dvābhyām \| **tāḥ samādhāya**
**kālindyāḥ** **pulinaṁ nirviśya** \| ādi-dīpakam idam \| tad
viśinaṣṭi---**vikaśadbhiḥ kundair mandāraiś** ca **surabhayo**
ye'**nilāḥ,** tat-saṅginaḥ **ṣaṭ-padā** yatra kṛṣṇo'trāgatya
krīḍiṣyatīti kṛtvā **kṛṣṇāyā hastena taralaṁ** yathā syāt, tathā
**ācitāḥ** samyaṅ-mārjitāḥ **komalā bālukā** yatra \|\|11-12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** vyarocata ity uktam \|
vaiśiṣṭyaṁ prastuta-ślokena nibadhnāti rāsa-krīḍārthaṁ yat-kṛtavāṁs tad
āha---**tā** iti \| yāsāṁ mada-māna-nivṛtty-artham antardhāṇena sthitaḥ
**tāḥ samādāya** hāsya-nakha-sparśa-bhāva-garbheṇa hasta-grahaṇādinā
samyaktayā gṛhītvā yatra puline gānaṁ kṛtaṁ tato\'pi viśālaṁ cikīrṣata
vyarocateti pūrveṇaivānvayaḥ \| **kālindyā** iti padena
śṛṅgāra-rasa-pravāha-bhara-sūcitaḥ \| **vibhur** iti
sarva-saṁnihitatvena sarvāsāṁ sammānanena ca sāmarthyam uktam \|

pulinasya śṛṅgāroddīpakatvena rāsa-vilāsa-yogyatayā
viśinaṣṭi---**vikasad** iti \| vikasanti **kunda-mandāra**-puṣpāṇi, taiḥ
**surabhir** yo\'**nilaḥ,** tena **ṣaṭpadā** yasmin \|
kālindī-sambandhena vāyoḥ śaityam uktam \| kunda-mandāra-sambandhena
saurabhyaṁ, vana-naikaṭyān māndyam \| anena paramoddīpaka-sāmagrī-sampat
sūciteti \|\|11\|\|

sarvāsyāḥ sāmagryāḥ kāmoddīpakatvaṁ nirūpayan ujjvalatām āha---**śarad**
iti \| śarat-kālīno yaś **candras** tasya **aṁśūnāṁ** kiraṇānāṁ
**sandohaḥ** samūhaḥ, tena **dhvastaṁ** **doṣā-tamaḥ**
rātri-sambandhi-tamo yasmin, anena śarada-rtau ujjvalatvaṁ
prasannatā-hetutvaṁ ca sūcitam \| candrasyāpi pūrṇatvam ujjvalatvaṁ
sūcitam \|

**kṛṣṇāyā** iti nāmataḥ varṇataś ca sāmyena tad-vilāsa-sāhāyyaṁ
sāhacaryaṁ ca sūcitam \| **hasta-** iti hastā iva **taralās** taraṅgāḥ,
tair **ācitā** nīcocca-rāhityena vistṛitā[^309] **komalā bālukā** yasmin
\| anena komalatayā sparśa-mātrataḥ pādayoḥ sukha-pradatvaṁ sūcitam
\|\|12\|\|

---------------------------------------------------------------------------------------------------------------------

tāḥ samādāya kālindyā nirviśya pulinaṁ vibhuḥ \|

vikasat-kunda-mandāra-surabhy-anila-ṣaṭ-padam \|\|

śarac-candrāṁśu-sandoha-dhvasta-doṣātamaḥ śivam \|

kṛṣṇāyā hasta-taralācita-komala-bālukam \|\|

**viśvanātha-cakravartī (sārārtha-darśiṇī) :** tataś ca **tāḥ**
**samyak** hāsya-hasta-grahādinā **ādāya** **nirviśya pulinaṁ** praviśya
ca vyarocateti pūrveṇaivānvayaḥ \| pulinaṁ viśinaṣṭi
sārdhena---**vikasadbhiḥ kundair** **mandāraiḥ** **surabhir**
yo\'**nilaḥ**, tasmāt **ṣaṭpadā** yasmiṁs tat \| vāyoḥ śaityaṁ
pulina-sambandhāt, māndyaṁ ṣaṭpadāspadatvāt \| **śarac-candrāṁśūnāṁ
sandohair dhvastaṁ doṣāyā** rātres **tamo** yatra tat \| **śivam** ata
eva sukhadaṁ **yamunāyā hasta**-rūpais **taralais** taraṅgair **ācitā**
āstṛtā **komalā bālukā** yasmiṁs tat \|\|11-12\|\|

**\...**

\|\| 10.32.13 \|\|

tad-darśanāhlāda-vidhūta-hṛd-rujo

manorathāntaṁ śrutayo yathā yayuḥ \|

svair uttarīyaiḥ kuca-kuṅkumāṅkitair

acīkḷpann āsanam ātma-bandhave \|\|

**śrīdhara-svāmī (bhāvārtha-dīpikā) :** tāś ca **manorathānām antaṁ
yayuḥ** pūrṇa-kāmā babhūvuḥ \| **śrutayo yathā** iti \| ayam
arthaḥ---yathā karma-kāṇḍe śrutayaḥ parameśvaram apaśyantyas
tat-tat-kāmānubandhair apūrṇā iva bhavanti, jñāna-kāṇḍe tu parameśvaraṁ
dṛṣṭvā tad-āhlāda-pūrṇāḥ kāmānubandhaṁ jahati, tadvad iti \| āpta-kāmā
api premṇā tam abhajann ity āha---**svair** iti \| **acīkḷpan**
racayāmāsuḥ \| **ātma-bandhave**'ntaryāmiṇe \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tā* yūthī-bhūtāḥ \|
*pūrṇa-kāmāḥ* prāptābhilaṣitārthāḥ \| dṛṣṭānta-siddham arthaṁ
sphuṭayati---*ayam arthaḥ* iti \| *karma-kāṇḍe* pūrva-mīmāṁsāyām \|
***śrutayaḥ*** tad-abhimāninyo devatāḥ \| *parameśvaraṁ* paramātmānam \|
varṣmo'smi samānānām \[pā.gṛ.sū. 1.3.8\][^310] ity-ādibhiḥ \| avantu naḥ
pitaraḥ \[ṛ.ve. 1.106.3\] ity-ādibhiś ca \| kevala-kāmānubandhi-karma
pratipādanena *apaśyantyo* varṇayantyaḥ *tat-tat-kāmānubandhaiḥ*
sarvācchādakatva-pitrādi-prīṇanādibhir *apūrṇā iva* \| itīva-śabdena
karmaṇo'py antaḥ-karaṇa-śuddhi-dvārā tad-darśanopayogitvam uktam \|
*jñāna-kāṇḍe* uttara-mīmāṁsā-rūpe \| *parameśvaraṁ*---sarvaṁ khalv idaṁ
brahma \[chā.u. 3.14.1\] iti, brahmāham asmi \[bṛ.ā.u. 1.4.10\] ity evaṁ
carācarātma-sahitam ātma-tattvaṁ dṛṣṭvānubhūya tad āhlāda-pūrṇāḥ
svātma-jñānānanda-pūrṇāḥ kāmānubandhaṁ tat-tat-karmaja-sukhehāṁ jahati,
brahmānande sarvānandānām antar-bhūtatvāt \| tasya mātrām upajīvanty
anye ity-ādi-śruteḥ \| tadvad iti prāptātmānandavat kāmānubandhaṁ hitvā
tad-darśanāhlādena śrī-kṛṣṇa-darśanānandena **vidhūtā** naṣṭā
**hṛd-rujo**'viṣayī-karaṇa-lakṣaṇā yāsāṁ, tās tathā \| *āpta-kāmā*
śrī-kṛṣṇa-darśanena pūrṇa-manorathā api \| *premṇā* anurāgeṇa \| *taṁ*
śrī-kṛṣṇam \| **uttarīyaiḥ** prāvaraṇa-vastraiḥ \|
**kuca-kuṅkumāṅkitair** anenaikaika-vastrā apy ānanda-vivaśāḥ satyas
tair eva **āsanaṁ** dadur iti dhvanitam \| **ātma-bandhava** iti
deha-bandhu-darśane'pīti kartavyatā-vismṛtir bhavati kim
utātma-bandhu-darśana ity āha \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato'tihṛṣṭānāṁ
prema-sevām āha---**tad** iti \| **tasya** krīḍa-viśeṣotsukasya vibhor
**darśanenāhlādaḥ,** tena **vi**śeṣato **dhūtā** nāśitā **hṛd-rujaḥ**
sarvādhayo yāsām, tathā-vidhena tena saha tatrāgamanena
rāsa-krīḍā-nirdhārāt \| vidhūta-śokābhir \[bhā.pu. 10.32.10\] iti pūrvaṁ
viraha-śoka-mātrasya nāśanam \| adhunā tv aśeṣa-hṛd-rujām iti bhedaḥ \|
ata eva **manorathāntaṁ yayuḥ** \|

yad vā, upamā-garbhitaṁ jñeyam \| **manorathāntam** iva **yayuḥ,**
rāsa-krīḍā-pratyāsatteḥ \| **yathā śrutayo**'pi tad-guṇādi-varṇanāt taṁ
prāptā iva bhavanti, na tu samyag labhante, sākṣād-aprāpteḥ\| sā
coktaiva śrī-brahma-stutau---adyāpi yat-pada-rajaḥ śruti-mṛgyam eva
\[bhā.pu. 10.14.34\] ity-ādinā \|

yad vā, **tasya** vibhor **darśanāhlādena vidhutā hṛd-rug**
virahārti-lakṣaṇā yāsāṁ, tathā-bhūtāḥ satyo **manorathasya** tu
krameṇaivāgamāt \| **śrutayo**'pi krameṇa īśvaraṁ dṛṣṭvā kāma-jālaṁ
tyajanti \|

yad vā, **manorathānām antaṁ** niṣṭhām, yasmāt paro manoratho nāsti \|
taṁ prāptāḥ krīḍa-viśeṣam aicchann ity arthaḥ \| **śrutayo**'pi īśvaraṁ
dṛṣṭvā tad-bhakti-viśeṣam icchanti \| ata eva **āsanam acīkḷpan**
vicitra-cāru-prakāreṇa racayāmāsuḥ \| kaiḥ ? **svaiḥ** svayaṁ parihitaiḥ
**uttarīyaiḥ** kuca-kañcukopari-vinyastaiḥ kañcukasya
sūkṣmatara-vastratvāt viraha-rodana-dhārāpātāc ca
**kuca-kuṅkumenāṅkitair** bhūṣitair ity arthaḥ \|

nanu aśeṣa-guṇavatībhiḥ kathaṁ lajjā tābhiḥ parihṛtā ? kathaṁ vā
prabhave kuca-kuṅkumāktair āsanaṁ dattam ? tatrāha---**ātma-** iti \|
ātmabhyo'pi **bandhuḥ** preyān, tasmai ātma-koṭi-preṣṭhāyety arthaḥ \|
ato'sya bhūmy-upaveśena parama-sva-duḥkhāpatteḥ sakhya-prema-viśeṣāc
cety arthaḥ \| tenaiva balād atyantāgrahādibhis tathā preraṇena
svātantryābhāvād ity arthaḥ \| āsana-kalpanaṁ punar antardhāna-śaṅkayā
tatraivāvṛtya rirakṣiṣayā \| kiṁ vā, svābhipreta-sukha-pipṛcchiṣayeti
dik \| anyat tair vyākhyātam \|

yad vā, **ātmano**'pi sakāśāt **bandhuḥ** priyaḥ, tasmai
parama-priyatamāya, prema-bhara-vaivaśyād ity arthaḥ \| evaṁ
sva-svottarīyeṇa tasya ca parama-sūkṣma-vastratayā sarvā api
vistīrṇoccāsanārtham ekatraiva \| kiṁ vā, sva-sva-vargādi-bhedena pṛthak
pṛthag eva kalpayāmāsur iti jñeyam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato'tihṛṣṭānāṁ prema-sevām
āha---**tad** iti \| **tasya** krīḍa-viśeṣotsukasya vibhor **darśanena**
ya **āhlādaḥ,** tena **vi**śeṣato **dhūtā** nāśitā **hṛd-rujaḥ** sarvāḥ
ādhayo yāsām \| tathā-vidhena tena saha tatrāgamanena
rāsa-krīḍādi-maya-cira-sthitir nirdhāritā, pūrva-śaṅkāpagamāt \| na
kevalaṁ parama-duḥkha-śāntir eva, api tu parama-sukha-prāptir api jātety
āha \| **manorathasya** vāñchitasya **antaṁ** parāṁ kāṣṭhāṁ **yayur**
iti \|

tatra dṛṣṭāntaḥ---**śrutayo yathā** iti \| śrutayo'pi
tādṛśa-līlā-viśiṣṭaṁ taṁ prakāśya nija-nija-nānā-tātparya-dauḥsthyaṁ
parityajanti \| parama-tātparya-paryavasānaṁ ca prāpnuvantīti \| tad
uktam ekādaśe svayaṁ śrī-bhagavataḥ---yasyāṁ na me pāvanam aṅga
karma[^311] \[bhā.pu. 11.11.20\] ity-ādi \| dvādaśe śrī-sūtena
sva-sukha-nibhṛta-cetās tad-vyudastānya-bhāva \[bhā.pu. 12.12.69\]
ity-ādi ca \| tatrāpy eṣā parama-prema-maya-rāsa-līleti \| śrutayo'py
atraiva kṛtārthā jātā ity asyā līlāyā mahimāpi darśitaḥ \| ataḥ
sahokti-nāmālaṅkāro'yaṁ vyañjitaḥ \|

tataś ca susthira-cittāḥ satyaḥ **āsanam acīkḷpan**
vicitra-cāru-prakāreṇa racayāmāsuḥ \| kaiḥ ? **svaiḥ** svayaṁ parihitaiḥ
**uttarīyaiḥ** sarvāṅgīṇa-vastrasyāntargataiḥ kuca-paṭṭikāṁ veti
vakṣyamāṇānusāreṇa hṛdayāvaraṇa-rūpaiḥ viraha-rodana-dhārā-pātāt
**kuca-kuṅkumenāṅkitair** ity arthaḥ \|

nanu kathaṁ lajjā-śaithilyam iva ābhir aṅgīkṛtaṁ ? svīya-yuktaiḥ
vastrair āsanaṁ dattaṁ ca ? tatrāha---**ātma-** iti **ātmano bandhave**
\| ātmīyatvena mitratvena ca bhāvād ity arthaḥ \| anyat taiḥ \|
**āsanaṁ** cedaṁ sarvāsāṁ sūkṣma-vastra-maya-vistīrṇam ekam eva vargaśaḥ
pṛthak pṛthag eva jñeyam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tad-darśana-** iti \| **tasya**
krīḍā viśeṣautsukyasya vibhor **darśanena** ity-ādiko vigrahaḥ \|
tathā-vidhena tena saha tatrāgamanena rāsa-krīḍādi-maya-cira-sthitir
nirdhāritā, pūrva-śaṅkāpagamāt \| parama-sukha-prāptir api jātety
āha---**manorathāntam** iti \| tatra dṛṣṭāntaḥ---**śrutayo yathā** iti
\| tal-līlānubhavenobhayatrāpi parama-kṛtārthatvād iti sahopameyaṁ
yathā-śabdena vyajyate \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatra gatvā uparirikṣuṁ
śrī-kṛṣṇam ālakṣya sarvā āsanaṁ kalpayāmāsur ity āha---**tad-darśana-**
ity-ādi \| \"tāḥ\" ity adhyāhāryam \| **ātma-bandhave** śrī-kṛṣṇāya
**āsanam acīkḷpan** \| kaiḥ ? **svair uttarīyaiḥ** \| pratyekam
evottarīyam ākṛṣya upary upari kṛtvā bahūccam āsanaṁ cakrur iti
bahu-vacana-mahimā \| kīdṛśaiḥ ? **kuca-kuṅkumāṅkitaiḥ** \| tena
āsanasya pūjāpi kathitā \| atyuccāsanatayā sarva-nirīkṣaṇaṁ sukaram ity
arthaḥ \|

kīdṛśyaḥ ? **tasya darśanāhlādena vidhuta-hṛd-rujaḥ** \|
vidhūta-hṛd-ruktve dṛṣṭāntaḥ---**manorathāntaṁ yathā śrutayo
yayuḥ**---śrutayo bhagavat-parā upaniṣado yathā
cira-kāla-kṛta-caraṇāravinda-prāpti-rūpasya manorathasya antaṁ pariṇāmaṁ
gopy-antara-rūpeṇa prāpuḥ \| tataś ca vidhūta-hṛd-rujo'pi yathā
babhūvuḥ, tathety arthaḥ \| **svair uttarīyair** āsana-kalpane sarvā eva
niruttarīyā babhūvur iti na mantavyam \| tadaiva yogamāyayā prāgvad
uttarīya-sampādanaṁ kṛtam iti \|\|13\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** adhunā tāsāṁ
prema-vijṛmbhitaṁ ceṣṭitam āha---**tad-darśana-** iti \|
īṣan-mada-mānasatve yenāntarhitaṁ, **tasya darśanāt** ya **āhlāda**
ānandaḥ, tena **vidhūtāḥ** sa-mūlaṁ nāśitāḥ **hṛd-rujo**
virahajārti-pīḍāḥ yāsāṁ tāḥ \|

yad vā, **tasya darśanaṁ** jñānaṁ vicāra iti yāvat---\"idaṁ
rāsopayogi-sthalam, atra vane evaṁ vihāraḥ kartavyaḥ, atra kālindyām
evaṁ jala-vihāraḥ kartavyaḥ\" iti tena nirdhāraṇena sa-mūlaṁ nāśitā
hṛdaya-pīḍā yāsāṁ tāḥ \| itaḥ param evāhito nābhaviṣyatīti niścintā ity
arthaḥ \|

**manorathāntaṁ** manorathānāṁ vāñchitānām antaṁ parāṁ kāṣṭhāṁ **yayuḥ**
prāpuḥ, bhāvino'rthasya niścayāt \| **yathā śrutayaḥ** karma-kāṇḍe
īśvaram apaśyantyas taptā bhavanti, jñāna-kāṇḍe ceśvaraṁ dṛṣṭvā
manorathāntaṁ prāpunuvanti pūrṇa-manorathā bhavanti, tadvad iti\| yad
vā, **śrutayo** nitya-vihāriṇaṁ tat-kadamba-madhyasthaṁ
kiśorākṛti-śrī-kṛṣṇaṁ dṛṣṭvā kāmitavatya tatas tāsāṁ varo dattaḥ---purā
sārasvate kalpe vraje gopyo bhaviṣyatha iti upaniṣad-rūpās tā eva
kumārikā jātāḥ \| etā yathā manorathāntaṁ manorathānām antam avasānaṁ
yayuḥ, paripūrṇa-kāmā babhūvuḥ, tathā anyā api sādi-nityāḥ sarvā api
manorathāntaṁ yayuḥ, asya rāsa-vilāsasyaitat prayuktatvāt \|

ata eva **svair uttarīyaiḥ** kucopari vinyastaiḥ sūkṣmaiḥ komalaiḥ tair
eva **āsanam acīkḷpan** \| āsana-racana-prayojanam āha jijñāsā yā kiñcit
pṛṣṭa-kāmā anveṣaṇa-janita-śrama-jalena kuca-kuṅkumasyāṅkitatvam \| ata
eva **kuca-kuṅkumāṅkitair** ity uktam \| yad vā,
virahārti-janita-ruditāśru-dhārā-siktatvāt uttarīyānāṁ
kuca-kuṅkumāṅkitatvam \| ata eva svīyātinivedanam api sūcitam \|

nanu gauravocita-prīti-viṣayatvena ced ayam ārādhyaḥ, tarhi svair
uttarīyair āsana-kalpanaṁ katham ? iti cet tatrāha---**ātma-bandhave**
\| ātmā ca bandhutvaṁ preṣṭhāvadhi-bhūta-prema-bandhana-hetuś ca tasmai
\| yad vā, ātmanaḥ cittaṁ badhnāti svasmin saṁyojayatīti tasmai \| yad
vā, ātmanaḥ kṣetrajñasya bandhave antaraṅgāya \| ata eva tasyāsanaḥ
kalpanam ucita eva \| yad vā, **kuca-kuṅkumāṅkitair** iti liṅgāt
kuca-kuṅkuma-cchadmanā svānurāga eva tasyāsanatvena kalpitavaty arthaḥ
\|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra tāsāṁ
sakhya-samucitāṁ prema-sevām āha---**tasya** kṛṣṇasya **darśanānandena**
khaṇḍita-sarva-mano-duḥkhā vraja-sundaryaḥ **svīyair uttarīyaiḥ
kuca-kañcukoparisthair** atisūkṣma-vastrair **ātma-bandhave** tasmai
**āsanaṁ** tathā **acīkḷpann** upajahrur **yathā śrutayo**
mahopaniṣado'pi **manorathānām antaṁ** parama-kāṣṭhāṁ **yayuḥ** \|
yato'dhiko'nyo manoratho na sambhavati, taṁ prāpuḥ \| \| yad dṛṣṭvā
\"vayam api vraje gopyo bhūtvā śrī-kṛṣṇena sahaivaṁ
sva-kuca-kuṅkuma-stimita-vastrārpaṇādinā kadā vilasāmaḥ ?\" ity
utkaṇṭhitā babhūvur ity arthaḥ \| ata eva **śrutayo**
gopītva-prāpty-arthaṁ tad-anugati-vyañjakaṁ tīvraṁ tapaś cakrur iti
bṛhad-vāmanīyā kathā[^312] \|

> striya uragendra-bhoga-bhuja-daṇḍa-viṣakta-dhiyo
>
> vayam api te samāḥ sama-dṛśo'ṅghri-saroja-sudhāḥ \|\| \[bhā.
> 10.87.23\] iti tāsām uktiś ca \|

tatra pūrva-kāla-gata-kṛṣṇāvatāra-darśinyaḥ śrutayo
labdha-carama-manorathā etasmin kalpe gopyo babhūvur eva \| etasmin kāle
tu labdha-manorathā etāḥ śrutayo'grima-kalpe gopyo bhaviṣyanti śrutīnām
ānantyād iti jñeyam \|\|13\|\|

**\...**

\|\| 10.32.14 \|\|

tatropaviṣṭo bhagavān sa īśvaro

yogeśvarāntar-hṛdi kalpitāsanaḥ \|

cakāsa gopī-pariṣad-gato'rcitas[^313]

trailokya-lakṣmy-eka-padaṁ vapur dadhat \|\|

**śrīdhara-svāmī (bhāvārtha-dīpikā) : gopī**-sabhā-**gatas** tābhiḥ
saṁmānitaḥ san **cakāsa** śuśubhe\| **trailokye** yā **lakṣmīḥ** śobhā,
tasyā **ekam** eva **padaṁ** sthānaṁ tad **vapur dadhad** darśayan
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** gopy-uttarīyāsane \|
yo **yogeśvarāṇāṁ** sanakādi-prabhṛtīnām **antar** **hṛdi**
hṛdaya-padma-karṇikāyāṁ vimalotkarṣiṇy-ādi-śaktibhiḥ **kalpitāsanaḥ**
**sa** eva **īśvaro** nandanandana-rūpeṇa *gopī-sabhā-gata* iti
samanvayaḥ \| **cakāsa** kāśṛ dīptau \| **arcitaḥ**
āsana-tāmbūla-narma-sasmitāpāṅgādibhiḥ *saṁmānitaḥ* \| dhātūnām
anekārthatvād darśane'pi dadhātir asti \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : yogeśvarāntar-hṛdi
kalpitāsana** ity-ādi \| tathā-bhūto'pi **tatra**
gopa-kuca-kuṅkumākta-paṭa eva **upaviṣṭo** rarājety arthaḥ \|
**yogeśvarāntar-hṛdaye upaviṣṭas** tathā na rājata iti yāvat \|
tatrotprekṣyate **vapur dadhat** vapur dadhānaṁ mūrtaṁ
**trailokya-lakṣmy-eka-padam** iva trailokya-lakṣmyā yad ekaṁ mukhyaṁ
padaṁ vyavasāyaḥ sa iva mūrtaḥ \| athavā trailokya-lakṣmy-eka-padaṁ
gopīnāṁ vapur dadhat āliṅgann iti bhāvāh \| **arcitaḥ**
praṇaya-parihāsa-vikasvara-vacaḥ-prasūnair iva tābhiḥ pūjita ity arthaḥ
\|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : īśvaraḥ**
parama-svatantro'pi **bhagavān** sarvaiśvarya-paripūrṇo'pi
rasika-śiromaṇiḥ premāmṛtārṇava-vardhanaḥ śrī-kṛṣṇa-candras tasminn
**āsana** **upaviṣṭaḥ** san **cakāsa** \| yad vā, **bhagavān** iti
tenaiva tasya bhagavattā-sāra-prakaṭanam ity abhipretam \| ity-ādinā iti
sarva-śaktimattvam \| pṛthaktvena **kalpitāsana**-samūhe tāsāṁ svasya ca
santoṣa-viśeṣārthaṁ tat-tad-alakṣitatvenaikasyāpi pṛthaktayaivopaveśāt
\| **yogeśvaraiḥ** siddha-samādhibhiḥ śrī-sanakādibhir api
**antar-hṛdi** ekāgratāṁ prāpite citte **kalpitaṁ** mānasa-pūjāyāṁ
tad-upaveśārthaṁ vicitra-ratnādinā prayatnena racitam \| kiṁ vā, āsanaṁ
kalpayāmīty evam arpitam āsanam eva yasyeti tasya sākṣāt tat-svīkāro'pi
nāstīti dhvanitam \|

tādṛśo'pi cakāsety atra hetv-antaraṁ **gopīnāṁ pariṣadaṁ** sabhāṁ
prāptaḥ \| bahula-maṇḍalākāreṇa upaviṣṭānāṁ tāsāṁ madhya-vartī sann ity
arthaḥ \| anenāpi pūrvavad aiśvaryam ūhyam \| kiṁ ca, **arcitas** tābhiḥ
sammānita āsana-kalpanenaiva \| kiṁ vā, tāmbūlādi-samarpaṇena narmādinā
kaṭākṣādinā vā \| ata eva **trailokya-** iti śrī-bhagavad-vapuṣaḥ
sarvadā trailokya-lakṣmī-padatve'pi, adhunā ataḥ sarva-kālād vaiśiṣṭyaṁ
sūcyate anena cakāsana-prakāro'pi darśitaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa prema-rasāmbudhi-vardhanaḥ
śrī-kṛṣṇa-candraḥ svayaṁ **bhagavān** aiśvaryādi-ṣaḍguṇa-sampanno'pi,
tathā **īśvaraḥ** nityam apūrvāpūrva-tat-prakāśana-samartho'pi **tatra**
tasminn **āsane upaviṣṭaḥ** san **cakāsa**, tatra
tatrāsambhava-śobhāvirbhāvavān babhūva \|

anyatra punar asau parama-durlabha evety āha---**yogeśvaraiḥ**
siddha-samādhibhiḥ śrī-rudrādibhir api **antar-hṛdi** ekāgra-citte
**kalpitaṁ** bhāvanā-mātreṇa sthāpitam **āsanaṁ** yasya tādṛśo'pi \|
aluk samāsaḥ \| arthāt tair eva kalpitam iti vā \| tasmāt tāsāṁ
sambandhasyaivaiṣa mahimeti bhāvaḥ \| tatra ca vaiśiṣṭyam āha---**gopī**
iti \| yad vā, tādṛśena **gopī-pariṣad-gatatvena** eva
**yogeśvarāntar-hṛdi-kalpitāsana** iti jñeyam \|

kiṁ ca, **arcitaḥ** āsana-tāmbūla-narma-sasmitāpāṅgādinā sammānitaḥ \|
kiṁ kurvaṁś cakāśa ? **trailokye** prākṛtādho-madhyordhva-loke
parama-vyomākhya-mahā-vaikuṇṭha-paryante yā **lakṣmīs**
tat-tad-ananta-svāvirbhāva-paryanta-vastūnāṁ nānā-śobhādi-sampattiḥ \|
tasyā **ekam** ananyat **padam** āśraya-bhūtaṁ **vapuḥ** prakāśaṁ
bibhrat, tāsām agre dhārayan prakaṭayann ity arthaḥ \| tathā ca
vakṣyate---gopyas tapaḥ kim acaran yad amuṣya \[bhā.pu. 10.44.14\]
ity-ādi \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tad-āsana-stho bhagavān
punar atyantaṁ vyarocatety āha---**tatra** ity-ādi \| **tatrāsane
upaviṣṭo bhagavān cakāsa** \| kīdṛśaḥ ? **gopī-pariṣad-gata** iti
hetumad-viśeṣaṇam \| **arcitas** tābhir sat-kṛtaḥ \| **yogeśvarair
antar-hṛdi kalpitam āsanaṁ** yasya, tasya kalpitatvāt tatra tathā na
śobhata ity arthaḥ \| kim iva ? tatrāha---**trailokya-lakṣmyās**
trailokya-śriya **ekaṁ** mukhyaṁ **padaṁ** cihnaṁ yad **vapuḥ,**
lakṣma-rūpaṁ vapur iti yāvat, tad **dadhat** dadhānaḥ \| kiṁ vā, vapur
dadhad vapur dadhānaṁ mūrtam iti yāvat \| tathā-vidhaṁ
**trailokya-lakṣmy-eka-padaṁ** trailokya-śobhā-rūpam ekaṁ vastu-rūpakaṁ
\| padaṁ vyavasiti-trāṇa-sthāna-lakṣmy-aṅghri-vastuṣu \[amara\] iti
nānārtha-vargāt \|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyathā punar apy antarhito
bhaved iti **tatrāsane upaviṣṭaḥ** sa iti svarūpaṁ **bhagavān** api
bhagavatām upekṣya **īśvaro**'pi īśvaratāṁ pṛṣṭhataḥ kṛtveti
**gopī-pariṣad-gataś cakāsa** śuśubhe \| parito maṇḍalākāreṇopaviṣṭā
gopyas tan-madhya-vartī sabhā-patir **bhagavān upaviṣṭa** iti \| yad vā,
**bhagavān** bhago bhāgyaṁ tadvān anyathā gopīnām uttarīyāsanaṁ
rasa-viśeṣakaṁ na syād iti \| kīdṛśa īśvaraḥ ? acintya-śaktimān, anyathā
koṭi-yūthānāṁ paricchinnam ekena vapuṣā sammānanena syād iti \| gopīnāṁ
sulabhatve'pi anyeṣāṁ durlabhatā mahā-yogīśvareti **yogīśvaraiḥ**
sanakādibhiḥ siddhair eva **hṛdi** iva dhyānena **kalpitam āsanaṁ**
yasya, tatrāpi vaibhavāvasthasya, na tu sākṣāt svarūpasyeti \|

yad vā, **bhagavān īśvara** iti vrajendra-putratvāt tābhir **arcitaḥ**
hasta-pādādi-sammardana-narma-smitādinā ca sambhāvitaḥ \| pūrvaṁ
mada-mānābhyām avajñātatvena parityajya gatatvāt \| idānīṁ
tirodhāna-śaṅkayā bahu-mānitaḥ \| ata eva **trailokya-lakṣmy-eka-padaṁ
vapur dadhat** \| trailokye upari vaikuṇṭha-paryantaṁ yā lakṣmyaḥ, adhaḥ
pātāla-paryantaṁ yā lakṣmyaḥ, bhūmau bhūr-loka-paryantaṁ yā lakṣmyaḥ,
yāvantyaś ca tāsām ekam eva padaṁ sthānaṁ vapur dadhat \| anyena
trailokye sāra-bhūta-śobhā sampado nānyat padam ity arthaḥ \| tad uktam
atraiva---akṣaṇvatāṁ phalam idaṁ \[bhā.pu. 10.21.7\] iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tatra** prati sva-yūtham
eva pṛthak pṛthak upary upari nihita-bahu-vastrāsaneṣu tābhiḥ kḷpteṣu
**upaviṣṭaḥ** \| nanu tāvat saṅkhyeṣv āsaneṣu katham eka upaviṣṭaḥ ?
tatrāha---**īśvaraḥ** tat-tad-alakṣitayātma-prakāśavān \| tatra
hetuḥ---**bhagavān** kāmavān, bhagaḥ śrī-kāma-māhātmye ity amaraḥ \|
tasya tāvatsu sarveṣv eva āsaneṣu upaveṣṭuṁ kāmanām ālakṣya aiśvaryaiva
śaktyā yogamāyā-dvārā tāvantaḥ prakāśās tathā prakāśitā ity arthaḥ \|

kiṁ ca, sa hi **yogeśvaraiḥ** śeṣa-śaṅkarādyair **antar-hṛdi**
hṛdayābhyantare eva **kalpitaṁ** manasaivānītatvāt trijagad-durlabham
anupahatam anarghyam **āsanaṁ** yasya saḥ \| etābhis tu hṛdayād bahir
eva sva-gātra-nirmālya-vastraiḥ svopabhukta-sugandhair **āsanaṁ
kalpitaṁ** yat, **tatraivopaviṣṭaś cakāśa** didīpe \| yaḥ khalu svayaṁ
bhagavān brahma-rudrādi-pariṣadā kṣīrodādi-tīre stuty-ādibhir gamya eva
manasi prādurbhavan parokṣa eva kṣaṇa-mātram eva bhavet, sa eva
**gopī-pariṣadaṁ** svayaṁ **gataḥ** acyutaś cira-kālam api vyāpya
cyuti-rahitaḥ \|

"arcita" iti pāṭhe tāmbūla-narma-smitāpāṅgādinā sammānitaḥ \| kiṁ kartuṁ
gataḥ ? **trailokye** prākṛtāprākṛtādho-madhyordhva-loke yā **lakṣmīs**
tat-tad-ananta-svāṁśa-paryanta-vastūnāṁ nānā-śobhādi-sampattiḥ, tasyā
**ekam** ananyaṁ **padam** āśraya-bhūtaṁ yad **vapuḥ,** tad api
**dadhat** tāsāṁ gopīnām aṅga-kānti-smita-kaṭākṣādi-mādhuryaiḥ puṣṇan \|

yad vā, **tatropaviṣṭa** eva tatra tādṛśopaveśādi-viśiṣṭa eva
**yogeśvarāntar-hṛdi-kalpitāsanaḥ** \| tat-kṣaṇam ārabhya
mahā-rudrādibhir yogeśvarair **gopī-pariṣan**-madhya-**gatas**
tādṛśopaveśa-tādṛśa-śobhā-tat-tan-narma-saṁlāpādi-viśiṣṭa eva kṛṣṇo
dhyānena sva-hṛdayam āninye ity arthaḥ \|\|14\|\|

**\...**

\|\| 10.32.15 \|\|

sabhājayitvā tam anaṅga-dīpanaṁ

sa-hāsa-līlekṣaṇa-vibhrama-bhruvā \|

saṁsparśanenāṅka-kṛtāṅghri-hastayoḥ

saṁstutya īṣat-kupitā babhāṣire \|\|

**śrīdhara-svāmī (bhāvārtha-dīpikā) : sa-hāsa-līlekṣaṇena vibhramo**
vilāso yasyāṁ, tayā **bhruvā** upalakṣitāḥ \| **saṁsparśanena**
saṁmardanena \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** kṛṣṇam \|
**sabhājayitvā** satkṛtya \| **anaṅga-dīpanaṁ** kāmoddīpakam \| **aṅke**
utsaṅge **kṛtayor aṅghri-hastayoḥ** saṁmardanena \| **saṁstutya**
saṁślāghya \| **īṣat-kupitāḥ** prema-bhara-svabhāvatvāt kopālpatvam
\|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : saṁstutya** iti punas
tyāga-bhiyā saty antar mahati ity arthaḥ kope'pi **samyak
stuti**-pūrvakam eva **babhāṣire** \| **kupitā** antaḥ-kupitā **īṣad**
alpenaivākṣareṇa \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sabhājayitvā** ity anuvādaḥ
praśnārthaṁ sabhājanasya samyag vivakṣayā\| kiṁ vā, punar viśeṣeṇa
sammānyety arthaḥ \| yataḥ **anaṅgam** aṅga-rahitam api kāmaṁ
**dīpayati** sāṅgīkṛtya pūrvato'pi prakāśayati, tathā tam
atyanta-kandarpa-vivardhanam ity arthaḥ \| ata eva tāsām **aṅke
kṛtayoḥ** tābhis tenaiva vā nyastayos tasya **aṅghri-hastayoḥ** aṅghrer
hastasya ca \| kiṁ vā, aṅghrer hastayoś cety arthaḥ \| **samyak
sparśanena** vividha-paripāṭyā śanaiḥ śanaiḥ sukha-saṁvāhanena, evam api
pūrvavad aiśvaryaṁ darśitam \| sarvābhir api dvayor aṅgayoś caturṇām eva
vā yugapat saṁsparśanāt samyak stutvā praśna-viśeṣārthaṁ
tad-uttara-prāpty-arthaṁ ca **īṣat-kupitā** iti prema-bhara-svabhāvena
kopasyālpatvāt \|

kiṁ vā, āntaratvena bahir-avyaktatvāt \| yad vā, īṣat saṅkṣepeṇa
**babhāṣire**, parama-vāgmitvāt \| tataś ca kupitā iti
pūrva-duḥkha-prāpteḥ \| kiṁ vā, tasya vacanātireka-vidhāyitvāt \| yad
vā, kopaṁ vinābhiprāyājñānena hṛdy apratyuttarālabhyatvād iti dik \|
anyat tair vyākhyātam \|

yad vā, tādṛśa-bhruvā kṛtvā **anaṅga-dīpanam** \| kiṁ vā, tayaiva
sabhājayitvā tābhis tasya tathā sabhājanam eva yuktam ity
āśayenāha---anaṅgeti \| ayaṁ kope bhāṣaṇe\'pi hetur draṣṭavyaḥ
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra ca praṇaya-svabhāvena
tāsāṁ nigūḍhāṁ kopotpattim āha---**sabhājayitvā** pūrvokta-prakāreṇa
saṁmānya **taṁ babhāṣire** pṛṣṭavatyaḥ, tā iti śeṣaḥ \| kīdṛśyaḥ satyaḥ
? tatrāha---**īṣat kupitāḥ** \| nanu tādṛk sabhājitavatyaś cet, tarhi
katham īṣat-kopasyāpy avasaram arhanti ? tatrāha---**anaṅga-dīpanam**
iti \| tad-dīpana-kṛte nānā-vilāsam abhivyañjayantam ity arthaḥ \|
pūrvaṁ parityajya gataḥ sampraty asāv evaṁ ceṣṭata iti
praṇaya-svabhāva-vimarśaneneti bhāvaḥ \|

nanu kuca-kuṅkumākta-vastropaveśatayā sveṣām eva tad-anaṅga-dīpanatve
prāg eva jāte sati tasya tad-dīpanatvaṁ pṛṣṭvā santam api kopaṁ
vyaktīkartuṁ katham arhanti ? tatrāha---**aṅka-kṛtāṅghri-hastayoḥ
saṁsparśanena** **saṁstutya** iti \| tādṛśatayā tat-tat-sparśa-pūrvakaṁ
nānā-guṇa-tṛtīyā sva-giraivāyaṁ vyakta-doṣaḥ syād iti
mati-kauṭilya-vyañjakena tādṛśa-bhrū-vilāsena vyakta-tat-kauṭilya ity
arthaḥ \| vyaktībhaviṣyati ca tat kauṭilyaṁ praśna-paripāṭyā iti bhāvaḥ
\|

tad evam avahittā nāma sañcārī vyaktaḥ \| tad uktaṁ---anubhāvaṁ
pidhānārthe'vahitthaṁ bhāva ucyate \[bha.ra.si. 2.4.120\] iti \|
avahitthā iti strī-liṅgitā ca \| tathā---

> hetuḥ kaścid bhavet kaścid gopyaḥ kaścana gopanaḥ \|
>
> iti bhāva-trayasyātra viniyogaḥ samīkṣyate \|\| \[bha.ra.si. 2.4.127\]
> iti \|

yathā *hetur* atra mati-kauṭilyam eva gopyo'sūyā-mayo'marṣaḥ \|
gopayanty aneneti *gopanaḥ*, sa cātra tādṛśatayā
tat-tat-sparśa-saṁstavābhyāṁ pratyāyitaṁ harṣa-kauṭilyaṁ sahāsāditvaṁ ca
mati-kauṭilyamayam api tad eva pratyāyayati \| evam atrāpi
yoga-māyā-vaibhavam eva darśitam, sarvābhir yugapat tathā vyavahārāt \|
**aṅghri-hastayor** iti dvitvaṁ pratyekaṁ jāty-apekṣayā \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 353) :**
avahittākāra-guptau---**sabhājayitvā tam anaṅga-dīpanaṁ** ity-ādi \|
atra sabhājanādinā kopācchādanam \|\|

**jīva-gosvāmī (prīti-sandarbhaḥ 384) :** atha tad-antarāle māna-rūpo
vipralambhaḥ \| tatra yathoktam---

> aher iva gatiḥ premṇaḥ svabhāva-kuṭilā bhavet \|
>
> ato hetor ahetoś ca yūnor māna udañcati \|\| \[u.nī. 15.102\]

tathā---

> ahetor neti nety ukter hetor yan māna ucyate \|
>
> asya praṇaya eva syān mānasya padam uttamam \|\| \[u.nī. 15.76\] iti
> \|

tato'sya sa-hetur nirhetuś ceti bheda-dvaye ca sati hetur api
yathoktaḥ---

> hetur īrṣyā-vipakṣāder vaiśiṣṭye preyasā kṛte \|
>
> bhāvaḥ praṇaya-mukhyo'yam īrṣā-mānatvam ṛcchati \|\| \[u.nī. 15.77\]
> iti \|

yathā ca (śṛṅgāra-tilaka 2.53)---

> snehaṁ vinā bhayaṁ na syān nerṣyā ca praṇayaṁ vinā \|
>
> tasmān māna-prakāro'yaṁ dvayoḥ prema-prakāśakaḥ \|\| \[u.nī. 15.78\]
> iti \|

ata eva harivaṁśe (2.66.4, 2.65.50)---

> ruṣitām iva tāṁ devīṁ snehāt saṅkalpayann iva \|
>
> bhīta-bhīto'tiśanakair viveśa yadu-nandanaḥ \|\|
>
> rūpa-yauvana-sampannā sva-saubhāgyena garvitā \|
>
> abhimānavatī devī śrutvaiverṣyā-vaśaṁ gatā \|\| \[u.nī. 15.80-81\] iti
> \|

ataḥ priya-kṛta-sneha-bhaṅgānumānena sahetur īrṣyā-māno bhavati \| eṣa
ca vilāsaḥ śrī-kṛṣṇasyāpi parama-sukhadaḥ \| yathā coktaṁ śrī-rukmiṇīṁ
prati svayam eva---tvad-vacaḥ śrotu-kāmena kṣvelyā-caritam aṅgane
\[bhā.pu. 10.60.29\] mukhaṁ ca prema-saṁrambha-sphuritādharam īkṣituṁ
\[bhā.pu. 10.60.30\] ity-ādi \| śrī-rukmiṇyām api tad-avikṣiptivaṁ
vyaktam \| jāḍyaṁ vacas tava gadāgraja \[bhā.pu. 10.60.40\] ity-ādau \|

yuktaṁ ca tat-kānta-bhāvākhyāyāḥ prīteḥ poṣakatvena tad-bhāvasyāvagamāt,
prācīnārvācīna-kavi-sampradāya-sammatatvāc ca \| tasmād ādaraṇīya eva
mānākhyo bhāvaḥ \| tatra sarvāsāṁ yugapat-tyāgena saṅga-prāthamyena ca
tathānudayān nigūḍhas tan-māna-leśo rāse śrī-vraja-devīnāṁ jātaḥ \| sa
ca parityāgajerṣyā-hetuka eva jñeyaḥ \| yathā---**sabhājayitvā** ity-ādi
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tathā tasminn āsane
upaviṣṭaṁ śrī-kṛṣṇaṁ kara-padādi-lālana-pūrvaṁ tāḥ kiñcit papracchur ity
āha---**sabhājayitvā** ity-ādi \| taṁ śrī-kṛṣṇam aṅke kṛt karaṇaṁ yasya
tathā-bhūtena **aṅghri-hastayoḥ** **saṁsparśanena** **sabhājayitvā**
tarpayitvā **saṁstutya** ca \| punas-tyāga-bhiyā saṁstavanam \| vastutas
tu antaḥ-**kupitā īṣad babhāṣire,** īṣad alpākṣaraṁ bahv-artham \|
kīdṛśam ? **sahāsa-līlekṣaṇa-vibhrama-bhruvā** **anaṅga-dīpanam** \| na
aṅgam anaṅgam aṅgīti yāvat, tat-prema tasya dīpanam \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad evaṁ pūrvaṁ
dharmopadeśena dūṣita-cittāḥ paropadeśe pāṇḍityam iti manasi nidhāya
gūḍha-praṇaya-kopāḥ \| dharma-jijñāsamāna iva sākṣāt tasya doṣaṁ
sva-mukhena vaktum apārayantyaḥ sthitāḥ \| idānīṁ tāsāṁ
praśna-pūrva-bhūmikām āha---**sabhājayitvā** iti \|

yena pūrvaṁ bhartuḥ śuśrūṣaṇam \[bhā.pu. 10.29.24\] iti dharmopadeśaṁ
kṛtam \| sva-pūrvokta-prakāreṇa **sabhājayitvā** sa kṛṣṇeti
manyu-gāpanam uktam \| **sahāsa-līlekṣaṇa-vibhrama-bhruvā**
sahāsa-līlekṣaṇam, tena vibhramantī, itas tataś calantī vā bhrūḥ, tayā
tatra kāmoddīpane kāmena pañca-bāṇā iva pañca sādhanāni---hāso līlā
īkṣaṇa vibhramo vilāso bhrūś ceti \| caturṇām upalabdhi-sthānaṁ bhrūr
iti \| kāmoddīpanārthaṁ nānā-vilāsa-prakaṭanam ity arthaḥ \| etaiḥ
sādhanair **anaṅgaṁ** nirantaram aṅga-bhāvaṁ sva-śarīrānusandhānābhāvaṁ
**dīpayatīti** \| yad vā, anaṅgam api aṅga-rahitam api dīpayati
sāṅgī-bhāvena prakāśayatīti \|

ata eva **aṅka-kṛtāṅghri-hastayoḥ**, aṅke kṛtayos tābhir eva sthāpitayor
aṅghryor hastayoś ca **saṁsparśanena** nānā-vidha-vaidagdhya-prākaṭyena
śrama-nāśaka-hasta-mārdava-vyañjaka-saṁmardanena, **saṁstutya**
guṇa-praśaṁsanaṁ kṛtveti \|

nanu kim-arthaṁ saṁmānam api stutiś ca atyādaraḥ śaṅkanīyaḥ prastutasya
rāsa-vilāsasyeti kartavyatā sampādyatām iti cet, tatra
svābhiprāya-saṅgopayantya **īṣat-kupitāḥ** \| kim anena vilāsena ?
**nu** tarke \| duḥkham eveti sva-manasi vicārya sva-mukhe tasya
doṣa-prakāśanaṁ karoti cet, tadā vilāsa-dārḍhyaṁ bhavatīti
niścityeṣat-praṇaya-kopaṁ vyañjayantya iva **babhāṣire** \|

yad vā, **sa-hāsa-līlekṣaṇa-vibhrama-bhruvā sabhājayitvā,** tasminn
avasare saiva sat-kṛtir iti \| tad uktam atraiva---tat-sat-kṛtiṁ
samādhigamya viveśa goṣṭhaṁ sa vrīḍa-hāsa-vinayaṁ yad-apāṅga-mokṣaṁ
\[bhā.pu. 10.15.44\] iti \| hāsa-līlekṣaṇādayas tu kopācchādakā iti \|
yad vā, evaṁ sarva-bhāvena prapannān api bhavān tyajatīti kṛṣṇe
doṣa-dṛṣṭyā **īṣat-kupitā** vivādam iva kurvantyo **babhāṣire**
papracchur iti \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca riraṁsave tasmai
ratam āditsūnāṁ tāsāṁ ceṣṭitam āha---sabhājayitveti\|
sa-hāsa-līlekṣaṇena vibhramo vilāso yasyāṁ tayā bhruvā anaṅga-dīpanaṁ
svīyaṁ kāmaṁ dyotayantaṁ tāsāṁ vā kāmoddīpanaṁ taṁ sabhājayitvā
tad-ucitair bhāvaiḥ sammānya, pūrvaṁ naḥ santyajya gataḥ, samprati evaṁ
ceṣṭate iti praṇaya-kopa-gopanārtham aṅka-kṛtayos tenaiva tāsām aṅke
nyastayos tābhir eva vā svāṅke dhṛtayoḥ aṅghri-hastayoḥ saṁsparśanena
saṁstutya---aho te kara-caraṇānāṁ śaityam apūrvaṁ yat
saṁsparśanenāsmākaṁ tāpo nirvāpaṇaḥ \| tasmāt tvaṁ satyaṁ
santāpa-duḥkhānabhijñaḥ sadā sukhī vidhur evāsīti vyāja-stutyā īṣat
kupitās tad-darśanānanda-svabhāvata eva vinaṣṭībhūr akopasya
śeṣa-bhāgavatya ity arthaḥ \|\|15\|\|[^314]

**\...**

\|\| 10.32.16 \|\|

gopya ūcuḥ---

bhajato'nubhajanty eka, eka etad-viparyayam \|

nobhayāṁś ca bhajanty eka etan no brūhi sādhu naḥ \|\|

**śrīdhara-svāmī (bhāvārtha-dīpikā) :** tatra bhagavato'kṛtajñatāṁ
tad-vacanenaivāpādayitu-kāmā gūḍhābhiprāyā loka-vṛttāntam iva
pṛcchanti---**bhajata** iti \| **bhajataḥ** prāṇinaḥ \| **anu**
anantaraṁ kecit tad-bhajanānusāreṇa **bhajanti** \| kecid **etad
viparyayaṁ** yathā bhavati tathā tad-bhajanān apekṣam abhajato'pi
bhajanti \| anye tu **nobhayān**[^315] iti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra* tadā \|
*akṛtajñatāṁ* kṛtaghnatām \| *tad-vacanena* bhagavad-vacanena \| *gūḍho*
gupto bhagavaty akṛtajñatā-dyotana-rūpo'*bhiprāyo* yāsāṁ tāḥ \|
*iva*-śabdena bhagavat-karṣaṇām alaukikatvaṁ sūcitam \| **eke** laukikāḥ
\| **eke** mahātmānaḥ \| anye ubhaya-vilakṣaṇāḥ \| **ubhayān**
bhajato'bhajataś ca \| etat-pakṣa-trayam asti yad atra **sādhu**
nirdoṣa-pakṣas tam \| bho he kṛṣṇa ! **naḥ** asmabhyam \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ubhayān**
**bhajato**'bhajataś ceti praśna-trayaṁ tac cākṛtajñatvādi-parihāreṇa
punar aparityāga-dārḍhyārthaṁ **sādhu** yathā syāt, tathā **etad brūhi**
\| te te ke ? kiṁ vā, teṣāṁ phalaṁ tat sarvaṁ vivicyāsmān prati subodhaṁ
kathayety arthaḥ \| **bho** iti sambodhanena avadhāpayanti \| tatra
nija-doṣa-paryavasānatayā tasya mano'nabhiniveśāt \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha seyaṁ paripāṭī
sva-tyāga-parihārārtham eva tābhiḥ kṛteti bodhayann āha---**gopya ūcuḥ**
iti \| tatra caitad iti **ubhayān** bhajataś cābhajataś ca na bhajantīty
antaṁ praśna-trayam \| **sādhu** yathā syāt tathā **brūhi** ity arthaḥ
\| te te ke ? kiṁ vā, teṣāṁ phalaṁ tat sarvaṁ vivicya kathayety arthaḥ
\| **bho** iti sambodhanena avadhāpayanti \| svasmin
doṣa-paryavasāna-śaṅkayā tasya mano'nabhiniveśānukaraṇāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra bhagavataḥ kāṭhinyam
āpādayitu-kāmāḥ pṛcchanti---**bhajata** iti\|\|16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat kim ? ity
āha---**bhajata** ity-ādi \| alpākṣareṇa trayaḥ praśnāḥ \| he bhagavan !
**sādhu** bhadraṁ te \| **etan no brūhi**, vyaktaṁ yathā bhavati tathā
vada \| kecid **bhajato'nubhajanti** \| kecid **viparyayaṁ** kurvantīti
śeṣaḥ \| abhajataś ca bhajantīti yāvat \| anye ubhayān bhajato'bhajataś
ca na bhajantīti \| bhajantīr asmān tvaṁ tu na bhajasi \| abhajantam api
tvāṁ vayaṁ bhajāma iti sāśaṁsaḥ praśne sādhye avahitthayā miśrīkṛtya
praśnaḥ \|\|16\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pakṣa-trayaṁ manasi vicārya
pṛcchanti---**bhajata** iti \| **bhajato\'nu** tad-bhajanānusāreṇa
**bhajanti** \| **eke tad-viparyayam** abhajato\'pi bhajanti \| anye
bhajato\'bhajataś ca na bhajanti iti praśna-trayam \| te ke ? **sādhu**
yathā syāt tathā **etan no**\'smākaṁ **brūhi** \| atra ke\'dhikāriṇaḥ ?
kiṁ teṣāṁ phalaṁ ? kiyatī kīrtiḥ ? iti tat sarvaṁ vivicyāsmākaṁ
**sādhu** subodhaṁ yathā bhavati, tathā **brūhi** iti \| **bho** iti
sakhitva-dyotakaṁ sambodhanam \| atipriyatvān nāmānuktir iti vā \|

tatra bhajanānusāreṇa ye bhajanti te kiṁ dhūrtāḥ ? āho svit samīcīnāḥ ?
iti \| yathā kaścit pāda-saṁvāhanaṁ kasyacit karoti, so\'pi tasya cet
pāda-saṁvāhanaṁ karoti, tadā kiṁ phalaṁ syāt ? iti \| tad evaṁ kartavyam
iti pakṣe tad eva phalaṁ nānya iti \| nirapekṣa-karma tu sandeha iva
abhajanto na bhajiṣyatīti \| niścitasya bhajane kvacid doṣo\'pi bhavati,
yathā niṣkāmasya yogino bhajate \| kāminī-bhajanam iveti dṛṣṭāntaḥ \|
atra kvacid upakāraḥ kvacid apekṣito\'rthaḥ kvacid dharma iti evaṁ
nirdhāritaṁ phalaṁ vyaktam iti \| bhajad-abhajator abhajane kiṁ phalaṁ ?
tad api vaktavyam \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra tābhiḥ prati
sva-manasy evaṁ vicāritam---adya yad ayaṁ premi-mukuṭa-maṇir apy asmān
evaṁ duravasthām alambhayat, tatrāyam evaṁ praṣṭavyaḥ---bhoḥ kṛṣṇa !
tavāsmāsu prītir audāsīnyaṁ droho veti trayaḥ pakṣāḥ sambhāvyamānā api
vicārato na ghaṭante \| atra prītiḥ sopādhir nirupādhir vā ? nādyā,
sopādhi-prītimān kila sva-kāma-sampādaka-janān anurañjayaty eva, na tu
virañjayati \| tvaṁ tv asmān sva-virahāgnāv adhākṣīr eva vadhārtham \|
nāpi parā, niśi ghora-vana-madhe evāsmat-tyāgād asmat-kaṣṭa-draṣṭur api
tava klamānutpatteś ca \| nāpy audāsīnyam
asmat-sukha-duḥkha-sādhakatva-darśanāt \| nāpi drohaḥ, sa kiṁ
śāśvatikaḥ, prātikulya-nibandhano vā ? nādyaḥ, tathā darśanābhāvād eva
\| nāpi dvitīyā, asmāsu tvat-prātikūlyābhāvāt \| kintv
āśvasta-paricāraka-jighāṁsā-lakṣaṇo vilakṣaṇo yaḥ kaścana drohas
tasyaivodāharaṇī-bhavatā bhavatā bhūyata ity-ādikaṁ sva-mukhenāsmābhiḥ
sphuṭaṁ na vācyam, kintu prahelikā-bhaṅgyā tathā kiñcana praṣṭavyam,
yāthāyam eva yathārtatayā tat-pratyuttaraṁ dadāna etad-ādikam arthaṁ
vyācakṣīteti sahṛdayatvāt tulya-mano-gata-vimarśās tā---**bho**
mahā-prājña ! kṛṣṇa ! ekām asmākam artha-prahelikāṁ vyācakṣva ity āhuḥ
\|

**bhajato** janān **anu** lakṣīkṛtyaiva **bhajanti**, **eke** janāḥ
sāpekṣaṁ bhajantīty arthaḥ \| atra sāpekṣa-vastu-lābhe sati nāpi
bhajantīti sopādhi-prītir āyātā \| **etad-viparyayaṁ** yathā syāt tathā
bhajanti eke'bhajato'pi bhajanti, nirapekṣaṁ bhajantīty arthaḥ \| atra
svāpekṣya phalāntarān uddeśāt bhajana-tyāgato vā iti nirupādhi-prītir
āyātā, anye nobhayān bhajantīti sāpekṣam api nirapekṣam api naiva
bhajantīty audāsīnyam āyātam \| dveṣo drohaś cāpy abhajanaṁ bhaved iti
tāv apy āyātāv ity ata etad-vivaraṇe evam eva kiñcit kiñcid adhikam api
vyaktīkariṣyate bhagavatā \|

etan no brūhīty ete khalu ke etad-bhajanam abhajanaṁ vā kiṁ tad brūhīty
arthaḥ \| ete ca etac ca, etad iti napuṁsakam anapuṁsakenaikavac
cāsyānyatarasyām ity eka-śeṣaikatve \| **sādhu** yathārtham eva
**brūhi**, vaiyadhikaraṇyaṁ muñcann ity arthaḥ \|\|16\|\|

**\...**

\|\| 10.32.17 \|\|

śrī-bhagavān uvāca---

mitho bhajanti ye sakhyaḥ svārthaikāntodyamā hi te \|

na tatra sauhṛdaṁ dharmaḥ svārthārthaṁ tad dhi[^316] nānyathā \|\|

**śrīdhara-svāmī (bhāvārtha-dīpikā) :** viditābhiprāya uttaram
āha---**mitha** iti \| he **sakhyaḥ** ! upakāra-pratyupakāratayā **ye**
**mitho bhajanti** **te**'nyaṁ na bhajanti, kiṁ tv ātmānam eva \| kutaḥ
? **hi** yasmāt \| **svārtha**[^317] eva **ekānta udyamo** yeṣāṁ te \|
**tatra** ca **na**[^318] **sauhṛdam** ato na sukham, na ca **dharmo**
dṛṣṭoddeśād go-mahiṣy-ādi-bhajanavad ity arthaḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vidito* jñāto'*bhiprāyaḥ*
svasmin doṣāropa-lakṣaṇo yena, sa tathā \| ***svārthe*** sva-prayojana
eva \| ***ekāntaḥ*** niścitaḥ \| ***udyama*** udyogaḥ \| ***tatra***
paraspara-bhajane \| ataḥ suhṛttābhāvān na sukham \| ***dharmas*** tu
dānārcanādi-rūpo'dṛṣṭārthaḥ prāyo bhavati \|
*dṛṣṭoddeśa*-dagdhādi-nimittam \| yadyapi *go*-*bhajanam* adṛṣṭārtham
api, tathāpi prākṛtais tad acintyam, dṛṣṭārtham eva tat kriyate'to
gopadopādānam atreti \| *ity artha* iti---anyonya-paśu-kaṇḍūtivad
dṛṣṭārthasya na dharmatvam iti bhāvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svārtho**
nija-dṛṣṭa-mātra-phalārtha eva \| tasmin vā **ekāntaḥ,** tasmin
evaikasmin anto niṣṭhā yasya tathā-bhūta **udyamo** yeṣāṁ te iti
śrī-guru-sevā **mitho** vaiṣṇavaiḥ premādikaṁ ca parihṛtaṁ, tatra tatra
sad-dharmādi-sad-bhāvāt \| ātmānam eveti loka-dṛṣṭyā
paropakāra-sambhāvitaṁ dharmādikaṁ nirastaṁ, pratyupakārāpekṣayaiva
bhajanāt \| evaṁ doṣa-parihārāpekṣayā pratyupakāre'pi dharmādy-abhāvaḥ
\| tathābhajane tāratamyābhāvo'py ūhyaḥ \| anyathopakāra-pratyupakārayos
tulyatvābhāvenānubhajanāsiddhiḥ \| evam evānubhajanti chāyāvat
bhajanānusāreṇa bhajantīti praśnasyottaraṁ sidhyet \| ato yatra
pratyupakārāpekṣāpi na, tatra dharma iti sūcitam iti dik \| **hi**
niścaye \| nānyathā uktād anya-prakāreṇa tan mitho bhajanaṁ na syāt \|
yad vā, tat tatra mithyātvaṁ nāstīty arthaḥ \| sakhyenaiva kathanād iti
\|

yad vā, ātmano'pi tāsu tādṛśa-bhajanam iva kāruṇya-bhareṇa manvānaḥ
sahaja-sakhyena tat pariharan sambodhayati---he **sakhyaḥ** ! iti \|
anyat tair vyākhyātam \|

tatra svātmānam iti **su**-śabdasyārthaḥ \| sukham iti tad ity asya ca,
ata iti jñeyam \| **tad** iti pūrvavad eva vā \| ata iti cārtha-balād
āyāty eva \| yadyapi tatrāpy anyonyam upakāreṇa dṛṣṭa-sukhaṁ ghaṭeta,
tathāpi svopakāra-janitatvāt pratyupakārasyāvaśāpekṣyatvāc ca
dharmābhāvena tāttvikatvābhāvād api vicāreṇa sukhābhāva eva paryavasyed
iti, na ca sukham iti vyākhyātam \|

yad vā, unmattavan niyatātmety ādivat lekhaka-bhrameṇaiva tad
vakṣyamānānusāreṇātra tad-anapekṣyatvāt \| "svārthārtham" iti pāṭho'pi
citsukhādīnāṁ bahūnāṁ sammataḥ \| tataś ca tad-bhajanam anyārthaṁ
pratīyamānam api sva-prayojanārtham evety arthaḥ \| spaṣṭam anyat \|

athavā svārtham eva ekānta udyamo yeṣāṁ janānāṁ te hi te mitho
bhajana-karā yathā rāja-sevakā vitada-vaitanikādayaḥ \| hi prasiddhau \|
ata eva prāyo lokānāṁ sarveṣām eva dṛṣṭārtha-paratvāt \| te viśīṣya
spaṣṭaṁ na nirdiṣṭāḥ \| anyat samānam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : svārtho**'tra svīyaṁ dṛṣṭam
adṛṣṭaṁ ca bhajanti ye yathā devān devā api tathaiva tān \[bhā.pu.
11.2.6\] iti nyāyena yajñādi-santoṣitābhir devatābhir api
go-mahiṣy-ādibhir dugdhādikam iva svargādikaṁ dīyata iti tasminn
**ekāntas** tan-mātra-niṣṭha **udyamo** yeṣāṁ te \| **na tatra
sauhṛdaṁ** **dharma** iti prasiddham api tad dvayaṁ vakṣyamāṇa-rītyā
sāpavādam eva manyāmaha ity arthaḥ \| dharma-svātantryeṇa
puruṣārthatve'py artha-kāmābhyāṁ parivartanāya viniyogāpātāt sahṛdayasya
ca kaitava-mayatvād iti bhāvaḥ \| **hi** niścaye\| anyathā uktād
anya-prakāreṇa tan mitho bhajanaṁ na syāt \| yad vā, tatra mithyātvaṁ
nāstīty arthaḥ \| tatra ātmano'pi tāsu tādṛśa-bhajana-śaṅkāṁ
sahaja-sakhyollekhena pariharan sambodhayati---he **sakhyaḥ** ! iti \|
anyat taiḥ \|

atrāto na sukham ity artha-balād vyākhyātam \| yadyapi tatrāpi
dṛṣṭa-sukhaṁ ghaṭate, tathāpi sauhṛda-rāhityenottamānāṁ sukha-vṛddhir na
jāyata iti bhāvaḥ \| kintu pāṭho'yaṁ kalpita iva lakṣyate \|
uttaratraitat-pratiyogi-vākye'pi nāpekṣitavya iti \| "svārthārtham" iti
pāṭho'pi citsukhādīnāṁ bahūnāṁ sammataḥ \| tatra tad-bhajanam anyathā
pratīyamānam api sva-prayojanārtham evety arthaḥ \| spaṣṭam anyat
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : svārtho**'tra dṛṣṭa-phalam \| ye
dṛṣṭa-phala-**mātrodyamā** **mitho bhajanti**, te svātmānam eva bhajanti
\| **hi** yasmād bhajanaṁ nānyathā bhavati, atas **tatra na sauhṛdam**,
na ca **dharmaḥ** \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhagavān apy āśayaṁ jñātvā
samucitaṁ pratyuttaram āha---**mitha** ity-ādi \| he **sakhyaḥ** ! iti
sa-prema-sambodhanam \| mitho bhajane **na sauhṛdaṁ na dharmaḥ** \|
tad-bhajanaṁ hi svātmānaṁ praty eva \| parasparānukūlyopādhikatvāt \|
svātmārtham iti pāṭhe svātma-nimittam \|\|17\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tatra
prathama-praśna-nirdhāritaṁ phalam āha---ye mitho bhajanti te
svārthaikāntodyamāḥ, svārthaḥ dṛṣṭa-mātra-phala-nimittiṁ svasminn naiva
caikasminn ato niṣṭhā-phalaṁ yasya tathābhūta udyamo yeṣāṁ te tu hitvā
jñātvaivānyonyaṁ bhajante tāratamyena bhajanti teṣāṁ svārtham evodyamaḥ
\| ato\'nyonya-bhajane sauhṛdaṁ sneho dharmo bhavet \| tad
uktaṁ---bhajante ye yathā devān devā api tathaiva tān iti \|
go-mahiṣyādi-bhajanavat pratyupakārāpekṣa upakāre dharma-snehābhāvas
tāratamyābhāvaś ca sūcitaḥ \| upakārākāraṇe ko\'pi
upekṣā-rūpa-doṣa-darśanāt dugdhābhāve go-mahiṣyādinām upakṣaṇavad iti \|
ato yatra pratyupakārāpekṣāpy asti tatra sauhṛdaṁ na ca dharma iti \|
hīti niścayenādharmārtham eva pratīyamānaṁ bhajanaṁ sva-prayojanārtham
evety āha---tad-bhajanaṁ svārthārtham eva \| anyathokta-prakāraṇād
anya-prakāro nāstīti \| he sakhya iti sambodhanam apratāraṇāyeti \|
āvayor anyonya-bhajanenaiṣa prakāra iti bhāvaḥ \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viditābhiprāya uttaram
āha---mitha iti \| upakāra-pratyupakārāpekṣayā ye mitho bhajanti, te
svārthe dṛṣṭādṛṣṭa-svīya-phalārtha eva ekānta udyamo yeṣāṁ te hi
niścitaṁ svātmānam eva bhajanti, nānyaṁ tan-mitho-bhajanaṁ nānyathā
anyathā na syāt \| atas te svārtha-parāḥ sopādhi-prītam antaḥ kāmina
evety arthaḥ \| tatra teṣu sauhṛdaṁ prema nāsti \| dharma ity
ukttara-ślokārtha-dṛṣṭyā nirapavādo dharmaś ca na \| svātmārtham iti
pāṭhe tad ity asya viśeṣaṇam etat \|\|17\|\|

**\...**

\|\| 10.32.18 \|\|

bhajanty abhajato ye vai karuṇāḥ pitaro[^319] yathā \|

dharmo nirapavādo'tra sauhrdaṁ ca sumadhyamāḥ \|\|

**śrīdhara-svāmī (bhāvārtha-dīpikā) : ye** tv **abhajato bhajanti,** te
dvividhāḥ---**karuṇāḥ** snigdhāś ca \| tatra tu yathā-kramaṁ
dharma-kāmau bhavata ity āha---**bhajanty abhajata** iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra tu* tayos tu
\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : abhajato** dainyādinā
bālyādinā ca \| **vai** prasiddhau \| **yathā** iti dṛṣṭāntena
nirupādhi-sahaja-kāruṇyam abhipretam \| te hi śrī-bhagavatā eva, tac ca
sutarāṁ mat-kṛtātmanām \[bhā.pu. 10.10.41\][^320] ity atra tair
vyākhyātam eva \| tathāpi **karuṇāḥ pitarau** ceti dvividhā avagamyanta
eva \|

yad vā, **yathā** iti ubhayeṣām apy udāharaṇa-mātratvenoktam \|
**pitarau ca** iti ca-kāro'dhyāhāryaḥ\| **nirapavādaḥ** sampūrṇa ity
arthaḥ \| taiḥ pratyupakārādy-anapekṣayā kevalam
atyanta-kṛpālutvenaivopakārāt \| **sauhṛdaṁ** ca **nirapavādaṁ** tayoḥ
sahaja-snigdhatvāt kevala-sauhṛdoktiḥ \| putra-pālane pitror
dharmānutpatteḥ \|

yad vā, kathañcit tenāpi tayor **dharmo** draṣṭavyaḥ \| tataś ca teṣāṁ
tayoś ca sa tac ceti \| he **sumadhyamāḥ** ! he sundaryaḥ ! iti tad eva
saundaryam iti \| kiṁ vā, tad yuṣmāsu bhāty eveti bhāvaḥ \| idaṁ ca
tāsām ātma-bhajanārthaṁ cāturyam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** prasiddhau \| **yathā**
ity ubhayeṣām udāharaṇārthaṁ **pitarau** ca iti, ca-kāro'dhyāhāryaḥ \|
**nirapavādo** vipratipatti-rahita ity arthaḥ \| **sauhṛdaṁ ca**
nirapavādaṁ \| he **sumadhyamāḥ** ! iti sarva-sal-lakṣaṇopalakṣaṇatvena
tādṛśa-guṇatvaṁ yuṣmāsu bhāty eveti bhavatya eva tatra sākṣiṇya iti
bhāvaḥ \| idaṁ ca tāsām ātma-bhajanārthaṁ cāturyam \| anyat taiḥ \|

yad vā, pūrvaṁ sopādhi-bhajatām uddiṣṭayor api sauhṛda-dharmayoḥ
sāpavādatvam uktvā samprati nirupādhi-bhajatām uddiṣṭayor nirapavādatvam
āha \| tatrāpy udāharaṇī-kṛtānāṁ karuṇānāṁ pitror apy aviśeṣam
āha---**bhajanty abhajata** iti \| **karuṇeṣu sauhṛdasyāpi** spaṣṭatvāt,
**pitroḥ** putrādi-pālanasya gārhasthya-dharma-sahāyatvād
**dharmasyāpi** samānyataḥ prāpteḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**
dvitīya-praśnasyottaram---**bhajanti** ity-ādi \| **abhajato ye
bhajanti**, te **vai karuṇāḥ** kāruṇikāḥ \| **yathā pitarau** \| tayoḥ
kevalam abhajataḥ śiśūn prati vātsalyam eva \| atra **nirapavādo dharmaḥ
sauhṛdaṁ ca** \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** dvitīya-praśnasyottaram
āha---**bhajanti** iti \| **yathā** iti sarvatrānveti \| **ye
abhajato**\'pi **bhajanti** atīva-śaiśavena sāmarthyena vaiṣṇavādīn vā
abhajato\'pi janān ye bhajanti, teṣām apekṣita-dāne puṣṇanti
pratyupakārānapekṣatayā ye vaiṣṇavāḥ, yataḥ **karuṇāḥ** kṛpālavaḥ \|
yathāhaṁ tathā te\'pi tatra dṛṣṭāntaḥ, yathā pitaraḥ snehena dharmeṇāpi
bhajanto dṛśyante \| tatra suhṛdasya āvaśyakatvaṁ dharmasya
ānuṣaṅgikatvam \| tad uktaṁ manu-smṛtau---

> vṛddhau ca mātā-pitarau bhāryā sādhvī sutaḥ śiśuḥ \|
>
> apy akārya-śataṁ kṛtvā bhartavyā manur abravīt \|\|[^321]

atra **nirapavādo** vipratipatti-rahitaḥ sampūrṇo **dharma** iti \| ata
eva dharme sauhārde vā upakārasya āvaśyakatvāt \| pratiyogino
bhajana-śaṅkāyāḥ ayyabhāvāt dharmasya nirapavādatvaṁ nirdoṣatvam ity
arthaḥ \| goḥ paṅkadhāraṇavat pratyupakārānapekṣatvaṁ ca kecit
kriyamāṇam api bhajanaṁ nāṅgīkurvanti, nirapekṣatvād eva sauhārde\'pi
anuyogi-pratiyoginoḥ sāmyābhāvaḥ \| anuyoginas tu dharmopapanne
dṛṣṭatvāt \| pratiyoginas tu dharmaḥ, dharmo nāpy adharmaḥ \|
sāpekṣa-svabhāvād eveti \| he **sumadhyamāḥ** iti sambodhanam
uktārthasya viśvāsāya sva-hṛdayānusāreṇa sarvatraivam evonneyam iti
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dvitīya-praśnasyottaram
āha---**abhajato ye bhajanti** nirapekṣaṁ bhajantīty arthaḥ \| te
niḥsambandha-sasambandha-bhedād dvividhāḥ \| **karuṇā yathā, pitarau
yathā** iti \| tatra karuṇāḥ śuddha-bhaktāḥ, teṣv eva prahlādādiṣu
nirupādhi-karuṇasyodaya-darśanād iti \| dṛṣṭānta-dvaividhyāt ubhaye'pi
pratyupakārānapekṣiṇas tad-duḥkha-sukhābhyāṁ duḥkha-sukhavanto bhajanaṁ
prāṇānte'pi na tyajanti, pūrve śreṣṭhāḥ uttare avarāḥ \| atra eṣu
ubhayeṣv eva **dharmo nirapavādaḥ.** phalākāṅkṣā-rāhityād anaśvaraḥ,
**sauhṛdaṁ** prema ca **nirapavādam** \| he **sumadhyamā** iti śleṣeṇa
śobhano madhyama eva praśno yāsāṁ tāh \| vigītodāharaṇatvād ādy-antau
praśnau vigītāv ity arthaḥ \| yad vā, śobhanaṁ madhyamam uttaraṁ yās
eva, madhyamasya pratyuttarasyāsya bhavatya evodāharaṇānīty arthaḥ
\|\|18\|\|

**\...**

\|\| 10.32.19 \|\|

bhajato'pi na vai kecit bhajanty abhajataḥ kutaḥ ?

ātmārāmā hy āpta-kāmā akṛtajñā guru-druhaḥ \|\|

**śrīdhara-svāmī (bhāvārtha-dīpikā) :** tṛtīya-praśnottaraṁ
bhajato'p+īti \| ayam arthaḥ---te tu catur-vidhāḥ---eke **ātmārāmā**
aparāg-dṛśaḥ, kecid **āpta-kāmā** viṣaya-darśino'pi pūrṇa-kāmatvena
bhogecchā-rahitāḥ, anye **akṛtajñā** mūḍhāḥ, anye tu
**guru-druho**'tikaṭhināḥ \| "sa pitā yas tu poṣakaḥ" iti nyāyād
upakartā guru-tulyas tasmai druhyantīti tathā te \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tṛtīya-praśnasya*
nobhayāṁś ca bhajanty anye \[bhā.pu. 10.29.16\] ity evaṁ-rūpasya uttaraṁ
prasphoṭayati---*ayam artha* iti \| te ubhaya-bhajana-hīnāḥ \| **eke**
muruyāḥ \[**ātmārāmāḥ** *aparāg-dṛśaḥ*, munayaḥ?\] \| na parāk bahir
viṣayān paśyanti, kiṁ tv ātmānam eva kevalaṁ ye paśyanti,
te'*parāg-dṛśaḥ* jñāninaḥ \| kecit tad-viśeṣā **āptaḥ kāmo** yeṣāṁ te---

> āpūryamāṇam acala-pratiṣṭhaṁ
>
> samudram āpaḥ praviśanti yadvat \|
>
> tadvat kāmā yaṁ praviśanti sarve
>
> sa śāntim āpnoti na kāma-kāmī \|\| \[gītā 2.70\]

ity-ādi smṛter jñānināṁ kāmanodayābhāvāt \| *anye* prākṛtāḥ \|
*saṁmūḍhāḥ* atimūḍhāḥ \| *anye* tad-itare \| *atikāṭhinyaṁ* vinā gurūṇāṁ
hitāśaṁsināṁ droho na bhavatīty abhipretyāha---**guru-druhaḥ**,
*atikaṭhināḥ* \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vai** eva, naiva
**bhajanti** \| **hi** hetau niścaye ca \| na kṛtaṁ tad-bhajanaṁ jānanti
anusandadhatīty **akṛtajñā** lokādy-apekṣāvattve'pi
pratyupakāra-sāmarthye'py ajñānena tad-akaraṇān mūrkhā evety arthaḥ \|
evaṁ teṣām ajñatvena abhajanam abhipretam \| sāmarthyavanto jñātvāpi ye
**na bhajanti**, te tv atidhṛṣṭā ity āha---**guru**- iti \| evaṁ tāsāṁ
pāda-traya-kṛta-praśnasya padya-trayeṇa pratyuttaram, tāsāṁ
saṅkṣepādi-vākya-guṇa-viśeṣeṇa svasmād api māhātmya-viśeṣaṇaṁ
vismaraṇārtham \| evaṁ tāsāṁ mate śrī-bhagavato vicitra-krīḍayā
**ātmārāmatā āptakāmatā** ca na ghaṭetaiva \| guru-śabda-prayogena
gurudhruktā na ca jñeyaiva, virahārtidatvena bhajanāsiddhyā
nādya-pakṣa-dvayam api saṅgacchate \| ato'kṛtajñataiva pariśiṣyeta iti
tathā cāgre vakṣyate---akṛta-cetāḥ \[bhā.pu. 10.47.16\] ity-ādi \|
śrī-viṣṇu-purāṇe śrī-balarāmāyāne---akṛtajña-dhvajo hi saḥ \[vi.pu.
5.24.16\] iti \| ata eva tair api vyākhyātam \| akṛtajñatvaṁ
tad-vacanenaiveti carama-koṭi-gatam iti ca, tatrāpi carama-koṭitvaṁ
ghaṭetaiva \| yad vā, gurudhruk-padena *atikaṭhinā* iti tair vyākhyātam
\| tad atraiva carama-koṭi-gatatvaṁ saṅgacchata eva \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** eva, **naiva**
**bhajanti,** **hi** prasiddhau. evam **akṛtajñānām** ajñatve mābhajane
abhipretaṁ \| jñātvāpi ye na bhajanti te tv aśeṣā-doṣa-yuktā ity
āha---**guru**- iti gurūpekṣakā ity arthaḥ \| prāṇa-daṇḍocita-viprāder
iva tādṛśasyopekṣaiva **droha** iti\| atra tu padārthe tātparyaṁ nāsti,
kintu gauṇyā vṛttyā kṛtopakāropekṣakā gamyante \| tena ca teṣām
artha-dharma-sauhṛda-dayāpekṣā-rāhityaṁ vyajyata iti jñeyam \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**
tṛtīya-praśnasyottaram---**bhajato'pi** ity-ādi \| kecid bhajato'pi na
bhajanti, kiṁ punar abhajataḥ ? ke te ? ity āha---**ātmārāmā** ity-ādi
\| **ātmārāmāṇām** ananya-sphūrteḥ \| **āpta-kāmānāṁ** pūrṇatvāt \|
**akṛtajñānām** ajñatvāt \| **gurudruhāṁ** pāpādhīna-mano-vṛttitvāc
catvāra eva tathā \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tṛtīya-praśnasyottaram
āha---**bhajato'pi** iti \| kecin mahāpuruṣā bhajato'pi janān na
bhajanti, abhajatāṁ kā kathā ? te ca caturvidhāḥ \| **ātmārāmā**
anusandhāna-rahitā yata ātmany eva ramante, ato bhajanto deham api
nānusandadhate, daihikānāṁ bhajanasya kā kathā ? iti \| anye āpta-kāmāḥ,
ato'dhikasya kāmasyāvakāśābhāvād anya-bhajanaṁ nāpekṣante
sarva-kāma-pūrṇatvāt \| yathā bhuktavati puruṣe \"bhuṅkṣva\" iti
vacanasya vaiyarthyam \| ata ubhayeṣāṁ bhajane sārthasya dharmasyātrāpy
asiddhe etayor ubhayoḥ svarūpa-kathanam eva \| ato'pi ātmārāmatvam
āptakāmatvaṁ ca na sañjaghaṭīti, tayor upekṣayā vilāsasya svīkṛtatvāt \|

tṛtīya-pakṣam āha---**akṛtajñā** iti \| anya-kṛtaṁ bhajanam upakāraṁ na
jānanti, ye tu pratyupakāra-samarthā api tadīyopakāra-sāpekṣā api
pratyupakāra-kartṛtvena bhajanti, teṣām ajñānam eva hetur abhajata iti
te akṛtajñā iti \| aham akṛtajño na bhavāmi \| asyottaram agrima-śloke
vakṣyati---mayā parokṣaṁ bhajate iti \|

caturtha-pakṣam āha---ye tu sāmarthye saty api jñātvaiva na bhajanti,
te'tinirdayā ity āha---**guru-druha** iti yaḥ kaścit
svasyābhīṣṭa-sampādakaḥ, yaś ca poṣakaḥ, sa tu guruḥ pūjyaḥ, tasyaiva
druhyanti ye \| drohasya dvaividhyaṁ---jīvana-haraṇena sarvasva-haraṇena
vā \| tad dvayaṁ jātam evāsām abhiprāyeṇa \| tathā hi vipralambhe
daśamy-avasthāyāḥ sannihitatvāt jīvana-haraṇam api sambhāvitam asti \|
sarvasva-haraṇaṁ ca jātam eva gṛha-sukhasyāpahṛtatvāt \| yad vā,
sarvasvaṁ tena saha vilāsaṁ, tasyāpy apahṛtatvāt \| tena guru-droheṇa tu
duḥkhasyānivāraṇāt etādṛśaḥ te guru-druhas tv atikaṭhinā ity arthaḥ \|
dharma-sauhārdāpekṣā-śūnyatvād evopekṣā ity arthaḥ \| asyāpi
parihārasyottara-śloke vakṣyati---nāhaṁ tu sakhyaḥ \[20\] iti \|

idānīṁ pakṣa-trayasya vidyamānatvāt guru-drohaḥ pariśiṣyate, ata eva
carama-koṭi-gatim ātmānam eva \| vakṣyati ca bhramara-gītāyāṁ---vyasṛjad
akṛta-cetāḥ kiṁ tu sandheyaṁ \[bhā.pu. 10.47.16\] iti \| kiṁ ca,

> paricarati kathaṁ tat-pāda-padmaṁ nu padmā
>
> hy api bata hṛta-cetā hy uttamaḥ-śloka-jalpaiḥ \[bhā.pu. 10.47.13\]
> iti \|

**aho bata** avijñāya **pāda-padmaṁ kathaṁ śrīḥ sevate** iti ācāryair
vyākṛtam \| tathā cāgre vakṣyati kurukṣetra-yātrāyāṁ gopī-saṁsadi, apy
avadhyāyathāsmān svid akṛtajñā-viśaṅkayā \[bhā.pu. 10.82.42\] iti
śrī-mukhena svīkṛtam iti \| ata evākṛtajñatvaṁ tasminn āpadyate \|
tasyāpi parihāraṁ kariṣyati anurūpam uttaraṁ dātum alabhamāna eva
tat-sama-pratyupakārāsāmarthyāt, na pāraye'ham \[22\] iti padena svasmin
ṛṇītvaṁ tāsu paripūrṇatvam eva samarthitaṁ mukhena vadati \| eteṣāṁ
madhye ko'pi na bhavāmi doṣa-catuṣṭayābhāvaḥ kathitaḥ \| hṛdayena tu
sva-doṣam ākalpya proktaṁ---tad vaḥ pratiyātu sādhunā \[22\] iti \|

nanu pāda-krameṇa carama-koṭitvaṁ guru-droha eva bhavati \| tatra
samādhatte pāda-kramād artha-kramo balīyān \| \"agnihotraṁ juhoti,
yavāgūṁ pacati\" itivat jñeyam \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tṛtīya-praśnasyottaram
āha---**bhajato'pi** iti \| te yathottara-nyūnāś caturvidhāḥ \|
**ātmārāmā** abahir-dṛśa eke \| anye **āpta-kāmā** bahir-darśitve'pi
svata eva pūrṇa-kāmatvena na parato bhogecchavaḥ \| apare **akṛtajñāḥ**
parato bhogecchutve'pi paraiḥ kṛtam upakārādikaṁ na jānanti \| anye
**guru-druhaḥ** paraiḥ kṛtam upakārādikaṁ na manyantāṁ, pratyuta tebhyo
**guru** adhikaṁ **druhyanti,** te nirhetuka-drohiṇaḥ \|
sahetuka-droha-kaimutya-prāptatvena tad-anta-bhūtaḥ eva \| tathā
pālakatvaṁ guravaś ca te druhaś ceti guru-druho viśvasta-ghātinaś ceti
trividha-droho'py abhajanam eva \| tataś ca prathama-praśnottarasya
udāharaṇam ekam eva \| dvitīya-praśnottarasya dve \|
tṛtīya-praśnottarasya ṣaḍ ity evaṁ nava \|\|19\|\|

**\...**

\|\| 10.32.20 \|\|

nāhaṁ tu sakhyo bhajato'pi jantūn

bhajāmy amīṣām anuvṛtti-vṛttaye \|

yathādhano labdha-dhane vinaṣṭe

tac cintayānyan nibhṛto na veda \|\|

**śrīdhara-svāmī (bhāvārtha-dīpikā) :** atra carama-koṭi-gatam ātmānaṁ
matvā, akṣi-saṁkocaiḥ parasparaṁ gūḍha-smita-mukhīs tā dṛṣṭvā
āha---**nāhaṁ tv** iti \| he **sakhyaḥ** ! ahaṁ teṣāṁ madhye na ko'pi,
kiṁ tu parama-kāruṇikaḥ parama-suhṛc ca \| katham ? **amīṣāṁ bhajatām
anuvṛtti-vṛttaye** nirantara-dhyāna-pravṛtty-arthaṁ **tān na bhajāmi**
\| etat sa-dṛṣṭāntam āha---**yathā** iti \| **tasya** dhanasyaiva
**cintayā nibhṛtaḥ** pūrṇaḥ, vyāpta iti yāvat \| **anyat** kṣut-pipāsādy
**api na veda** \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra caturṣu
*carama-koṭi-gatam* antya-kakṣā-praviṣṭam \| *ātmānaṁ* śrī-kṛṣṇam \|
*matvā* jñātvā \| *akṣi-saṅkocaiḥ* īṣan-netra-cālanaiḥ \|
paraspara-*gūḍha-smita-mukhīḥ* anyonya-gupteṣad-dhasāsya-smitāḥ \| *tāḥ*
gopīḥ *dṛṣṭvā* śrī-kṛṣṇo vakti---**nāhaṁ tv** iti \| *teṣāṁ* caturṇāṁ
*na ko'pi* anyatamo'pi, na \| *kintu* api tu \|
*parama-kāruṇikatvādikaṁ* śaṅkate---*katham* iti \| ***tān*** bhajataḥ
\| *etat* vṛttam \| **adhano** daridraḥ \| mama sakṛt sambhūya punar
antardhānaṁ svasmin prīty-atiśayārthaṁ---

sakṛd yad darśitaṁ rūpam etat kāmāya te'nagha \|

mat-kāmaḥ śanakaiḥ sādhuḥ sarvān muñcati hṛc-chayān \|\| \[bhā.pu.
1.6.23\]

iti nāradaṁ prati mad-ukteḥ \| bhakta-saṁsṛti-vināśārtham eva mama
līleti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : nāhaṁ tv** ity-ādi \|
ahaṁ tu ātmārāmādīnāṁ madhyenaiko'pi bhavatībhiḥ kim anyonyaṁ sa-smitam
īkṣyate ? tarhi katham asmān na bhajasīty āha---**anuvṛtti-vṛttaye
yathādhana** ity-ādi \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tu**-śabdo bhinnopakrame \|
ātmārāmādi-cāturvidhya-rahito'py **ahaṁ na bhajāmi** \| **nañaḥ**
sarvādau prayogaḥ sva-vākyenaiva svasya yantraṇāpattyā parama-vaiyagryāt
\| he **sakhyaḥ** ! iti ātmārāmatvādi-rāhityam eva sādhitam \| anyathā
sakhyāsambhavaḥ \| **jantūn** ity-ādi vicāra-viśeṣa-rāhityam abhipretam
\| anyathā svata eva **anuvṛtti**-siddhiḥ \|

nanv asmākaṁ tvayy **anuvṛtti-vṛttiḥ** sadā anuvartata eva ? iti cet,
satyam \| viśeṣeṇa tat-sampatty-artham iti sa-dṛṣṭāntam āha---**yathā**
iti \| **vi**śeṣato **naṣṭa** iti punaḥ prāpti-sambhāvanā nirastā \| ata
eva **ni**tarāṁ **bhṛto** vyāptaḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tāsāṁ mate
tad-ādibhiḥ saha vicitra-krīḍayā ramamāṇasya tasya ātmārāmatvādi-dvayaṁ
na ghaṭata eva \| virahārti-pradatvena, na ca pūrvokte
sāpekṣa-nirapekṣa-bhajane tādṛśottarādi-cāturyeṇa vijñatābhivyakteḥ na
kṛtvā cākṛtajñatvaṁ, tato gurudhruktvaṁ nirviśeṣaṁ kāṭhinyam eva
paryavasitam ity abhipretya vyākhyātam *akṣi-nikocair* iti \| athavā
kāṭhinyāpādanārtha evāyaṁ praśnodyama iti vyākhyeyam \| athābhajane'pi
mama sarvebhyo bhajana-kṛdbhyaḥ uttama-bhajanatvaṁ kim uta bhajana ity
āha---**na** iti \| **tu**-śabdo bhinnopakrame \|
ātmārāmādi-cāturvidhya-rahito'py **ahaṁ bhajato'pi janān na bhajāmi** \|

nāhaṁ vasāmi vaikuṇṭhe yogināṁ hṛdaye na ca \|

mad-bhaktā yatra gāyanti tatra tiṣṭhāmi nārada \|\|

ity-ādi mad-uktibhis tan-nikaṭe sthitam api svaṁ tebhyo na darśayāmīty
arthaḥ \| **nañaḥ** sarvādau prayogaḥ sva-vākyenaiva svasya
yantraṇāpattyā parama-vaiyagryāt \| he **sakhyaḥ** ! iti
ātmārāmatvādi-rāhityam eva sādhitam \| **jantūn** ity aviśeṣāt
sarvatraivedṛśo mama vyavahāro na tu bhavatīṣv eveti nātmani
mamaudāsīnyaṁ śaṅkanīyam iti bhāvaḥ \|

kathaṁ na bhajasi ? tatrāha---**amīṣām** iti \| **anuvṛttīnāṁ**
nirantara-dhyānānāṁ **vṛttir** yasmāt, tasmai santata-prema-prakarṣāyety
arthaḥ \|

nanv asmākaṁ tvayy **anuvṛtti-vṛttiḥ** sadā vartate eva iti cet, satyam
\| tathāpi vaiśiṣṭyārtham iti sa-dṛṣṭāntam āha---**yathā** iti \|
**vi**śeṣato **naṣṭe** hārite iti vaiyagrya-viśeṣo darśitaḥ \| ata eva
**tac-cintayā** **ni**tarāṁ **bhṛto** vyāptaḥ \| tad evaṁ rūpa-guṇādinā
sarva-vaśitvāt sarvārtha-pūrṇatvena prema-mātra-sāpekṣatvena ca
pratyupakārānapekṣatayā sāmye'pi karuṇa-pitṝn apy atikramya svasya
hitaiṣitvaṁ darśitaṁ,
svādeya-sva-vaśīkāra-sarva-puruṣārtha-śiromaṇi-sva-prema-dānāt\| tathā
priya-prema-rasāsvādādhikyaṁ ca bodhitam, santata-tad-vardhana-lālasāt,
tad-arthaṁ tad-viraha-duḥkha-sahanāc ceti jñeyam \|\|20\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 70-71) :**
laukika-śuddha-prīti-nidarśanenāpi svayaṁ tathaiva draḍhayati---mithaḥ
\[17-18\] iti \| tato'pi sva-prīter vaiśiṣṭyam āha---**nāhaṁ tv** iti \|
bhajanty abhajata \[19\] ity atra na karuṇādīnāṁ
dayanīyādi-kartṛka-prīty-āsvādāpekṣā \| tathā dayanīyādīnāṁ
karuṇādi-viṣayā yā prītiḥ, sā karuṇādi-bhajana-jīvanā syād ity āyāti \|
atra tu śrī-kṛṣṇasya sva-bhakteṣu sva-premātiśayodaye prayatnaḥ \|
tad-udaye ca sati tad-āsvādād bhakta-viṣayaka-prema-camatkāro'tiśayena
syād iti tad-bhaktānāṁ ca tat-kṛtaudāsīnye'pi premnor eva vṛddhiḥ syād
iti vaiśiṣṭyam āgatam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** karuṇā-viśeṣam eva dṛṣṭāntayati \|
tatra tasmin sākūta-paryavasānam āśaṅkya mitho'kṣīṇi kuñcatīḥ praty
āha---**nāham** iti \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kintu ukteṣu dharmiṣu
abhajantaṁ māṁ bhavatyo bhajantīti svāsāṁ kāruṇikatvam \| mama
cākṛtajñatā mā śaṅkanīyety āha---**nāhaṁ tv** ity-ādi \| **ahaṁ tu**
ahaṁ punar yadyapy ātmārāma āpta-kāmaś ca, tathāpi na tad-ubhayatvena
nāpy akṛtajñāditvena \| **he sakhyaḥ** ! **bhajato'pi jantūn**
prāṇi-mātram api bhajāmi, kintu **amīṣāṁ** jantūnām
**anuvṛtti-vṛttaye**'nugati-sātatyāya **bhajata** eva yadi **bhajāmi**,
tadā pūrṇatvābhimānena punar anuvṛttiṁ na kariṣyantīti \|

nanv abhajane yadi te virajyeran, tadā kiṁ syāt ? naivam ity
āha---**yathā** ity-ādi \| ahaṁ tu sarveṣāṁ dhanam \| dhanaṁ prati ko'pi
na virajyati \| ity atra vyatireke dṛṣṭāntaḥ---**yathādhanaḥ** kenāpy
upāyena **labdhasya dhanasya** punar vigame, **tac-cintayānyan
nibhṛtaṁ** nipuṇaṁ **na veda** na jānāti \| ataḥ
sādhūktam---**anuvṛtti-vṛttaya** iti \|

kintu etat sāmānya-jantu-param, na tu bhavad-vidha-param \| yato
bhavatyaḥ **sakhyaḥ** \| sakhyur mama sakhītve mad-dharmiṇyaḥ \|\|20\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ sva-doṣān
sva-mukhenodbhāvyānyatra sañcārayantam ālakṣya smitenaivānyonyaṁ
vyañjayantīḥ dṛṣṭvā, tat pariharann āha---**nāham** iti \|
**tu**-śabdenaitac caturvidhebhyo vyatirekaḥ pradarśyate \| **ahaṁ tu**
caturvidheṣu teṣu ramaṇa-pratikūleṣu madhye na kaścana, kintv atīti
kṛpāluṁ \|

na ca nāpīśvaratvaṁ śaṅkanīyam ity āha---he **sakhyaḥ** ! iti \|
samāna-śīla-vyasaneṣu sakhyam[^322] \[pañcatantra 1.305\] ity-uktatvāt,
ekārthābhiḥ viveśāc ceti \| ātmārāmo'py arīramat \[bhā.pu. 10.29.42\]
ity-ādinātmārāmatā upekṣitā, sākṣāt manmatha-manmathaḥ \[bhā.pu.
10.32.2\] ity anena kāmasyāpi moha-janakatvaṁ dārḍhya-ramaṇārtham eva \|
anyathā kāma-pāratantrye carama-dhātu-pātena vivaśatvopapatter iti \|
ata evākṛtajñatvaṁ nāsti \| ye tyakta-loka-dharmāś ca mad-arthe tān
bibharmy ahaṁ \[bhā.pu. 10.46.4\] ity ukteś ca sarvajñatvam uktam \|

guru-droho'pi mayi na śaṅkanīya iti \| virahe vyabhicāri-bhāvānāṁ
duḥkhavat pratīyamānatve'pi na duḥkhaṁ, pariṇāme rasa-poṣakatvāt \| tad
uktaṁ---śṛṅgāro vipralambhaṁ hi na vinā puṣṭim aśnute iti \| mayi
kaścana doṣo na śaṅkanīya iti bhāvāḥ \|

tarhi katham antardhānena sthitam ? iti cet, tatrāha---yam āśrityaiva
rītiḥ, tām āha---**ahaṁ tu bhajato'pi jantūn** viśeṣābhāvaḥ sūcitaḥ
prāṇino **na bhajāmi** \| parokṣaṁ bhajann api teṣu kadācit aparokṣaṁ
bhajanaṁ na prakāśayāmi \| anye tūpakāra-pratyupakāra-rūpeṇānyonyaṁ
bhajanto dṛśyante \| ahaṁ tu tādṛśo na bhavāmi, kiṁ tu vilakṣaṇa iti
**tu**-śabdasyārthaḥ \|

nanu tarhi kim ity evaṁ kriyate ? iti cet, tatra hetum āha---**amīṣām**
iti \| **amīṣāṁ** bhajatām **anuvṛttaye** nirantara-dhyānārtham eva \|
mama tu sarva-suhṛttvāt ayaṁ vyavahāraḥ \| sarveṣv eka-rūpa eva
dṛṣṭa-phalaś ca kevalaṁ yuṣmāsv evety api na śaṅkanīyam ity arthaḥ \|

dṛṣṭa-pratyayam arthaṁ dṛṣṭāntena spaṣṭayati---**yathādhana** iti \|
yathā pūrvam eva **adhano** nirdhanaḥ paścāl **labdhe dhane vinaṣṭe**
hārite sati, **tac-cintayā nibhṛtaḥ** nitarāṁ bhṛtaḥ vyāpṛtaḥ
nimagna-cittaḥ san **anyat** kṣut-pipāsādikam api **na veda** \| iyaṁ tu
loka-prasiddhiḥ \| yathā nāradāya sakṛd darśayitvā mayā punar
antarhitaṁ, tadā tasya nirantaram anuvṛttir eva jātā, tathā bhavatīnām
api mamāntardhāne tādṛśy evānuvṛttir ity arthaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra
prathama-dvitīya-praśnottarodāharaṇeṣu tvaṁ na vartase \|
tṛtīya-praśnottarodāharaṇeṣu madhye katamaḥ ? iti cet, śṛṇuta bho !
man-mukhenaiva mat-parājayaṁ śuśrūṣavo mithaḥ
smita-vilasita-kaṭākṣa-naṭana-cātūrī-dhurīṇāḥ **sakhyaḥ** ! śṛṇuta\|
nārāyaṇatvenātmārāmaḥ pūrṇa-kāmaś ca bhavann api nanda-putratvād
anātmārāmo'pūrṇa-kāmaś ca gopa-bālakatvenānādhīta-nīti-śāstratvād
akṛtajño bhavann api nārāyaṇatvenaiva sārvajñyāt kṛtajñaś ca \|
sa-vilāsādibhir muhuḥ praṇītānām api yuṣmākaṁ sakṛn-mātra-tyāgena drohād
guru-dhrug api bhavan, punaḥ sva-darśanānanda-dānān na guru-dhruk ca \|
tarhi niścayena ko bhavati bhavān ? iti cet, tatrāha---**nāhaṁ tu** iti
\|

**tur** bhinnopakrame \| **jantūn** jīva-mātrāṇi **bhajato**'py **ahaṁ
na bhajāmi** \|

tarhi pūrvataḥ ko bhedaḥ ? tatrāha---**amīṣāṁ** bhajatām **anuvṛttir**
mad-bhajanaṁ tasyā **vṛttaye** jīvikāyai \| he abalāḥ ! mad-abhiprāyaṁ
jñātum asamarthāḥ ! hanta hanta yam evodyamaṁ karomi, sa eva
viphalībhavati \| tasmān mayy aparādhiny anugraha-leśo'pi kṛṣṇasya nāsti
dhiṅ mām iti pratikṣaṇaṁ nirveda-dainyādi-vṛddhyā
kāma-krodhādy-anupagamair bhaktiḥ pradīptībhavaty ajāta-premṇāṁ
jāta-premṇāṁ tu **anuvṛttiḥ** mad-āsaktiḥ, tasyā jīvikārthaṁ **na
bhajāmi**, dārśanaṁ dattvāpy antardadhāmi \| tata eva **anuvṛttiḥ**
āsaktiḥ pravṛddhībhavati \|

tatra jāta-premasv eva dṛṣṭāntaḥ---**yathā** iti \| **tasya**
dhanasyaiva **cintayā nibhṛtaḥ** pūrṇo vyāpta iti yāvat \| **anyat**
kṣut-pipāsādy api **na veda** \| ato māṁ bhajatāṁ mad-anuvṛttir eva
vāñchitā, taṣyā ādhikyena sampādanād ahaṁ tān prakaṭam abhajann apy
aprakaṭam adhikam eva bhajāmīty aham api vastutaḥ karuṇa eva \|

dvitīya-praśnasyodāharaṇībhūto yathā bhavatya ity ato mama
sva-darśana-dānādāne eva bhajanābhajane na vyākhyeye, ye yathā māṁ
prapadyante tāṁs tathaiva bhajāmy ahaṁ \[gītā 4.11\] iti
vastu-pratijñāyā anyathā-bhāvānarhād iti bhāvāh \|\|20\|\|

**\...**

\|\| 10.32.21 \|\|

evaṁ mad-arthojjhita-loka-veda-

svānāṁ hi vo mayy anuvṛttaye'balāḥ \|

mayā parokṣaṁ bhajatā tirohitaṁ

māsūyituṁ mārhatha tat priyaṁ priyāḥ \|\|

**śrīdhara-svāmī (bhāvārtha-dīpikā) : evaṁ
mad-arthojjhita-loka-veda-svānāṁ** mad-arthe ujjhito loko
yuktāyuktāpratīkṣaṇāt, vedaś ca dharmādharmāpratīkṣaṇāt, svā jñātayaś ca
sneha-tyāgāt yābhis tāsāṁ **vo** yuṣmākaṁ **parokṣam** adarśanaṁ yathā
bhavati, tathā **bhajatā** yuṣmat-premālāpān śṛṇvataiva **tirohitam**
antardhānena sthitam \| **tat** tasmāt he **abalāḥ** ! he priyāḥ, **mā**
mām[^323] **asūyituṁ** doṣāropeṇa draṣṭuṁ yūyaṁ **mārhatha** na yogyāḥ
stha \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yuktāyuktāpratīkṣaṇaṁ*
sadācaraṇa-lokāpavāda-bhīti-tyāga-rūpam \| *dharmādharma-pratīkṣaṇaṁ*
nija-pati-tyāgaupapatya-sevana-rūpam \| *śṛṇvatā* ity
upalakṣaṇam---*premālāpaṁ śṛṇvatā*, guṇa-gāthāṁ gāyatā, bhāva-viśeṣaṁ
smaratā kevalam *antardhānena* atraiva *sthitam* \| viśvāsābhāvaś cet
praṣṭavyaṁ yamunādibhyaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tathāpi tāṣāṁ
mukha-prasādam anālokya punar vadati---kim etena mayāparāddham eva \|
tasmād ayam aparādhaḥ kṣamyatām ity āha---**mayā** ity-ādi \| **parokṣaṁ
bhajatā** manasā bhavatībhir eva bhajatā **tirohitaṁ mā sūyituṁ
mārhata**, mām āsūyituṁ mārhata \| kutaḥ ? **priyaś** cet
priyasyāparādhaḥ **priyābhir** eva kṣamyate \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : evam** ity asya
**anuvṛttaye** ity anenānvayaḥ \| he **abalāḥ !** iti \| tatra svataḥ
śakty-abhāvaṁ sūcayati \| **priyaṁ priyā** ity anyo'nya-priyatvena mama
virahādy-aparādho na grāhya iti bhāvaḥ \| anyat tair vyākhyātam \|

yad vā, **evam** ity asya **mayā** ity anenānvayaḥ \|
tādṛśa-cintā-nibhṛtena **mayā** ity arthaḥ \| tatra
hetuḥ---**mad-artha**- iti \| ataḥ **parokṣam** api **bhajatā** eva
premālāpaṁ śṛṇvatā guṇa-gāthāṁ gāyatā, bhāva-viśeṣaṁ ca yuṣmākaṁ smaratā
kevalam antardhāna-mātreṇa atraiva sthitam ity arthaḥ \|

athavā, anuvṛtti-vṛttaye \[20\] ity uktam \| sā ca kīdṛśy anuvṛttiḥ ?
tāṁ dṛṣṭāntenāha---**yathā** iti \| ato'sya pūrveṇaiva sambandhaḥ---he
sakhyaḥ ! ity anena idaṁ ca yuṣmān adhikṛtya nocyate, sahaja-sakhyād iti
dhvanitam evābhivyañjayati---**evam** iti \|

evaṁ mad-arthojjhita-loka-veda-

svānāṁ hi vo mayy anuvṛttaye'balāḥ \|

mayā parokṣaṁ bhajatā tirohitaṁ

māsūyituṁ mārhatha tat priyaṁ priyāḥ \|\|

**hi** api \| yuṣmākam api **mayy anuvṛttaye** \| **evaṁ** yuṣmān na
bhajāmi kim ? kākvā, api tu naiva \| tatra hetuḥ---**mad-artha-** iti \|
yad vā, yuṣmākam api **mayy anuvṛttaye**, kim api tu naiva \| kutaḥ ?
**evaṁ** tādṛśa-cintā-nibhṛtatayā **mad-artham** eva nānyat kiñcid
uddiśya **ujjhitā** upekṣitā **lokāś** caturdaśa-bhuvanāni
śrī-vaikuṇṭhādayaś ca \| ato **vedāś** ca tad-bodhita-karmānādarāt \|
ata eva **svaś** ca pati-putrādayo yābhiḥ, tāsāṁ svata evam api
nirantara-viśuddha-paramānuvṛtti-vṛtter ity arthaḥ \| evaṁ mumukṣubhyo
muktebhyaś ca bhaktebhyo'py āsāṁ viśeṣo darśitaḥ \| aṣṭaṁ
tad-apekṣāsambhavāt tādṛśa-bhāvābhāvāc ca \|

nanu tarhi kim-artham adhur yatantīr hatam ? tatrāha---mayeti \|
parokṣam ajateti kutrāpi na mayā gatam āsīt, kintu yuṣmad-antike-traiva
vartamānena parokṣaṁ mad-agocara-dhiyā, yuṣmābhiḥ priyamāṇaṁ
vicitra-premālāpādikaṁ bhajatā \| tum-arthe śatṛṅ śrotum ity arthaḥ \|
evaṁ kitava yoṣitaḥ kas tyajet \[bhā.pu. 10.31.16\] ity-ādikaṁ parihṛtam
\|

yad vā, akāra-praśleṣeṇa aparokṣaṁ sākṣād eva bhajatā tirohitaṁ
yuṣmad-adṛśya-mātreṇa sthitam ity arthaḥ\| tathāpi
priya-jana-duḥkha-hetutvena doṣaḥ syād eveti cet tarhi kṣantavyam ity
āśayenāha---priyaṁ priyā iti \|

yad vā, nanu tad api kim-artham ? tatrāha---priyaṁ priyā iti \|
priyābhiḥ saha priyasya tad ayuktam eveti bhāvaḥ \|

yad vā, tat parokṣa-bhajanaṁ priyaṁ yasya taṁ māṁ
sahaja-mat-kautuka-rasenety arthaḥ \| abo batedaṁ sādhu kautukaṁ yat
priya-jana-prāṇaiḥ saha krīḍanam iti cet tatrāha---priyā iti \| premṇā
tad api prīti-viśeṣāyaiva syād ity arthaḥ \|

yad vā, tat tathāpi mā-śabda-dvayaṁ niṣedhe prakṛty-arthaṁ gamayati
arhatety arthaḥ \| kutaḥ? priyaṁ priyāḥ priyasya priyāsu tathā kartum
ayuktatvād ity arthaḥ \| etac cānunayana-cāturyam \| anyat tatra tatra
samānam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adyaiva ca bhavatīnāṁ nikaṭa
eva sthitavān asmīty āha \| **evaṁ** duhyantyo'bhiyayuḥ kāścit \[bhā.pu.
10.29.5\] ity-ādi-prakāreṇa, **mad-artha-** ity-ādi he **abalāḥ !** iti
tat-tat-parityāge duṣkaratvaṁ sūcayati \| **māsūyitum** ity atra
hetu-viśeṣam apy āha---**priyaṁ priyāḥ** iti \| **hi** nirdhāraṇe \|

yad vā, **evaṁ** yathādhanaḥ \[20\] ity-ādi-prakāreṇa **vo** yuṣmākaṁ
**mayy anuvṛtti-vṛttaye** eva **mayā tirohitam** \| padāni vyaktam etāni
nanda-sūnor mahātmana \[bhā.pu. 10.30.25\]
ity-ādi-bhavad-vākyānusāreṇāgrataḥ pārśvataḥ sthitvaiva
bhavad-dṛṣṭi-mātrā-gocarī-babhūva ity arthaḥ \|

kiṁ kurvatā ? **parokṣaṁ bhajatā** premālāpādikam anumodamānena \|
tathānugrahe hetuḥ---**mad-artha**- iti \| yad vā, anyat taiḥ \|
**mā**-dvayaṁ niṣedhe, tathāpi **priyaṁ** mal-lakṣaṇaṁ **māsūyituṁ
mārhatha,** api tu mayā datta-duḥkhā yūyam **arhartha** evety arthaḥ \|
kutaḥ ? **priyaṁ priyāḥ** \| priyasya tathā kartum ayuktatvād ity arthaḥ
\| etac cānunaya-cāturyam \|\|21\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 385) :** eṣa ca
\[parityāgajerṣyā-hetuka-mānaḥ\] stuty-ādibhiḥ śāmyati\| yathaiva tās
tuṣṭāva---**evam** iti dvābhyām iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathāpi yad evaṁ mayā kṛtam,
tatra māsūyā karaṇīyety āha---**evam** ity-ādi \| he **abalāḥ !** rāmāḥ
! **aba** avaraṁ vāmyaṁ **lānti** iti tathā, **mā** mām **asūyituṁ**
**mārhatha** mā kṣamāḥ sthaḥ \|

nanu bhajantīr asmān vihāya gatavān, kathaṁ māsūyitavyaḥ ? ity
āha---**mayā** iti\| **parokṣaṁ bhajatā** eva **mayā tirohitam** \|
tirobhūyāpi mayā vo bhajanaṁ kṛtam ity arthaḥ \| sākṣād bhajanāt
parokṣa-bhajanam eva prema-gamakam \| yato bhavatyaḥ **priyāḥ**, na tu
jantavaḥ \| ahaṁ **priyaḥ**, na tv ātmārāmādiḥ \| ity āha---**priyaṁ
priyāḥ** \|

nanu, tarhi tirohitam eva katham ? tatrāha---**vo** yuṣmākam
**anuvṛtti-vṛttaye**, anuvṛtter vṛtty-artham \| bhavatīnāṁ
mad-aṅga-saṅgotsavena pūrṇaṁ-manyānāṁ punar-utkaṇṭhāṁ vardhayitum \|

nanu tadā **tirohitam** eveti satyam, **bhajatā** iti yad uktaṁ, tatra
kiṁ-pramāṇam ? iti cet, mat-svabhāva eva pramāṇam \| yato'haṁ kṛtajña
eveti sva-kṛtajñatvaṁ tāsāṁ viśeṣaṇa-dvāraiva
prakaṭayati---**mad-artha-** ity-ādi \| **evaṁ**-prakāreṇa
**mad-arthaṁ** man-nimittam **ujjhitāni loka-veda-svāni** yābhiḥ, tāsāṁ
**vo**'bhajane mamākṛtajñatā syād iti sva-doṣa-parihārārthaṁ
**parokṣa**-bhajanam eva kṛtam \| tac ca sandarśana-rūpaṁ kadācid
vījanādiṣu bhavatībhis tu na dṛśya iti **parokṣaṁ bhajatā** iti padayor
dhvaniḥ \| ataḥ samyag uktaṁ **māsūyitum** ity-ādi \|\|21\|\|

---------------------------------------------------------------------------------------------------------------------

evaṁ mad-arthojjhita-loka-veda-

svānāṁ hi vo mayy anuvṛttaye'balāḥ \|

mayā parokṣaṁ bhajatā tirohitaṁ

māsūyituṁ mārhatha tat priyaṁ priyāḥ \|\|

**nārāyaṇa-bhaṭṭaḥ (śrī-rasikāhlādinī) :** evaṁ sarvatra svasyābhajane
hetum uktvā prastute bhajana-viśeṣam āha---**evam** iti \| **evam**
anena prakāreṇa śuśrūṣantyaḥ patīn kācid \[bhā.pu. 10.29.6\] ity-ādinā
**mad-arthe** mat-kāmanayānayā **ujjhitāḥ lokā** karmopārjitā
svargādi-brahma-lokāntā gṛhīta-citta-dharmānādarāt **vedaś** ca
vidhi-niṣedhānādarāt **sva**-pati-putrādayaḥ sneha-parityāgāt \| ete
tyaktāḥ yābhiḥ, tāsāṁ **vo** yuṣmākam api **anuvṛttaye**
nirantara-dhyānārthaṁ **parokṣaṁ bhajatā** \| rātrau striyaḥ kathaṁ
tyaktavyāḥ ? iti manasi nidhāya nirantara-dhyānārtham aparokṣaṁ bhajanaṁ
rātrau rakṣārthaṁ parokṣaṁ bhajanam \| etad ubhayaṁ kurvatā
**tirohitaṁ** netrāgocareṇa sthitam \|

pratyabhijñā-bodhakam āha---kitava yoṣitaḥ kas tyajen niśi \[bhā.pu.
10.31.16\] ity-ādi premālāpān śṛṇvan---atra prasūnāvacayaḥ priyārthe
preyasā kṛtaḥ \[bhā.pu. 10.30.33\] iti pratyabhijñā \| darśayatā agrataḥ
pārśvataḥ pṛṣṭhataś cādṛśyena **bhajatā** bhavatīnāṁ prāṇa-rakṣāṁ
kurvatā **tirohitam** \|

yad vā, **aparokṣaṁ bhajatā** sarvato rātrau rakṣatā **tirohitam** \|

yad vā, **parokṣaṁ bhajatā** kaṇṭaka-śarkarādīn apasārayatā
mārga-saṁskāraṁ kurvatā **atirohitam**, na tīryak-sthitam, kiṁ tu agrata
eva sthitam \| bhajato bhajanty eke \[19\] iti yat pṛṣṭaṁ tasyottaraṁ
dattam iti bhavatīnām aparokṣaṁ bhajanaṁ, mama tu parokṣaṁ bhajanam ity
etāvān bhedaḥ \| he **abalāḥ** ! iti sambodhanena tat jñāpyate, na hy
anyeṣām iva bhavatīnāṁ bhajanaṁ kiṁ tv alaukikam eva sidhyatīti \|
anenābhajana-pakṣau vallavī-manasi niradhārito'pi nirastaḥ \| anyathā
asūyāpi sambhavet \| tat tasmād akṛtajñatvādi-doṣāropaṇe **mā mām
asūyitum arhatha** \|

kīdṛśaṁ mām ? **priyaṁ** prīti-viṣayaṁ yūyaṁ mat-**priyāḥ** duṣṭe'pi
priye svasyāsūyā-viṣayatvam anaupāyikaṁ tyaktum aśakyatvāt iti
prīti-viṣaye'kṛtajñatvādi-doṣa-sphuraṇam asambhāvitam \| pratyuta
akṛtajñatva-guṇa-sambhāvanam ucitam \| akṛtam akṛtrimaṁ bhāvaṁ jānātīti
akṛtajñaḥ tasya bhāvo'kṛtajñatvaṁ svābhāvika-manobhāvajñatvam ity arthaḥ
\| anyathā doṣa-sphūrtau audāsīnya-sāmānādhikaraṇyaṁ syād iti \|

nanu, parokṣaṁ bhajane svabhajana-sādṛśyaṁ na bhavati, duḥkha-hetutvāt
sphūrteḥ ? iti cet, tarhi **priyaṁ mā** mām **asūyituṁ mārhatha**
sāṅgasyāpi mayi doṣam udbhāvayituṁ mārhatha, doṣam udbhāvya sa-doṣasya
mama bhajane bhavatīnām api sa-doṣatvaṁ prasiddhir bhaviṣyatīti \|
kṣantavyam eveti sānunayoktyā vaiṣamyam abhivyañjitam \| **priyaṁ
priyā** ity anena doṣam udbhāvayantyo'pi bhavantyo mayā tyaktum aśakyāḥ
\| tathā priye tyaktum aśakye mayi tayā kartum aśakye mayi tayā kartuṁ
priyāṇām asāmpratam iti bhāvaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, jantūn sva-bhaktān
ajāta-prema-jāta-premaś ca yad evaṁ bhajasi, tat samyak karoṣi \| kintv
asmāsv api tathaiva tvad-vyavaharaṇād vayam api jantu-madhya eva gaṇyā
abhūmeti tāsāṁ sānuśayaṁ vākyam āśaṅkya bho
mat-prāṇa-parārdha-priya-pada-payoja-pāṁśu-paramāṇavaḥ sakhyo yuṣmāsu
yad anya-sādhāraṇyenādy vyavahṛtaṁ tad etan me daurātmyaṁ kṣamdhvam ity
āha evam iti \|

yad vā, yathā tathaivaivam ity amaroktas tadvad ity arthaḥ \| tataś ca
mad-arthe ujjhito lokaḥ \| yuktāyuktāpratīkṣaṇāt \| vedaś ca
dharmādharmāpratīkṣaṇāt \| svāny ātmātmīya-dhana-jñātayaś ca,
sneha-tyāgāt yābhis tāsām api vas tadvad anuvṛttaye ukta-lakṣaṇānām
anyeṣāṁ bhaktānām ivānuvṛtti-buddhyai parokṣam adarśanaṁ yathā syāt
tathā bhajatāṁ yuṣmat-premālāpān śṛṇvatā tirohitam iti kākus tasmād
atīvānaucityaṁ kṛtam ity arthaḥ \| na hi prācīnā arvācīnā bhāvino vā
bhaktā evaṁ sambhaveyur na hy etāvatā apy anuvṛtter aparāvṛddhir asti \|
na hi paramāṇu-parama-mahator hrāsa-vṛddhī kenāpy āśāsyate \| tasmād
anya-premi-bhaktān prati
yuṣmat-prema-vaipralambhika-pratāpa-mahotkarṣa-jijñāpayiṣā-mayī mameyam
asamīkṣya-kāritā kṣamyatām iti bhāvaḥ \| yasmād evaṁ tasmān mā māṁ prati
asūyituṁ doṣāropena draṣṭuṁ nārhatha \| tatra priyam iti priyā iti ca
hetuḥ \| priyasya doṣaṁ priyāḥ khalu na manasy ānayantīty arthaḥ
\|\|21\|\|

**\...**

\|\| 10.32.22 \|\|

na pāraye'haṁ niravadya-saṁyujāṁ

sva-sādhu-kṛtyaṁ vibudhāyuṣāpi vaḥ \|

yā mābhajan durjara-geha-śṛṅkhalāḥ

saṁvṛścya tad vaḥ pratiyātu sādhunā \|\|

**śrīdhara-svāmī (bhāvārtha-dīpikā) :** āstām idam, paramarthaṁ tu
śṛṇutety āha---neti \| **niravadyā** saṁyak **saṁyogo** yāsāṁ, tāsāṁ
**vo** **vibudhānām**[^324] **āyuṣāpi** cira-kāle'pi **svīyaṁ sādhu
kṛtyaṁ** pratyupakāraṁ kartuṁ **na pāraye** na śaknomi \|
kathaṁ-bhūtānām ? **yā** bhavatyo **durjarā** ajarā yā
**geha-śṛṅkhalāḥ**, tāḥ **saṁvṛścya** niḥśeṣaṁ chittvā **mā** mām
**abhajan**, tāsām \| mac-cittaṁ tu bahuṣu prema-yuktatayānaika-niṣṭham
\| tasmād **vo** yuṣmākam eva **sādhunā** sādhu-kṛtyena tat
yuṣmat-sādhu-kṛtyaṁ **pratiyātu**, pratikṛtaṁ bhavatu \|
yuṣmac-chauśīlyenaiva mamānṛṇyam, na tu mat-kṛta-pratyupakāreṇety arthaḥ
\|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *āstāṁ* sthīyatām \|
*idaṁ* vṛttam \| *paramārthaṁ* satya-bhūtam \| *naikaniṣṭam* ekasya
bahuṣu sthānāsambhavād ity arthaḥ \| *ity artha* iti---ittham atīva
duṣka-prema-rūpa-draviṇa-dātṛtvenottamarṇānāṁ bhavatīnāṁ
tat-pratīkārāsamarthasya mamādharmyam eva sthāsyatīti tātparyam \|
vigato budho gaṇanābhijño yasmāt, tena svabhāva-nityenāpy āyuṣeti vā
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tato'ham ṛṇīty
āha---na pāraye'ham ity-ādi \| **vibudhāyuṣāpi** devāyur-māna-kālenāpi
\|\|22\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.138\] evam āsāṁ
śrī-bhagavad-viṣaya-bhāva-viśeṣeṇa mahā-māhātmyam uktam \| adhunā
śrī-bhagavata eva tad-viṣayaka-bhāva-viśeṣeṇa paramāścaryataraṁ
māhātmyaṁ svayaṁ tenaiva sākṣāc chrī-mukhenoktaṁ navabhiḥ \| tatra
rāsa-krīḍāyām antardhānānantaraṁ tāsāṁ mahārti-rodanād āvirbhūte sukham
upaviṣṭe tasmin prahṛṣṭānāṁ[^325] tāsāṁ praśna-trayasya pratyuttarānte
sākṣāt sa eva tāḥ praty āha---**na pāraye\'ham** \[bhā.pu. 10.32.22\]
iti \|

**niravadyā** sarva-nairapekṣyeṇa kāpaṭyādi-doṣa-sparśa-rāhityena ca \|
ata eva nirmala-prema-viśeṣeṇa ca nirdoṣā **saṁyuk** saṁyogaḥ samyaṅ
mad-viṣayaka-cittaikāgratā-lakṣaṇaḥ saṅgama-lakṣaṇo vā yāsām iti
smṛti-śāstra-param anya-māna-kāmādi doṣo nirastaḥ \| pratyuta
sva-viṣayaka-kāmasya mahān eva guṇo\'bhipretaḥ,
**niravadya**-saṁyoga-hetutvāt \| ata eva tasya
prema-paripāka-vilāsa-viśeṣopakaraṇatā pūrvaṁ pratipāditaiva \| tāsāṁ vo
yuṣmākaṁ vibudhānāṁ devānāṁ jñānināṁ vā āyuṣā sucira-kālenāpi **svīyaṁ
sādhu-kṛtyaṁ** pratyupakāra-kṛtyam \| yad vā, **vo** **yat** svīyam
asādhāraṇa-sādhu-kṛtyaṁ tad **ahaṁ na pāraye** kartuṁ na śaknomi \|

katham-bhūtānām ? **yā** bhavatyo **durjarā** acchedyā yā
**gṛha-śṛṅkhalā**
geha-tat-sambandhi-pati-putrādi-tad-artha-kṛtyādi-lakṣaṇāḥ, tāḥ
**saṁvṛścya** niḥśeṣaṁ chittvā **mā** mām **abhajan** tāsāṁ mac-cittaṁ
tu bahuṣu prema-yuktatayā naivam eka-niṣṭhaṁ tasmād **vo** yuṣmākam eva
**sādhunā** sādhu-kṛtyena tat yuṣmat-sādhu-kṛtyaṁ **pratiyātu**
pratikṛtaṁ bhavatu, yuṣmat-sauśīlyena mama ānṛṇyaṁ, na tu
mat-kṛta-pratyupakāreṇety arthaḥ \|

athavā, **su** suṣṭhu asādhu-kṛtyaṁ mad-viṣayaka-naiṣṭhūryādikam api,
kim uta sādhu-kṛtyam ity arthaḥ \| idaṁ tābhiḥ saha svacchandena sadā
krīḍā-lobhād uktam \| apāraṇe hetuḥ---**niravadyaṁ** nijāṅgam ātmānaṁ
**saṁyuñjanti** samarpayantīti tathā tāsām \| kiṁ ca, **durjarā**
**geha-śṛṅkhalā** nitya-kṛtya-gopālanādi-dṛḍha-nibandhān **saṁvṛścya**
yā yuṣmān ahaṁ mā bhajan na sevitavān asmi \| tatra durjareti viśeṣaṇena
śṛṅkhalā-rūpakeṇa ca sva-śaktyā chedyatvaṁ saṁ-śabdena ca
āsakti-tyāge\'pi bahis-tyāgāsāmarthyam \| kiṁ vā, saṁchedane chāyāyām
api satyām asāmarthyaṁ dhvanitam iti dik \| yuṣmadvad ātmārpaṇena
sarva-nirapekṣa-bhajanena ca vinā pratyupakārāśakteḥ \| ata eva ye yathā
māṁ prapadyante tāṁs tathaiva bhajāmy aham \[gītā 4.11\]
ity-ādi-nija-vacana-vyabhicārāpatteś cāhaṁ yuṣmākam ṛṇy evety arthaḥ \|
anyat samānam \|

yad vā, sādhuneti bhāva-pradhāna-nirdeśo\'yam \| tad yuṣmākam bhajanaṁ
**sādhunā** **yuṣmākam** eva sādhutvena **pratiyātu** pratyupakṛtaṁ
bhavatu bhāvaḥ sa eva \| yad vā, sādhu-kāryeṇāpi puruṣaḥ
mad-bhakta-varaḥ kaścid **vo** yuṣmān **pratiyātu** pratyupakāreṇa
anugacchatu \| yad vā, **vo** yuṣmākaṁ tat-sva-sādhu-kṛtyaṁ
**pratiyātu** anuvartatām anukarotv api āśiṣi pañcamī, ahaṁ tu **na
pārayāmy** eveti parama-vinayokti-mādhuryam \|\|138\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vaḥ** iti sambandha-mātre
ṣaṣṭhī, yuṣmān pratīty arthaḥ \| **sva-sādhu-kṛtyaṁ**
svīya-pratyupakāra-kṛtyaṁ **na pāraye**, kartuṁ na śaknomi \| yad vā,
**vo** yuṣmākaṁ yat svīyam asādhāraṇaṁ **sādhu-kṛtyaṁ** tad **ahaṁ na
pāraye** \| tatra hetuḥ---**niravadyā** sarva-nairapekṣyeṇa
kāpaṭyādi-rāhityena nirmala-prema-viśeṣeṇa ca nirdoṣā **saṁyuk**
saṁyogaḥ samyaṅ mad-viṣayaka-cittaikāgratā saṅgamo vā yāsāṁ, tāsām iti
mumukṣā-parādi-mataḥ kāmādi-doṣaḥ parihṛtaḥ \| pratyuta
sva-viṣayaka-tādṛśa-kāmasya mahān eva guṇo'bhipretaḥ,
niravadya-saṁyoga-hetutvāt \|

kiṁ ca, **yā** iti **durjarā** acchedyā api **geha-śṛṅkhalā**, gehāni
geha-sambandhi-pati-putrādayas tat-tad-artha-kṛtyāni cānyeva śṛṅkhalāḥ,
kṛtinām api duśchedya-saṁsāra-bandha-hetutvāt \| **tāḥ saṁvṛścya
abhajan** \| **bhavatya** iti prema-gauraveṇa, ato mama tādṛśatvābhāvān
na pāraya ity arthaḥ \| anyat tair vyākhyātam \|

yad vā, sa suṣṭhu asādhu-kṛtyaṁ mad-viṣayaka-naiṣṭhuryādikam api, kim
uta **sādhu-kṛtyam** ity arthaḥ \| idaṁ ca tābhiḥ saha svacchandena sadā
krīḍā-lobhenoktam \| apāraṇe hetuḥ---**niravadyaṁ** nijāṅgam ātmānaṁ vā
**saṁyuñjanti** samarpayantīti tathā tāsām \| kiṁ ca, **durjarā gehasya
śṛṅkhalā** nitya-go-pālanādinādi-dṛḍha-kṛtya-nibandhān
sarva-bandhu-janānuvṛtti-bandhāṁś ca **saṁvṛścya** yā bhavatīr ahaṁ **mā
bhajann** asevitavān asmi \| "śṛṅkhalām" iti pāṭhe'pi tathaivārthaḥ \|
**durjareti** viśeṣaṇena śṛṅkhalā-rūpakeṇa ca nija-śaktyāpy
acchedyatvam, **saṁ**-śabdena cāsakti-tyāge'pi bahis-tyāgāsamarthyam \|

kiṁ vā, sañchedanecchāyām api satyām asāmarthyaṁ dhvanitam iti dik \|
yuṣmadvad ātmānarpaṇena sarva-nairapekṣyābhajanena ca pratyupakārāśakteḥ
\| ata eva ye yathā māṁ prapadyante, tāṁs tathaiva bhajāmy ahaṁ \[gītā
4.11\] ity-ādi-nija-vacana-vyabhicārāpatteś cāhaṁ yuṣmākam ṛṇy evety
arthaḥ \| anyat samānam \|

yad vā, sādhur yo na puruṣo mad-bhaktaḥ kaścit vo yuṣmān pratiyātu,
pratyupakāreṇānugacchatu \| āśiṣi pañcamī \| yad vā, vo yuṣmākaṁ tat
sva-sādhu-kṛtyaṁ pratiyātu, anuvartatām anukarotv api, ahaṁ tu na
pārayāmy eveti sarvathā pratyupakārāsāmarthyoktiḥ \| agre ca
praṇaya-kalahādhyāyānte śrī-rukmiṇīṁ praty ayam eva vakṣyati---vayaṁ
pratinandayāmaḥ \[bhā.pu. 10.60.57\] iti \| atra ca pratinandane'py
aśaktyā kevalam ṛṇitvam evāpādayat \| atas tasyāḥ sakāśād apy āsāṁ
viśeṣaḥ susiddha eveti dik \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vaḥ** iti sambandha-mātre
ṣaṣṭhī, yuṣmān pratīty arthaḥ \| **sva-sādhu-kṛtyaṁ**
svīya-pratyupakāra-kṛtyaṁ **na pāraye**, pratikartuṁ na śaknomi \| yad
vā, vo yuṣmākaṁ yat svīyam asādhāraṇaṁ sādhu-kṛtyaṁ tad ahaṁ na pāraye,
tat-sadṛśa-pratyupakāre na samartho'smīty arthaḥ \|

sva-sādhu-kṛtyatvam eva darśayati---**niravadyā** kāmamayatvena
pratīyamānatve'pi vastuto nirmala-prema-viśeṣa-mayatvena nirdoṣā
**saṁyuk** saṁyogaḥ samyaṅ-mad-viṣayaka-cittaikāgratā
sva-sva-paty-ādi-sparśābhāvena ca nirdoṣā saṁyuk saṅgamo yāsām \| kiṁ
ca, **yā** iti **durjarāḥ** kula-vadhūtvena chettum aśakyā api
**geha-śṛṅkhalā** gṛha-sambandhinya
aihika-pāralaukika-sukha-kara-loka-dharma-maryādāḥ **saṁvṛścya** **yā
mām abhajan** paramānurāgeṇa mayy ātma-nivedanaṁ kṛtavatya ity arthaḥ \|
ato mamānyatrāpi prema-yuktatvān **na pāraye** ity arthaḥ \| atrottaraṁ
**va** iti padam anapekṣyaiva yā iti prayujyate, paścād eva ca tena
yojyate \| ataḥ prathama-puruṣatvam \|

yad vā, anyat taiḥ \| **vigato budho** gaṇanābhijño yasmāt, tenānantena
**āyuṣā** apīty arthaḥ \| **śṛṅkhalam** iti kvacid eka-vacanāntaḥ pāṭhaḥ
\|\|22\|\|

---------------------------------------------------------------------------------------------------------------------

**krama-sandarbhaḥ:** **na pāraye'haṁ** na śaknomi \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yadyapi vo bhajanaṁ kṛtam
eva, tathāpy ahaṁ va ṛṇīvety āha---**na pāraye'ham** ity-ādi \|
**niravadyā** nirupādhir nirvyalīkā vā \| **saṁyuk** yāsāṁ, tāsāṁ
**vaḥ** **sva-sādhu-kṛtyaṁ** svakīya-sādhu-karma **aham** īśvaro'pi **na
pāraye** śodhayituṁ na śaknomīty arthaḥ \| yad vā, vaḥ kṛtyaṁ sva-sādhu
svair eva sādhu yathā bhavati, tathā kartuṁ na pāraye \| vilambena
pārayiṣye ? ity api nety āha---**vibudhāyuṣā** devāyuḥ-parimāṇa-kālenāpi
\| kutaḥ ? ity āha---**vo** yuṣmān, **durjara-geha-śṛṅkhalāḥ saṁvṛścya**
chittvā **mā abhajan** \| yathā bhavatyo durjara-geha-śṛṅkhalāḥ
saṁvṛścya mām abhajan, tathāhaṁ bhavatīr mābhajam ity arthaḥ \|\|22\|\|

**prīti-sandarbhaḥ 122**: **kānta-bhāva-vaśyatvam** āha--- na pāraye'ham
ity-ādi \| **niravadyā** parama-śuddha-bhāva-viśeṣa-mātreṇa pravṛttatvāt
parama-śuddhā **saṁyuk** saṁyoge yāsāṁm, tāsāṁ **vaḥ**
**sva-sādhu-kṛtyaṁ** tad-anurūpa-madīya-parama-sukhada-sevāṁ **na
pāraye**, na pratyupakāreṇānukartuṁ śaknomīty arthaḥ \| kenāpi na pāraye
\| **vigato budho** gaṇanā-vijño yasmāt, tena svabhāva-nityenāpy
**āyuṣā** ity arthaḥ \| tāsām anurāgasya sādhiṣṭhatvaṁ
loka-dharmātikrāntatvād āha---**yā** iti \| tasmād **vaḥ sādhunā**
sauśīlyenaiva **tat pratiyātu** pratyupakṛtaṁ bhavatu \| ahaṁ tu
bhavatīnāṁ ṛṇī eveti bhāvaḥ \|\|22\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāsām amarṣa-mārjanaṁ
kṛtvā bhajamāṇasya svasyānṛṇyāya sphuṭayituṁ tāḥ parisāntvayati---**na
pāraye'ham** iti \| **niravadya-saṁyujāṁ** niravadyā saṁyuk saṁyoge
yāsāṁ loka-pratītyā kāma-mayatvena pratīyamāno'pi viṣaya-mahimnā niṣkāme
paryavasāyyevety arthaḥ \| tad uktaṁ śrī-mukhenaiva---na mayy
āveśita-dhiyāṁ kāmaḥ kāmāya kalpate \[bhā.pu. 10.22.26\] iti
tādṛśa-kāma-sambandhasya saṁsāra-hetutvaṁ pratyupakāraṁ kartum ity
adhyāhāraḥ \|

**na pāraye'haṁ** na śaknomi **vibudhāyuṣāpi** brahmaṇa āyuṣāpi \| yad
vā, **vo** yuṣmākaṁ **kṛtyaṁ** bhajanaṁ prati **svaṁ** svakīyaṁ
**sādhu** samīcīnaṁ kartuṁ na pāraye'ham \| yad vā, vo yuṣmākaṁ svam
asādhāraṇaṁ sādhu kṛtyaṁ niṣkapaṭaṁ bhajanaṁ vaktum ity adhyāhāraḥ
pāraye na ko'pi samarthaḥ \| bhavatīnāṁ mama cobhayor vaisādṛśyād ity
arthaḥ \| na hi vāstava-jala-tṛptaṁ kadācit marīci-jala-tṛptiḥ sadṛśī
bhavitum arhatīti \|

tatra hetum āha---**yā** bhavatyā **durjarā** ajayā acchedyā ity arthaḥ
\| **geha**-śabdena samaṣṭi-rūpā pati-putrādiṣu sneha-rūpā
sarva-gṛhācita-vyāpāra-rūpā vā munīnām api cchettum aśakyāḥ \| agre etā
eva spaṣṭīkariṣyati---snehānubandho bandhūnāṁ muner api sudustyajaḥ
\[bhā.pu. 10.47.5\] iti \| bahir loha-mayyaḥ **śṛṅkhalāḥ** chettum api
śakyāḥ \| antaḥ-sthitāḥ susnehamayyaḥ śṛṅkhalāḥ kenāpi na chidyante \|
mama tu svakīye snehānubandhasya tyaktum aśakyatvāt \| ata eva
bhavatīnāṁ mama ca tulyatvābhāvaḥ \| etādṛśī śṛṅkhalā bandhana-hetūn
**saṁvṛścya** samyak chittvā apratyāpatti-rūpeṇa tyaktvety arthaḥ \|

**yā mābhajann** iti \| yathā bhavatīnāṁ mad-eka-niṣṭhatvena bhajanam,
tathā yuṣmad-eka-niṣṭhatvena mama bhajanābhāvān na sāmyam \| bahu-premṇo
vibhaktatvān naika-niṣṭhatvam iti bhāvaḥ \| tad-bhajanaṁ **vo** yuṣmākaṁ
**sādhunā** bhāva-pradhāno nirdeśaḥ sādhutvena **pratiyātu**
pratyupakṛtaṁ bhavatu \| sarva-nairapekṣyeṇa yuṣmad-bhajanāśakteḥ \| ye
yathā māṁ prapadyante tāṁs tathaiva bhajāmi \[gītā 4.11\] iti
sva-pratijñā-hāni-prasaktair api, ato mamānṛṇyābhāvo nirṇītaḥ \| itaḥ
paraṁ bhavatīnāṁ svādhīna-patikātve jāte yathā rucim ājñāpayantv iti
bhāvaḥ \|

sva-mukhena viśiṣṭokyā gopīnāṁ prema-yantritaḥ \|

ṛṇitvam aṅgīkṛtavān sa kṛṣṇaḥ premado'stu me \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** man-manasi santataṁ yad
udbhavati tat śṛṇutety āha---**na** iti **niravadyā**
kāma-karma-loka-dharma-śāstrāpekṣā-rāhityena nirupādhi **saṁyuk**
saṁyogo yāsāṁ, tāsāṁ **vaḥ svenaiva sādhu** yat **kṛtyam**, na tu
sādhutvāpādakena kenacid vastu-samparkeṇa sādhv ity arthaḥ, tat **na
pāraye** pratikartuṁ na śaknomi \| **vibudhāyuṣāpi** devānām āyuḥ
prāpyāpīty arthaḥ \| kṛtyam ity eka-vacanena yuṣmākaṁ kṣaṇikam api
kṛtyam ity arthaḥ \| **yā mā** mām **abhajan \|** **saṁvṛścya durjarā**
api pati-svaśrū-pitṛ-bhrātrādi-sneha-bandhu-śṛṅkhalā niḥśeṣaṁ chittvaiva
\| śleṣeṇāpakva-yogina iva saṁvṛścyāpi tāḥ śṛṅkhalām āpur naivābhajann
ity arthaḥ\|

ahaṁ tu pitror bhrātari sveṣu bandhuṣv api snihyāmi ca \| yuṣmān bhajāmi
ceti \| ye yathā māṁ prapadyante tāṁs tathaiva bhajāmi \[gītā 4.11\] iti
sva-pratijñāto'pi cyuta iti mama prakriyāyā asambhavaḥ \| vyajyamāno'yam
arthaḥ śleṣeṇāpi labhyate \| sa yathā saṁvṛścya yā yuṣmān ahaṁ mā
abhajam \| para-savarṇena na-kāra-du-kārayoḥ saṁyogaḥ \| **tat** tasmād
**vaḥ** sādhutvenaiva tad yuṣmat-**sādhu-kṛtyaṁ** **pratiyātu**
pratikṛtyaṁ bhavatu \| yuṣmat-sauśīlyenaiva mamānṛṇyaṁ, vastutas tu ṛṇy
eva bhavāmi yuṣmākam iti bhāvaḥ \|

tataś ca tābhiḥ prati sva-manasy evaṁ vicāritam---parameśvaratvād eva
sarva-guṇa-paripūrṇatve'pi doṣa-gandha-mātra-rāhitye'py
asmat-prema-rasa-vijñatve'py asmān premavattvenotkarṣayituṁ svaṁ
cāpakarṣayitum asmad-ṛṇī-bhavitum evāsmat-karma ko'yam asmat-tyāgas tad
imaṁ parābubhūṣuṁ vijigīṣavo vayam evādhanyā evaṁ bhavitum
apārayantyo'nena phalataḥ premṇā jitā evābhūmeti \|\|22\|\|

iti sārārtha-darśinyāṁ harṣiṇyāṁ bhakta-cetasām \|

daśame dvādhika-triṁśaḥ saṅgataḥ saṅgataḥ satām \|\|

iti śrīmad-bhāgavate mahā-purāṇe brahma-ṣutra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe gopī-sāntvanaṁ nāma

dvātriṁṣo'dhyāyaḥ \|\|

\|\|10.32\|\|

**...**

(10.33)

## atha trayastriṁśo\'dhyāyaḥ {#atha-trayastriṁśodhyāyaḥ .unnumbered}

### mahā-rāsa-varṇanaṁ parīkṣit-kṛta-śaṅkāyāḥ śuka-dvārā samādhānaṁ ca \| {#mahā-rāsa-varṇanaṁ-parīkṣit-kṛta-śaṅkāyāḥ-śuka-dvārā-samādhānaṁ-ca .unnumbered}

\|\| 10.33.1 \|\|

śrī-śuka uvāca---

itthaṁ bhagavato gopyaḥ śrutvā vācaḥ supeśalāḥ \|

jahur virahajaṁ tāpaṁ tad aṅgopacitāśiṣaḥ \|\|

**śrīdhara-svāmī (bhāvārtha-dīpikā) :**

trayastriṁśe tato gopī-maṇḍalī madhyago hariḥ \|

priyās tā ramayāmāsa hradinī-vana-kelibhiḥ \|\|

**tat** tadā **aṅga** he rājan ! yad vā, **tasya** bhagavato'**ṅgena**
vapuṣā kara-caraṇādy-avayavair vā **upacitāḥ** samṛddhā **āśiṣo**
yāsāṁ[^326] tāḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tato* gopī-ślāghānantaram
\| *tāḥ* kālindī-tīrasthāḥ \| *hradinī-kelir* jala-krīḍā \| *vana-kelir*
ity upalakṣaṇaṁ sthala-krīḍādīnām iti \|\| *tadā* gopy-āśvāsanānataram
\| kliṣṭa-kalpanāpekṣayākliṣṭa-mārga eva sādhur iti matvāha---*yad vā*
iti \| aṅgaṁ pratīke'vayavopāya-deśa-priyeṣu ca iti dharaṇiḥ \| yad vā,
*bhagavato* viśeṣaṇam \| tatra tāsām *aṅgena* ity ādi-samāsaḥ\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

jayati śrī-rāsa-līlā jagad-eka-manoharā \|

yayā śrī-gopa-nārīṇāṁ lakṣmīto mahimādhikaḥ \|\|

**ittham** īdṛśīr **bhagavatas** tādṛśa-vacanādinā nijāśeṣa-bhagavatāṁ
prakaṭayataḥ \| ataḥ **supeśalāḥ** parama-manoharāḥ \| **viraho** bhūto
bhāvī ca **tajjaṁ tāpaṁ jahuḥ** \| pūrvam uktasyāpy asyātra punar-uktiḥ
\| virahe'py aparityajanāt \| tayā viśeṣato
nija-ṛṇitvādi-pratipādanenāpunar-vicchedasya mananāc cādhunaiva samyak
tāpa-tyāga-vivakṣayā, yato gopyaḥ sahaja-prema-rasa-paripluta-cittā ity
arthaḥ \| kiṁ ca, **tad-aṅga**- iti āliṅgana-kara-grahaṇādinā
sampanna-manorathāḥ satya ity arthaḥ \| yad vā, **bhagavata** eva
viśeṣaṇaṁ **supeśala-vāg**-hetutvena tāsāṁ gopīnām **aṅgair
upacitāśiṣa** iti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

rāsa-līlā jayaty eṣā jagad-eka-manoharā \|

yasyāṁ śrī-vraja-devīnāṁ śrīto'pi mahimā sphuṭaḥ \|\|

**ittham** īdṛśīḥ **supeśalāḥ** parama-manoharāḥ \| **viraho** bhūto
bhāvī ca **tajjaṁ tāpaṁ jahuḥ** virahe'py aparityāga-śravaṇāt, tathā
viśeṣato'pi nija-ṛṇitvādi-pratipādanena ca davāt punar vicchede'py
atyanta-parityāga-śaṅkāpagamāc ca \| ataḥ pūrvam uktasyāpy atra
punar-uktir adhunaiva samyak tāpa-parityāgasya vivakṣayā \| kiṁ ca,
**tad-aṅga**- iti āliṅgana-kara-grahādinā sampanna-manorathāḥ satyaḥ \|
yad vā, **bhagavata** eva viśeṣaṇaṁ **supeśala-vāg**-ghetutvena
**tāsāṁ** gopīnām **aṅgair upacitāśiṣa** iti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : viraho** bhūto bhāvī ca, **tajjam**
\| virahe'py aparityajanān nija-ṛṇitvāṅgīkārāc ca \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāvataiva
bhagavad-anunayena tāsāṁ hṛt-tāpo vyaramad ity āha---**ittham** ity-ādi
\| **supeśalā** susnigdhāḥ tad-aṅgaiḥ śrī-kṛṣṇāṅgair upacitā āśiṣaḥ
sukhāni yāsām \| evam uktvā yugapad eva sarvāḥ pratyekam āliṅgitavān iti
dhvaniḥ \|\|1\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :**

rāsopadeśataḥ kṛṣṇaḥ sva-mādhurya-prakāśanaiḥ \|

rasajñān nandayan jīyāt gopī-maṇḍala-madhyagaḥ \|\|

**itthaṁ** svasya nyūnatayā ṛṇitva-prakāśanena ca gopīnām
utkarṣa-varṇanena **supeśalāḥ** manorañjana-karī **bhagavato**
rasaiśvarya-pūrṇasya **vācaḥ śrutvā** dattāvadhānatvenāvarṇya **gopyaḥ**
śrī-kṛṣṇokti-śravaṇaja-sukhaṁ gopāyantya **virahajaṁ** bhūta-bhavyaṁ
virahajaṁ **tāpaṁ** **jahuḥ,** tad-vākya-viśvāsād iti \| kīdṛśyaḥ ?
**tasya** tasya bhagavato'**ṅgaiḥ** kara-caraṇādy-avayavaiḥ āliṅganādiṣu
spṛṣṭair **upacitāśiṣa** uttarottara-vardhita-manorathāḥ \| yathā
svapne'nubhūtaṁ duḥkham utthāne svata eva vinaśyati tadvad iti \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

trayastriṁśe rāsa-lāsya-vihāra-jala-kelayaḥ \|

praśnottarāṇy apy uktāni parīkṣic-chukadevayoḥ \|\|

**supeśalāḥ** ati-manoharāḥ tasyāṅga-sparśādinā **upacitā āśiṣaḥ** kāmā
yāsāṁ tāḥ \| **bhagavata** eva vā viśeṣaṇam \|
gopī-gātra-sparśa-janita-sukhasyety arthaḥ \| tena ca
praśnottara-samāptau māna-śāntyā tadā āliṅgana-cumbanādi-vilāsā āsann
iti dyotitam \|\|1\|\|

**\...**

\|\| 10.33.2 \|\|

tatrārabhata govindo rāsa-krīḍām anuvrataiḥ \|

strī-ratnair anvitaḥ prītair anyonyābaddha-bāhubhiḥ \|\|

**śrīdhara-svāmī (bhāvārtha-dīpikā) : rāsa-krīḍāṁ** rāso[^327] nāma
bahu-nartakī-yukto nṛtya-viśeṣaḥ, tāṁ krīḍām \| **anyonyam ābaddhāḥ**
saṁgrathitā **bāhavo** yais taiḥ saha \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** kālindī-taṭe \|
**govinda** iti gopīnāṁ śruty-avatāratvād vā veda-lakṣaṇā vāṇī-rūpā
gopīr vindati labhata iti govindaḥ \| gopībhiḥ śruti-rūpābhir gopībhir
labhyatvād vā \| **rāsa-krīḍā** iti \| bhakti-prasanna-bhagavat-prītir
evānandānubhave kāraṇaṁ nānyat sādhanam iti darśayituṁ rāsa-krīḍām
āha---jakṣan krīḍan namamāṇaḥ \[chā.u. 8.12.3\] iti śruteḥ \| sākṣād
rāsa-līlām evāha śrutiḥ---

> padyā vaste puru-rūpā vapūṁṣy
>
> ūrdhvā tasthau tryaviṁ rerihāṇā \|
>
> ṛtasya sadma vi carāmi vidvān ma
>
> mahad devānām asuratvam ekam \|\| \[ṛ.ve. 3.55.14\] iti \|

asyā arthaḥ---*padyā* yogyā kṛṣṇa-mūrtir *bahu-rūpā vapūṁṣi* bahūni
*vaste* paridhatte \| tasyāpy *anyordhvā* gopā saṅga-rahitā *tasthau* \|
madhya iti śeṣaḥ \| kiṁ-bhūtā ? *tryaviṁ* tredhā-bhūtāṁ dṛṣṭiṁ
*rerihāṇā* gilantī \| rāse hi ekaikāsyā gopyā ubhayataḥ kṛṣṇa-dvayaṁ
purastād ekaḥ, sā mūrtir *ṛtasya* dharmasya *sadma*-bhūtā, tām anucintya
*vi carāmi* tvad-viyuktā satī *vidvān* jānatī [kāy]{.mark}
avadat---*devānāṁ* kṛṣṇena viyojayatām *asuratvaṁ* nirdayatvam *ekaṁ*
mukhyaṁ *mahad* iti kṛṣṇa-tirodhāne jñeyam iti bhāvaḥ \| rāsa-lakṣaṇā
tu---

> ekasya puṁso bahvībhiḥ strībhiḥ krīḍā tu maṇḍalaiḥ \|
>
> hallīsaka-krīḍanakaṁ rāsa-krīḍāṁ vidur budhāḥ \|\| iti \|

nārada-purāṇe tu---

pṛthuṁ suvṛttaṁ masṛṇaṁ vitasti-

mātronnataṁ kau vinikhanya śaṅkum \|

ākramya padbhyām itaretarais tu

hastair bhramo\'yaṁ khalu rāsa-goṣṭhī \|\| \[nā.pu. 1.80.116\] ity uktam
\|

āgame tv asyeyaṁ prakriyā---pṛthvī-kīlakopari maṇi-hāṭaka-sambaddha
viśālaṁ cakram, tad-upary aṣṭa-dalaṁ tat-samānaṁ kamalaṁ
catur-aṅgulonnatam \| tad-upari yugapad ākramaṇena karṇikāyāṁ sthitena
parito vallavī-maṇḍale ca satā śrī-kṛṣṇena tad-bhrāmaṇa-pūrvakaṁ
sama-kāla-gānaṁ vicitra-nṛtyam anuṣṭhitam iti \|

vijayadhvajas tu---nṛtyādiṣu bharata-rīti-saṁjñeṣu gātum upakrānteṣu
yodhi-rasollāso jāyate, sa rasas tat-sambandhī raso rāsas tad-udrekeṇa
krīḍā nṛtya-viśeṣaḥ ity āha \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tatra** ity-ādi \|
**strī-ratnair** ity asya viśeṣaṇāni---**anuvrataiḥ** anuvrataṁ vrataṁ
kātyāyanī-vrataṁ yeṣāṁ, taiḥ **prītaiḥ** prīṇanaṁ prastiyā itaiḥ
prāptaiḥ anyaiś ca vaṁśī-nādākṛṣṭair bahu-vidhair gopī-janair **anyonyam
ābaddhāḥ** samyak baddhā **bāhavo** yair iti \| ekā gopī ekaḥ kṛṣṇa iti
prathamaṁ na saṅgacchate, ratnair iti sarvāsām eva tulyatvāt \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva **rāsa-krīḍām
ārabhata,** āsanaṁ vihāya kartuṁ pravṛttaḥ \| **govinda** iti
śrī-gokulendratayā tatra nijāśeṣaiśvarya-viśeṣa-prakaṭanena
parama-puruṣottamatā\| **strī-ratnair** iti tāsāṁ ca
sarva-strī-varga-śreṣṭhatā proktā \| iti rāsa-krīḍāyāḥ parama-sāmagrī
darśitā \|

nanu tasya sākṣāt tāsāṁ nṛtyādau lajjā yujyate ? **tatra** iti tām eva
prathayati \| **anuvratais** tad-icchaikānusāribhis
tad-anukūla-tat-sadṛśa-kalābhijñair ity arthaḥ \| kutaḥ ? **prītais**
tad-vākyādinā prahṛṣṭaiḥ \| yad vā, tat-prema-bhara-viśeṣair ity arthaḥ
\| ato'**nuvratais** tad-ekādhīnaiḥ \| ata eva **anyonyam
ābaddha-bāhubhiḥ** \| **bāhavo**'tra karā jñeyāḥ, anyathā
nṛtyādi-saundaryāsampattiḥ \| anyonyatvaṁ ca tāsām eva, na tu tena
saheti, tad-bāhubhyāṁ tāsāṁ pratyekam ubhayataḥ kaṇṭha-grahaṇāt \| etac
ca rāsa-krīḍā-lakṣaṇaṁ---

> naṭair gṛhīta-kaṇṭhīnām anyonyātta-kara-śriyām \|
>
> nartakīnāṁ bhaved rāso maṇḍalībhūya nartanam \|\| iti \|

ayam asman-maṇḍalī-madhye'traivāstām, na ca niḥsaratv iti ābaddhety
ā-śabda-gūḍhābhiprāyaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra** iti \| tad evaṁ tābhiḥ
sahātmanaḥ aikamatye satīty arthaḥ \| **rāsa-krīḍām ārabhata**
paramābhilaṣitānāṁ tāsāṁ [lābheta]{.mark} pūrvam eva kartum īpsitāṁ
mahotsava-rūpāṁ tat krīḍāṁ kartuṁ pravṛttaḥ \| **govinda** iti
śrī-gokulendratāyāṁ nijāśeṣaiśvarya-mādhuryāvaśeṣa-prakaṭanena
parama-puruṣottamatā, **strī-ratnair** iti tāsāṁ ca
sarva-strī-varga-śreṣṭhatā proktā \| ratnaṁ sva-jāti-śreṣṭhe'pi iti
nānārtha-vargāt \| iti rāsa-krīḍāyāṁ parama-sāmagrī darśitā \| ata eva
**prītais** tat-prema-bhara-viśeṣaiḥ \| ato'**nuvratais** tad-ekādhīnaiḥ
\| ata eva **anyonyam ābaddha-bāhubhiḥ** \| **bāhavo**'tra karā jñeyāḥ
\| anyonyatvaṁ ca tāsām eva \| na tu tena saha tad-bāhubhyāṁ tāsāṁ
pratyekam ubhayataḥ kaṇṭha-grahaṇāt \| etad dhi rāsa-krīḍā-lakṣaṇaṁ---

naṭair gṛhīta-kaṇṭhīnām anyonyātta-kara-śriyām \|

nartakīnāṁ bhaved rāso maṇḍalībhūya nartanam \|\| iti \|

\"ayam asman-maṇḍalī-madhye'traivāstām, na ca niḥsaratu\" iti ābaddhety
ā-śabda-vyañjitas tāsāṁ gūḍhābhiprāyaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ tatra prasannābhir eva
tābhiḥ samaṁ pūrvokta-lakṣaṇaṁ rāsam ārabdhavān ity āha---**tatra**
ity-ādi \| **strī-ratnaiḥ** strīṣu madhye īśvara-rūpā lakṣmī-svarūpā
yāḥ, tāsām api ratnai ratna-bhūtaiḥ, **anugataṁ vrataṁ** yeṣāṁ taiḥ,
kumārī-gaṇaiś ca, **prītaiḥ** prīṇanaṁ prīḥ, tayā itaiḥ prāptair
veṇu-nādākṛṣṭair anyaiś ca gopāṅganā-gaṇaiś ca \| kīdṛśaiḥ ?
**anyonyābaddha-bāhubhiḥ** kumārībhiḥ, kumāryas tad-itarābhis tad-itarā
anyonyābaddha-bāhavaḥ \| athavā, ekā kumārī ekā tad-itareti
vaicitry-arthaṁ tathā baddhaḥ \| athavā, maṇḍala-dvayam anvito
madhya-vartī sann anugataḥ \|\|2\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ prastutaṁ
rāsa-krīḍā-vinodaṁ prakāśayan sva-pratiśrutam arthaṁ
sādhayati---**tatra** iti \| yatropaviṣṭaḥ sāntvanam akarot, **tatra**
puline **govindo** gokulendratvaṁ prakaṭayan **rāsa-krīḍām ārabhata**
prārabdhavān \| **rāso** nāma bahu-nartakī-nṛtya-viśeṣaḥ \|
rasasyābhivyaktir yasmād iti vā saḥ rasotpatty-artham eva nṛtyaṁ \|
rasas tu mānaso dharmaḥ, śarīra-ceṣṭā manasy āvirbhavati \| nṛtyasya
śarīra-kṛti-sādhyatvaṁ nṛtyasyāvirbhavakatvaṁ \| nitya-siddhasya
mānasa-bhāva-rūpa-rasasyāvirbhāvyatvam \| ikṣu-kāṇḍe pūrva-siddho rasaḥ
pīḍanād āvirbhavati \| tathā nṛtya-gītādinā madhura-rasasyāvirbhāvaḥ \|
anena rasasyānāditvaṁ nityatvaṁ ca sūcitam \|

rasa-sādhakatvam āha---**strī-ratnair anvita** uttama-strī-kadambair iti
svābhāvika-kāma-kalā-kauśalaṁ sūcitam \| **anvita** iti
rasa-viśeṣotpattiś ca sūcitā \| haridrā-cūrṇa-saṁyogavat sāhitye sāmyaṁ
sūcitam \| yadi tāsu svābhāvika-kalā-kauśalaṁ syāt, tadā bhagavata
aiśvaryān nirodho na syāt iti \| kiṁ ca, bhagavato'pi rasotpattāv
aśakyatvaṁ syāt \| na hi sikatā-samūhe tailam utpadyate, api tu tilebhya
eveti \| ayam alaukiko raso'laukikeṣv evotpadyate \| etās tu
trilokī-madhya-jāta-strībhyo vilakṣaṇā vidhātṛ-sṛjyatvābhāvāt \| ata
evaitāsāṁ madhura-rasāvirbhāvatva-yogyatā sūcitā \|

**govinda** iti nāyaka-śiromaṇitvaṁ sūcitam \|
eka-jātīya-vilakṣaṇa-rasotpādakatvena sāmarthya-dyotanārtham anvitatvaṁ,
na hi vijātīyād rasotpattir iti kutrāpi dṛṣṭaṁ śrutaṁ ceti \| ata eva
tad-āliṅgana-cumbanādinā **prītair** iti rasādhikṛtatvaṁ sūcitam \|
prabhu-sammānitānām adhikṛtanāṁ kārya-saṁsādhakatvaṁ bhavatīti
prasiddheḥ \| tāsāṁ rāsa-krīḍāyām abhiniveśam āha tāvad
ādau---**anyonyābaddha-bāhubhiḥ** \| anyonyā ā samantāt baddhā bāhavo
yābhiḥ, śrī-kṛṣṇasya madhya-nāyakavan madhye'vasthititvād iti \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
nṛtya-gīta-cumbanāliṅganādīnāṁ rasānāṁ samūho **rāsaḥ**, tan-mayī yā
**krīḍā,** tām **anuvratais** tadānīṁ parasparaikamatyena svānukūlaiḥ \|
**anyonyam ābaddhāḥ** saṅgrathitā **bāhavo** yaiḥ, taiḥ saha \|\|2\|\|

**\...**

\|\| 10.33.3-4 \|\|

rāsotsavaḥ sampravṛtto gopī-maṇḍala-maṇḍitaḥ \|

yogeśvareṇa kṛṣṇena tāsāṁ madhye dvayor dvayoḥ \|

praviṣṭena gṛhītānāṁ kaṇṭhe sva-nikaṭaṁ striyaḥ \|\|

yaṁ manyeran nabhas tāvad vimāna-śata-saṅkulam \|

divaukasāṁ sa-dārāṇām autsukyāpahṛtātmanām \|\|

**śrīdhara-svāmī (bhāvārtha-dīpikā) :** tat-sāhityam abhinayena
darśayati---rāsotsava ity akṣara-avaruddhpraviṣṭena tenaiva kaṇṭhe
gṛhītānām ubhayata āliṅgitānām \| kathaṁbhūtena ? yaṁ sarvāḥ striyaḥ
sva-nikaṭaṁ mām evāśliṣṭavān iti manyeraṁs tena etad arthaṁ dvayor
dvayor madhye praviṣṭenety arthaḥ\| nanv ekasya kathaṁ tathā praveśaḥ,
sarva-sannihitatve vā kutaḥ svaika-nikaṭatvābhimānas tāsām ity ata
uktaṁ---yogeśvareṇeti \| acintya-śaktinety arthaḥ \|\|3\|\|

tāvat tat-kṣaṇam evautsukya-vyāpta-manasāṁ sa-strīkāṇāṁ devānāṁ
vimāna-śataiḥ saṅkulaṁ saṅkīrṇaṁ nabho babhūva \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya tāsāṁ vā sāhityam \|
abhinayena racanayā \| etad-arthaṁ sva-svopakaṇṭha-mananārtham \| ity
artha iti---antarā-pradeśaṁ vinā sva-sva-nikaṭa-mananaṁ na sambhavatīty
āśayaḥ \| tad-asambhavaṁ matvā śaṅkate---nanv iti \| ity artha iti---na
tad ihāsti lokeṣu yad yogena na jāyate ity-ukteḥ \|
sarva-vastu-sampādanaṁ tu yogināpi kriyate, kim uta
yogeśvara-śrī-kṛṣṇa-vaibhavam iti tātparyam \| gopī-maṇḍaleti---priyām
aṅke nidhāya veṇuṁ vādayan taḍin-mevopama ekaḥ prakāśo meḍhī-bhūto
madhye virājate yam apekṣya maṇḍalaḥ syād iti \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dvayor dvayor madhye
praviṣṭena kaṇṭhe gṛhītānām ity atra bhramaṇa-kauśalam \| tatra
yogeśvaraḥ kṛṣṇo hetuḥ \| ata eva sva-nikaṭaṁ yaṁ manyeran menire, na tu
tad vāstavam, yogeśvara-mātrasyaiva kāya-vyūha-karaṇa-sāmarthyam \| tat
kṛtvā ekenaiva śrī-vigraheṇa yad-vyāpakatvaṁ tad evācintyam aiśvaryam,
tarhi, kṛtvā tāvantam ātmānaṁ yāvatīr gopa-yoṣitaḥ \[bhā.pu. 10.33.19\]
iti \| kathaṁ saṅgacchatām ? satyam, tatraiva vyākhyā yāvatīr yāvata
pramāṇā yāvad-āśāyā vā tāvat-pramāṇaṁ tāvad-āśrayam iti vā kṛtvā \| ataḥ
kauśalam evāṅgīkāryam \|\|3-4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rāsaḥ
parama-rasa-kadamba-maya iti śleṣārthaḥ \| sa evotsavaḥ krīḍā-viśeṣaḥ
sukha-viśeṣa-sādhana-sāra-samuccayo vā \| kṛṣṇena
paramānanda-ghana-mūrtinā hetunā samyak pravṛtta iti \| sampravṛttau
rāsasya kartṛtva-nirdeśena prādhānyoktyā sarva-līlānāṁ nityatvādike'py
asya sarvato vaiśiṣṭyam evābhipretam \| samyaktvam eva
darśayati---gopīnāṁ maṇḍalena maṇḍitaḥ iti \| tad-viśeṣaś coktaḥ
śrī-parāśareṇa---

> rāsa-maṇḍala-baddho'pi kṛṣṇa-pārśvam anūdgatā \|
>
> gopījano na caivābhūd eka-sthāna-sthirātmanā \|\|
>
> haste pragṛhya caikaikāṁ gopikāṁ rāsa-maṇḍalam \|
>
> cakāra ca kara-sparśaṁ nimīlita-dṛśaṁ hariḥ \|\|
>
> tataḥ pravavṛte ramyā calad-valaya-nisvanaiḥ \|
>
> anuyāta-śarat-kāvyaḥ geya-gītir anukramāt \|\| \[vi.pu. 5.13.32-34\]
> iti \|

kiṁ ca, tāsām iti tathā coktaṁ śrī-bilvamaṅgalena---

> aṅganām aṅganām antare mādhavo
>
> mādhavaṁ mādhavaṁ cāntareṇāṅganā \|
>
> ittham ākalpite maṇḍale madhyagaḥ
>
> sañjagau veṇunā devakī-nandanaḥ \|\| \[kṛ.ka. 2.35\] iti \|

etad-anusāreṇa sarva-madhye medhībhūtaḥ śaṅku-sthānīya eko boddhavyaḥ,
anyathā pārśva-dvayasya gopī-dvaya-kaṇṭha-grahaṇena veṇu-dhāraṇa-siddhyā
rāsa-mahotsave parama-maṅgala-madhura-mohana-tad-vādyābhāvāpattiḥ,
tad-abhiprāyeṇaiva vakṣyate---madhye maṇīnāṁ \[bhā.pu. 10.33.6\] ity-ādi
\|

striya iti \| strīṣu sat-puruṣasya tathaiva kṛtyaṁ yuktam iti bodhayati
\| anyathā vaiṣamyeṇa doṣāpattiḥ sukha-bhaṅgaś cety arthaḥ \| ekasyaiva
tathā praveśaḥ sarvāsāṁ ca pratyekaṁ yugapat kaṇṭha-grahaṇam, tathāpi
tāsāṁ sva-nikaṭatva-mānaḥ \| tatra ca pārśva-dvaye vartamānasyāpy
ekatvenaiva mānaḥ \| tat sarvaṁ ca tat-tal-lakṣitam ity-ādy
aśeṣāsamañjasaṁ samādadhad āha---yogo'cintyādbhuta-śakti-viśeṣas
tasyeśvareṇeti \|

dyaur ākāśa oko nivāsī yeṣām iti svabhāvata eva vyomni bhramatām akasmād
rāsa-krīḍā-darśanāt saṁhatā tatra tāpin ity arthaḥ \| ata eva
vimāna-śata-saṅkulaṁ nabho babhūva \| yad vā, dyauḥ svargas tataś ca
svarge'pi tādṛśotsavāsad-bhāvaḥ, teṣāṁ sva-sva-sevāyā varo'vasaro'pi
sūcitaḥ \| ata evautsukyeti \| ity asamaye'py āgamana-doṣaḥ parihṛtaḥ \|
athavā ete khalu śrī-bhagavat-krīḍāyā āntarikṣaḥ parikarā deva-viśeṣā
jñeyāḥ \| ata evoktaṁ---divaukasāṁ tat-krīḍopakaraṇatvena sadā
sāvadhānaṁ vyomny eva vartamānānām ity arthaḥ \| evam ayatrāpy ūhyam
\|\|3-4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāsaḥ
parama-rasa-kadamba-maya iti yaugikārthaḥ \| sa evotsavaḥ
krīḍa-viśeṣa-rūpaḥ sukha-mayaḥ pūrvaṁ kṛṣṇena paramānanda-ghana-mūrtinā
nimittena samyak pravṛttaḥ \| samyaktvam eva darśayati---gopīnāṁ
maṇḍalena maṇḍitaḥ ity evaṁ tāsāṁ śobhā-hetutvam adhikaṁ darśitam \|
tat-pravartane tad-viśeṣaś coktaḥ śrī-parāśareṇa---

rāsa-maṇḍala-baddho'pi kṛṣṇa-pārśvam anūdgatā \|

gopījano na caivābhūd eka-sthāna-sthirātmanā \|\|

haste pragṛhya caikaikāṁ gopikāṁ rāsa-maṇḍalam \|

cakāra ca kara-sparśaṁ nimīlita-dṛśaṁ hariḥ \|\|

tataḥ pravavṛte ramyā calad-valaya-nisvanaiḥ \|

anuyāta-śarat-kāvyaḥ geya-gītir anukramāt \|\| \[vi.pu. 5.13.32-34\] iti
\|

kiṁ ca, tāsām iti dvayor ity ukte ekatraiva madhye sthitir bodhyate \|
tan-nivāraṇārthaṁ vīpsā \| ata eva madhye maṇīnām ity atra madhye iti
sāmānyaṁ vakṣyate kṛṣṇasyāpy ubhayataḥ sthitatvena dorbhyāṁ
gṛhīta-kaṇṭhya iti ca \| tathā coktaṁ śrī-bilvamaṅgalena---

aṅganām aṅganām antare mādhavo

mādhavaṁ mādhavaṁ cāntareṇāṅganā \|

ittham ākalpite maṇḍale madhyagaḥ

sañjagau veṇunā devakī-nandanaḥ \|\| \[kṛ.ka. 2.35\] iti \|

vyaktībhaviṣyati ca krama-dīpikā-vacanena---sudṛśām ubhayoḥ
pṛthag-antaragaṁ \[kra.dī. 5.56\] ity anena \| ata eva
tat-tad-yugma-pūjaiva tatra vihitā, na tu tat-tat-trika-pūjeti \|

striya iti \| strīṣu paramānurāgeṇa yugapad-ātma-saṅgam abhīpsuṣu sat
puruṣasya tathaiva kṛtyaṁ vyaktam iti bodhayati \| anyathā vaiṣamyeṇa
doṣāpattiḥ sukha-bhaṅgaś cety arthaḥ \| yaṁ sva-nikaṭam eva mayerann
amasatety atredaṁ vivecanīyam \| rāsa-mahotsavo'yaṁ paraspara-sukhārtham
eva śrī-kṛṣṇena prārabdhaḥ \| tasmād rāsasya sarva-śobhā-darśanaṁ
śrī-gopīnāṁ sarvāsām evāvaśyāpekṣyam iti tāsām idam eva bhānaṁ yogyam \|
kayācin nāṭya-vidyayaivāsau bahutra bhāti mayā tu gṛhīta eva \| anyathā
sva-nikaṭam evāpaśyann ity ucyeta kiṁ ca tābhiḥ priyasya sva-sva-nikaṭa
eva sthitiṁ manyamānābhis tasya sva-pārśva-dvaye'pi
vartamānatātulānanda-grasta-buddhitvena vivektuṁ śakyeti gamyate \|
tasmāt pūrvatra cātra cānanda-moha eva mūlaṁ kāraṇaṁ jñeyam \| atra
caikasyaiva tathā praveśādikaṁ samādadhad āha---yogo
yoga-māyācintyādbhuta-śakti-viśeṣas tasyeśvareṇeti svābhāvikaṁ
tac-chaktitvenaiva preraṇāṁ vināpīcchā-mātreṇa tat-tad-udaya iti
vyañjitaṁ dyaur ākāśa oko nivāsī yeṣām iti svabhāvata eva vyomni
bhramatām akasmād rāsa-krīḍā-darśanāt saṁhatānām ity arthaḥ \| ata eva
vimāna-śata-saṅkulaṁ nabho babhūva \| candra-diśaṁ parityajya candropary
eva vā jñeyam \| divaukasāṁ brahma-rudrādīnām iti \| svargādāv api
tādṛśotsavāsad-bhāvaḥ sūcitaḥ \| tatraivātyautsukyeti autsukyam atra
nṛtyāṁśa eva, na tu rahasya-vilāsāṁśe'pi dāsatvenāyogyatvāt \| tata
evādhunevāgatatvāt \| ata eva yogamāyayā teṣāṁ rahasyaṁ
prāpti-dṛṣṭy-ācchādanam api jñeyam \|\|3-4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yogo'cintya-śaktiḥ \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tat-prakāram āha---rāsotsava
ity-ādi \| rāsa-nāmā utsavo yatra sa tathā rāsa-lāsyocita-sthala-viśeṣaḥ
\| sampravṛttaḥ prādurāsīt \| gopīnāṁ maṇḍalena maṇḍalair vā maṇḍitaḥ \|
kṛṣṇena ca maṇḍita ity anvetavyaḥ \| atha kṛṣṇena sampravṛttaḥ,
sampravartita ity arthaḥ \| yogeśvareṇācintya-paramaiśvaryeṇa kaṇṭhe
gṛhītānāṁ tāsāṁ dvayor dvayor madhye praviṣṭena
bhramaṇa-kauśalenātivegavatā \| anena yogeśvaratvaṁ prakaṭitam \|
athavā, dvayor maṇḍalayor madhye dvayor maṇḍalayor
maṇḍala-dvaya-madhya-vartinīnāṁ kaṇṭhe gṛhītānāṁ tāsāṁ madhye praviṣṭena
striyas taṁ sva-nikaṭaṁ manyeran \| striya iti
maṇḍala-dvaya-madhya-vartinyaḥ \| etad eva yogeśvaratvam \| vastutas tv
eka eva sarva-nikaṭasthaḥ, na tu nānātvena \| ata eva sva-nikaṭaṁ
manyeran menire, na tu nānātvaṁ vāstavam, yogeśvara-mātrasyaiva
kāya-vyūha-karaṇa-sāmarthyam, tad akṛtvā eka eva yad vyāpakatvena
sphurati, ta evācintya-paramaiśvaryam \| tarhi---kṛtvā tāvantam ātmānaṁ
yāvatīr gopa-yoṣitaḥ \[bhā.pu. 10.33.19\] iti kathaṁ saṅgacchatām ?
satyam \| atraivaṁ vyākhyā---yāvatīr yāvat-pramāṇā
yāvad-avayavāśayavatyas tāvantaṁ kṛtvā tāva-pramāṇatvena
tāvad-āśayatvena sphurati \| tadā nabhas tāvat sakalaṁ nabha ity arthaḥ
\| yāvat tāvac ca sākalye ity-ukteḥ \| sadārāṇāṁ divaukasāṁ
vimāna-śata-saṅkulam āsīd ity arthaḥ \| tad-darśanārtham
atyautsukya-bhūtā ātmāno yeṣām \|\|3\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ svayam ācitāyāṁ
rāsa-krīḍāyām abhiniveśam āha---akṣara-catuṣṭayādhikyena
sārdha-ślokeneti \| rāsaḥ rasāvirbhāvako nṛtya evotsava-viśeṣaḥ samyak
pravṛttaḥ \| tatra hetum āha---śrī-kṛṣṇena mūrtamatā śṛṅgāreṇety arthaḥ
\| samyaktvaṁ viśadayati---gopī-maṇḍala-maṇḍitaḥ \| gopī-maṇḍalena
maṇḍito\'laṅkṛtaḥ \| yad vā, gopī-maṇḍalaṁ maṇḍitaṁ yeneti \| tena
sadānanda-rūpeṇa tāsāṁ maṇḍalākāreṇa sthitānām ubhayataḥ kaṇṭhe
gṛhītānāṁ dvayor dvayor iti \| kṛṣṇobhayataḥ pārśva-dvaye sthitatvena
gṛhīta-kaṇṭhatvam ucyate \| tad uktaṁ parāśareṇāpi---

> rāsa-maṇḍala-baddho'pi kṛṣṇa-pārśvam anūdgatā \|
>
> gopījano na caivābhūd eka-sthāna-sthirātmanā \|\|
>
> haste pragṛhya caikaikāṁ gopikāṁ rāsa-maṇḍalam \|
>
> cakāra ca kara-sparśaṁ nimīlita-dṛśaṁ hariḥ \|\|
>
> tataḥ pravavṛte ramyā calad-valaya-nisvanaiḥ \|
>
> anuyāta-śarat-kāvyaḥ geya-gītir anukramāt \|\| \[vi.pu. 5.13.32-34\]

nanu dvayor dvayor madhye praviṣṭena ubhayataḥ kaṇṭhāliṅgitatvena ca
svarūpa-bahutvaṁ pratīyate iti cet, tatrāha---yaṁ manyerann iti \|
liṅgena gopī-dṛṣṭy-abhiprāyeṇa svarūpa-bahutvam iva prtīyata iti \|
etad-abhiprāyeṇa gopī-maṇḍala-madhye śaṅku-sthānīyaḥ eka eva boddhavyaḥ
\| anyathā svarūpa-bahutve yaṁ sva-nikaṭaṁ manyerann iti
svaika-nikaṭatva-bhāna-kathanaṁ na syād iti \| svarūpāṇāṁ bahutvena
māyikatve tāsāṁ niṣkapaṭa-bhajanena vai sādṛśyād iti \|
sukha-bhaṅga-paryavasāyi-rasābhāsaś ca bhaved iti \| ata eva ācāryaiḥ
vākariṣyate---madhye maṇīnāṁ \[bhā.pu. 10.33.7\] iti yathā
madhye\'nāvṛttir eka-vacanaṁ ca gopī-dṛṣṭy-abhiprāyeṇeti \|

nanu ekasya kathaṁ dvayor dvayor madhye praveśo yugapat-kaṇṭha-grahaṇaṁ
pārśva-dvaye\'pi ekatva-bhāvaḥ \| sva-sammukha-sthitānāṁ pārśva-
dvaya-sthitena kṛṣṇena gṛhīta-kaṇṭhānāṁ darśanena kathaṁ nerṣyādayaḥ ?
tatrāha---yogeśvareṇeti \| acintyādbhuta-śakti-viśeṣo yogas tasyeśvareṇa
niyantrā sarva-sānnihitatvaṁ kartuṁ samartheneti \| agre vakṣyati---

> citraṁ bataitad ekena vapuṣā yugapat pṛthak \|
>
> gṛheṣu dvy-aṣṭa-sāhasraṁ striya eka udāvahat \|\| \[bhā.pu. 10.69.2\]

yathā tatraikasyaiva vapuṣo\'cintya-śaktitvaṁ sarvatra pūrṇatvaṁ
nāradena pratyakṣato dṛṣṭam, tathā tatrāpi svarūpaikyaṁ
sarva-sannihitatvaṁ ca na citram, na hi bhagavac-chakti-yogamāyāyā ayam
atibhāra iti \| yogamāyām upāśrita ity uktam eva \| anyathā tāsām
eka-svarūpa-bhajane niṣkapaṭe premṇi ca sakapaṭa-bahu-rūpa-pradarśanaṁ
na nyāyyam iti bhāvaḥ \|\|3\|\|

ata evoktaṁ---yaṁ manyerann iti \| uktaṁ ca---

> jagad dhana-mayaṁ lubdhāḥ kāmukāḥ kāminī-mayam \|
>
> nārāyaṇa-mayaṁ dhīrāḥ paśyanti paramārthinaḥ \|\| itivat \|

sva-nikaṭa-māne na citram, kiṁ ca yathā manyamānāḥ sva-pārśva-sthān svān
svān dārān vrajaukasaḥ \[bhā.pu. 10.33.38\] iti \| atra
bhagavato\'cintya-śakter eva hetutvaṁ kim uta tāsāṁ
svaika-nikaṭatva-māne iti \| vapuṣo\'dbhutāparicchinnatve yogeśvareṇeti
hetuḥ \| anye\'pi yogino bhagavat-prasādocita-sāmarthyāḥ sarva-sannihitā
bhavanti \| kim uta bhagavānn iti yogeśvare iti \|

rāsotsava-pravṛtte divaukasāṁ vimāna-śatam ity arthaḥ \| anyeṣāṁ
tatrāpraveśāt sadārāṇāṁ strīṇām api didṛkṣāsambhavāt \| ata evautsukyena
kautukenāpahṛtātmanām ākṛṣṭa-cittānāṁ ca sthitir uddīpakatvenoktam iti
\| rāsotsavaṁ pratīkṣyamāṇānāṁ teṣāṁ vimāna-śataiḥ śata-śabdas tv
asaṅkhyāta-vācī asaṅkhyātair ity arthaḥ \| taiḥ aṅkulaṁ nabha āsīd iti
\|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-sāhitya-prakāraṁ
darśayati---rāsotsava iti \| ṣaḍ-akṣara-nyūna-sārdhena \| rāsa eva
utsavaḥ bhakta-jana-dṛṅ-manaś-cātakebhyaḥ ānandāmṛta-pradāyakaḥ samyag
eva pravṛttaḥ \| kena ? tāsāṁ maṇḍala-rūpeṇāvasthitānāṁ gopīnāṁ dvayor
dvayor madhyena praviṣṭena kṛṣṇena \| atra sampravartita ity anukteḥ
svatantra-kartṛtvaṁ tasmai rāsāyaiva dadatā svayaṁ ca karaṇatvaṁ bhajatā
śrī-kṛṣṇena svasmāt sarva-śaktibhyaś ca sarva-līlābhyaś ca rāsasyaiva
mahotkarṣaḥ sva-datto vyañjayāmāse \| ata eva lakṣmī-prabhṛtayo'pi taṁ
labdhum utkaṇṭhas ta eva, na tu labhante iti jñeyam \| kathambhūtānām ?
tenaiva kaṇṭhe gṛhītānām ubhayataḥ āliṅgitānām atrāgrima śloke madhye
maṇīnāṁ haimānāṁ mahā-mārakato yathā \[bhā.pu. 10.33.7\] ity atra madhye
iti padena marakata ity eka-vacanena cātra ca śloke satā mitho ity
anuktvā praviṣṭeneti padena ca prayuktena
gopī-maṇḍala-madhya-karṇikā-bhūta evaṁ kṛṣṇo madhye sthitaḥ sann eva
tathā-gati-lāghavaṁ prakaṭayāmāsa \| yathā maṇḍala-sthānāṁ gopīnām api
dvayor dvayor madhye praviṣṭo nṛtyatismety eka-paramāṇu-mātra-kālenaiva
madhya-pradeśād āgatya maṇḍalasthās triśata-koṭi-gopīḥ sa-nṛtyaṁ
parirabhya punar madhya-pradeśa gata eva babhūvety alāta-cakrād api
tasya gati-lāghavam adhikam abhūd iti jñeyam \| yato
maṇḍala-karṇikā-gatatvaṁ tasya tadānīṁ sarvair dṛṣṭam \| evam eva---

> aṅganām aṅganām antare mādhavo
>
> mādhavaṁ mādhavaṁ cāntareṇāṅganā \|
>
> ittham ākalpite maṇḍale madhyagaḥ
>
> sañjagau veṇunā devakī-nandanaḥ \|\| \[kṛ.ka. 2.35\]

iti śrī-bilvamaṅgala-mahānubhāva-caraṇair uktam \| tatra hetu-garbhaṁ
viśinaṣṭi---yogeśvareṇa nikhila-kalā-nidhitvāt tad-upāya-mahā-vijñena \|
yogaḥ sannahanopāya-dhyāna-saṅgati-yuktiṣu ity amaraḥ \|

yad vā, yogo yogamāyā-durghaṭanā-paṭīyasī mahā-śaktis tasyā īśvareṇa \|
yugapat sarva-gopīnām āśleṣautsukyaṁ tasyābhijñāya saiva tāvataḥ
prakāśāṁs tasya prakaṭayya samādadhau\| atra dvayor dvayor madhye
praviṣṭeneti vīpsayā ekaika-gopī-madhye dvi-dvi-gopī-madhye praveśaḥ
saṅgacchate iti vyācakṣate \| tatraikaika-gopī-madhya-praveśe
vyākhyāyamāne yogamāyā-pakṣe ekasyāḥ striyaḥ skandhayoḥ
kṛṣṇa-prakāśa-dvayasya bhuja-sparśānaucityaṁ nāśaṅkanīyam \| yogamāyaiva
tāṁ tāṁ pratyekasyaiva prakāśa-sparśa-bhāna-samarpaṇāt \|
dvi-dvi-gopī-vyākhyāne tu naivāsamañjasam \|\|3\|\|

yaṁ śrī-kṛṣṇaṁ striyaṁ sva-nikaṭaṁ manyeran, asau mayāśliṣyann
evātrāsti, tad api yat sarvatrāyaṁ dṛśyate, tad iyaṁ kācid asya
nāṭya-vidyety amaṁsatety arthaḥ \| atra madhyago devakī-nandanaḥ
śrī-vṛndāvaneśvaryā sahita evety āhuḥ---tasyā eva sarva-śraiṣṭhyāt
rāsa-krīḍādi-kāraṇam iti tadīya-śata-nāma-stotra-dṛṣṭeḥ \| tāvat
tat-kṣaṇa eva vimāna-śatair vyāptaṁ nabho babhūva \| keṣām ? divaukasāṁ
brahmādīnām atrausukyād iti kṛṣṇa-nṛtyāṁśa eva, na tu rasasya vilāse \|
dāsatvenāyogyatvāt tad-dārāṇāṁ tu anaucityābhāvāt sarvatraiva ata eva
rāse divi puṁsāṁ kṛṣṇa-darśanam eva na gopī-darśanaṁ yogamāyayā āvaraṇād
iti jñeyam \|\|4\|\|

**\...**

\|\| 10.33.5 \|\|

tato dundubhayo nedur nipetuḥ puṇya-vṛṣṭayaḥ \|

jagur gandharva-patayaḥ sastrīkās tad-yaśo\'malam \|\|

**śrīdhara-svāmī (bhāvārtha-dīpikā) :** tat tasya bhagavataḥ
śrī-kṛṣṇasyāmalaṁ nirmalaṁ yaśo jagur iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato
rāsotsavopakramānantaram \| tad-yaśaḥ kṛṣṇasya gopīnāṁ ca yaśaḥ \| aho
śrī-kṛṣṇa-vaibhavam aho gopī-bhāgyam ity evaṁ-rūpam \| puṣpa-vṛṣṭis tu
raṅga-sthalī-mārdavārtheti \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tebhyo
divaukasobhyaḥ \| kiṁ vā, tad-anantaraṁ svayam eva nedur divyatvān
mahā-maṅgalotsava-svabhāvād vā \| evam agre'pi \| ādau dudubhīnāṁ nādo
maṅgalārambhārthaṁ sva-sva-vargya-sammelanārthaṁ ca, nitarāṁ petuḥ,
ni-śabdena vṛṣṭaya iti bahutvena ca raṅga-sthalyāṁ puṣpāstaraṇaṁ kila
jātam iti bodhyate \| gandharvāṇāṁ patyaḥ śreṣṭhāḥ \| anyathā
tādṛśa-nṛtya-yogya-gānāsiddhiḥ \| teṣāṁ śreṣṭhya-sāphalyāsampattiś ca
strībhir apsarobhiḥ sva-patnībhir vā sahitā iti sarveṣām eva
tad-eka-niṣṭhatoktā \| na tiṣṭhati malo yasmād ity amalam iti teṣām api
kāmādi-doṣo nirastaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tebhyo divaukobhyaḥ \|
kiṁ vā, tad-anantaraṁ svayam eva neduḥ divyatvāt
mahā-maṅgalotsava-svabhāvāc ca \| evam agre\'pi ādau dundubhīnāṁ nādo
maṅgalārthaḥ sva-sva-varga-sammelanārthaś ca \| nitarāṁ petuḥ ni-śabdena
vṛṣṭayaḥ iti bahutvena ca raṅga-sthalyāṁ puṣpāstaraṇaṁ kila jātam iti
bodhyate \| strībhir apsarobhiḥ sapatnībhiś ca sahitā iti sarveṣām eva
tad-eka-niṣṭhatoktā na tiṣṭhati malo yasmād ity amalam iti teṣām api
tadānīṁ sarva-durvāsanā nirastā \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** teṣām autsukyam āha---tato
dundubhaya ity-ādi \|\|5\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tan-madhye
puṣpa-vṛṣṭi-gīta-vādyādhikāriṇāṁ pramattatām āha---tata iti \| tato
rāsa-prārambhe jagan-maṅgala-sūcikā dundubhayo neduḥ \|
nṛtyotsāhoddīpakād ivaiśvaryādi-mahā-nādaṁ cakrur iti \| ādhikārikair
mocitāḥ puṣpa-vṛṣṭayo nipetuḥ \| tāla-gati-samāpti-sama-kālam eva
nitarāṁ nairantaryeṇa petuḥ \| gandharva-patayo gandharva-mukhyā
adhikāriṇaḥ, tad-yaśo jaguḥ \| sakhī-sahñāḥ \| anena śrī-kṛṣṇa-gāne
gandharva-gānasya sāhityaṁ sahāyitvam uddīpakatvaṁ ca sūcitam \|
gopī-gāne tat strīṇāṁ gānasya sāhityaṁ sahāyitvam uddīpakatvaṁ ca
sūcitam \| tad-yaśo tāsāṁ tasya ca yaśaḥ kīdṛśam ? amalaṁ
kāmādi-vāsanā-nirasana-samartham \| ata eva rāsotsavādi-darśanena
viṣaya-vāsanā-nirāso\'pi sūcitaḥ \| tad-darśanaṁ na doṣāyeti bhāvaḥ \|
kiṁ ca tat-kālopayogi-sajātīya-padārtha-pūrva-praveśasya rasoddīpakatvaṁ
na vijātīya-praveśasyeti dhvanitam \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.33.6 \|\|

valayānāṁ nūpurāṇāṁ kiṅkiṇīnāṁ ca yoṣitām \|

sa-priyāṇām abhūc chabdas tumulo rāsa-maṇḍale \|\|

**śrīdhara-svāmī (bhāvārtha-dīpikā) :** sa-priyāṇāṁ kṛṣṇa-sahitānām \|
tumulaḥ saṅkīrṇaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** valayaḥ kaṇṭha-rāge nā
kaṅkaṇe puṁ-napuṁsakam iti medinī \| nūpuraḥ pāda-bhūṣaṇe kiṅkiṇī
kṣudra-ghaṇṭikā iti kośaḥ \| tumulo raṇa-saṅkīrṇe iti medinī \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ deva-kṛtotsavam
uktvā rāsa-yogyaṁ vādya-gītādi vaktum ādau vādyam āha---valayānām iti \|
kiṅkiṇīnāṁ kāñcy-ādi-vartinīnāṁ yoṣitām iti \| strītvena sāmānyata eva
valayādi-sad-bhāvo, na tu rāsārthaṁ bhūṣaṇatvena grahaṇād iti bodhyate
\| pūrvaṁ gṛhebhyo nirgame tāsāṁ tad-apekṣaṇāt \| sa-priyāṇām iti tāsāṁ
prīty-arthaṁ tāvattvam iva gatasya śrī-bhagavato\'pi
tāvad-valayādi-śabdo\'bhipretaḥ \| rāsena yan maṇḍalaṁ maṇḍalī-bandhaḥ,
kiṁ vā, rasasyedaṁ rāsaṁ yan maṇḍalaṁ tasmin \| yad vā, rasa-samūha ity
arthaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ deva-kṛtotsavam uktvā
rāsa-yogyaṁ vādya-gītādi vaktum ādau vādyam āha---valayānām iti \|
kiṅkiṇīnāṁ kāñcy-ādi-vartinīnāṁ yoṣitām iti yoṣittvena svabhāvata eva
valayādi-sad-bhāvaḥ sūcitaḥ \| sa-priyāṇām iti \| tāsāṁ prīty-arthaṁ
tāvattayā prakāśamānasya śrī-bhagavato\'pi
tāvad-valayādi-śabdo\'bhipretaḥ \| rāsena yan maṇḍalaṁ maṇḍalī-bandhas
tasmin \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatas tad-vākdyānukāreṇa
maṇḍale itas tato vicalantīnāṁ sapriyāṇāṁ tāsāṁ valayādibhiḥ sama-tālaḥ
śabdo babhūvety āha---valayānām ity-ādi \| anyonya-miśratvāt tumulaḥ
\|\|6\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam
ākāśa-stha-gandharvādi-kṛta-vādyādikam uktvā gopī-maṇḍala-madhya
evāntaraṅgāni rasopayogī-vicitra-vāditrāṇy āha---valayānām iti \|
yoṣitāṁ gopīnāṁ valayānāṁ śabdo\'bhūt \| anena
hastābhinayādi-gata-bhedasya vala-śabdotpatti-janakatvaṁ sūcitam \|
nūpurāṇām iti pāda-nyāsa-gati-bhedasya nūpura-dhvany-utpādakatvaṁ
sūcitam\| kiṅkiṇīnām iti kaṭi-cālana-bhedasya
kiṅkiṇī-dhvany-utpādakatvaṁ sūcitam \| agre vakṣati ca---pāda-nyāsair
bhuja-vidhūtibhiḥ \[bhā.pu. 10.33.8\] iti \| evam ūrdhvādho
madhya-mārgeṣu antaraṅga-vāditra-śabdasya rasa-viśeṣoddīpakatvaṁ sūcitam
iti \| sa priyāṇām iti priyasyopasarjanatvaṁ valayādi-vādyeṣu tāsām eva
prādhānyāt \| rāsa-maṇḍala iti rasasyābhivyaktir yasmād iti rāsa etādṛśe
maṇḍale gopī-maṇḍale \| yad vā, rasasyodayo yasmān nṛtya-viśeṣāt sa
rāsas tasya maṇḍale maṇḍalākāreṇa bandhena \| yad vā, rasānāṁ samūho
rāsas tasya maṇḍale pradeśa iti \| tumula-rava-saṅkīrṇaḥ, ata eva
kuñcitākṣa-śabdānāṁ nṛtyopayogitvaṁ tathā vattādi śabdānāṁ tatra layāt
pṛthaktvenānupalakṣatvaṁ yathā dūrasthānām anyeṣāṁ
matāntara-bheda-grahaṇaṁ na bhavati tathā tumulo babhūveti \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa-priyāṇāṁ sa-kṛṣṇānām
\| atra ca-kāreṇa tatrānaddha-śuṣira-tumulāny api saṅgṛhītāni \| eṣāṁ
ca-kāreṇoktatvād aprādhānyād valayā divādyānāccādakatvaṁ dhvanitam
\|\|6\|\|

**\...**

\|\| 10.33.7 \|\|

tatrātiśuśubhe tābhir bhagavān devakī-sutaḥ \|

madhye maṇīnāṁ haimānāṁ mahā-marakato yathā \|\|

**śrīdhara-svāmī (bhāvārtha-dīpikā) :** mahā-marakato nīla-maṇir iva
haimānāṁ maṇīnāṁ madhye madhye tābhiḥ svarṇa-varṇābhir āśliṣṭābhiḥ
śuśubhe \| gopī-dṛṣṭy-abhiprāyeṇa vā vinaiva madhya-padāvṛttim
eka-vacanam \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra rāsa-krīḍāyām \|
tābhiḥ gopībhiḥ \| devakī-suto yaśodā-nandanaḥ \| haimānāṁ hemna ime
haimāḥ \| idamaṇi ṭi-lopena sādhu \| hema-kāreṇa racitāḥ \| yad vā,
haimā hima-giri-sambhūtāḥ pīta-maṇayaḥ \| gopīnāṁ dṛṣṭy-abhiprāyeṇa
madhye iti padam āvartanīyam, gopībhir bahu-rūpa-pada-nartanāt \|
sarva-madhya-karṇikā-sthasyaikatvān madhya-padāvṛttir na kāryety
āha---vā vinaiveti \|

devakī-sutaḥ kṣatriya-jātir api bhagavān ṣaḍ-aiśvarya-pūrṇo'pi tatra
gopa-jāti-strīṇāṁ madhye'tiśuśubhe \| indranīla-maṇi-varṇo'pi kṛṣṇas
tāsāṁ gaura-kānti-miśraṇān marakata-varṇas tatrāpi śobhā-vailakṣaṇyam
ālakṣya mahac-chabdaḥ prayukta ity eke \| marakata-śabdo'yam
indranīla-maṇi-vācīty apare \| mahā-mārakata ity api pāṭhaḥ \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān
sarvaiśvarya-śobhā-bhara-sampanno'pi tatra rāsa-maṇḍale'tyantaṁ śuśubhe
svato'śeṣa-śobhā-carama-kāṣṭhāṁ gatasyāpi tābhiḥ śobhātiśayaṁ pūrvavad
dṛṣṭāntena sādhayati---madhya iti \| haimānāṁ hema-nirmitānāṁ
hema-varṇānāṁ vā, yathā mahā-marakata-maṇer api
hema-maṇi-madhyavartitayaiva śobhādhikā syāt \| tathā tasyāpi
priyā-janāśleṣeṇaivādhikā śobhā syād ity arthaḥ \| tatra
hetuḥ---devakī-suta iti bhakta-vātsalyena devakyāṁ jātatvāt \|
priya-jana-viṣayaka-prema-bhara-vistāraṇenaiva śobhā-bhara-sampatter iti
bhāvaḥ \| devakī yaśodeti pūrvaṁ likhitam eva \| anyat tair vyākhyātam
\|

yad vā, mahā-markata ity ekatvaṁ vastuto bhagavata ekatvasya, kiṁ vā,
veṇu-vādanārthaṁ madhya-vartino'bhiprāyeṇa \| atra kecid
āhuḥ---sahajendra-nīla-maṇi-varṇo'py asau nṛtya-gati-kauśalena yugapad
iva pratyekaṁ kaṇṭha-grahaṇādinā tāḥ sarvā vyāpya bhramaṇāt, tāsāṁ
suhema-gairīṇāṁ kānti-cchaṭā-samparkād
anatiśyāmala-marakata-maṇi-varṇatā-prāptyā mahā-marakata ity uktam iti
\| tataś ca nṛtya-śakti-viśeṣa eva, na tu ko'pi bhagavatā viśeṣa iti dik
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devakī-sutas tattayā bhavatsu
vikhyāto bhagavān sarvaiśvarya-sarva-śobhā-bhara-sampanno'pi tatra tu
rāsa-maṇḍale tābhir atyantaṁ śuśubhe \| yad vā, tatra yaśodā-sutatve
atyantaṁ śuśubhe, tatrāpi tābhir atyantaṁ śuśubhe ity arthaḥ \|
tādṛśasyāpi tābhiḥ śobhātiśayaṁ dṛṣṭāntena sādhayati---madhye iti \|
sāmānya-vivakṣayaikatvam \| sarveṣu madhyeṣv ity arthaḥ \| ato
maṇḍala-madhyastho'py ekaḥ prakāśo jñeyaḥ \| sa eva hi śrī-rādhikāṁ
saṅge nidhāya veṇu-vādana-pūrvakaṁ bhraman sarva-rāsa-maṇḍalam atyarthaṁ
maṇḍayati \| tac ca krama-dīpikādy-ukta-rāsāntarānusāreṇa jñeyam---

> itaretara-baddha-kara-pramadā-
>
> gaṇa-kalpita-rāsa-vihāra-vidhau \|
>
> maṇi-śaṅku-gam apy amunāvapuṣā
>
> bahudhā vihita-svaka-divya-tanum \|\|
>
> sudṛśām ubhayoḥ pṛthag-antaragaṁ
>
> dayitā-gaṇa-baddha-bhuja-dvitayam \| \[kra.dī. 5.55-56\]

iti maṇi-śaṅku-gatatvam apy uktvā tad eva punar viśeṣyaṁ varṇyate \|
maṇi-nirmita-madhyaga-śaṅku-lasad-vipulāruṇa-paṅkaja-madhyagam ity-ādy
anantaram \|

> taruṇī-kuca-yuk-parirambha-milad-
>
> ghusṛṇāruṇa-vakṣasam ukṣa-gatim \| \[kra.dī. 5.61\] iti \|

tathaivoktaṁ---maṇḍale madhyagaḥ sañjagau veṇuneti \| haimānāṁ
hema-vikārāṇāṁ maṇīnāṁ golokatayā, maṇivan nirmitānāṁ mahā-mārakata ity
api sāmānyatas tathaika-vacanam \| megha-cakra iti vakṣyamāṇāt yathā
mahā-marakata-maṇer api hema-maṇi-madhyavartitayaiva śobhādhikā syāt \|
tathā tasyāpi priyā-janāśleṣeṇaivādhikā śobhā syād ity arthaḥ \| anyat
taiḥ \| tatra mahac-chabda-pūrvaḥ marakata-śabda indranīla-maṇi-vācī
jñeyaḥ \|

yad vā, tāsāṁ suhema-gaurīṇāṁ kānti-cchaṭā-samparkād
anatiśyāmala-marakata-maṇi-varṇatā prāptyā mahā-mārakata ity uktam iti
\| tataś ca nṛtya-śakti-viśeṣa eva na tu ko'pi bhagavattā-viśeṣa iti
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devakī pūrvavad yaśodaiva
\|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ukta-prakārasya
śrī-bhagavata eka-vidhatvam upamālaṅkāreṇa dyotayati---tatrety ādi \|
ati atiśayaṁ śuśubhe \| kutaḥ ? tābhir hetu-bhūtābhir haimānāṁ maṇīnāṁ
madhye mahā-mārakato nīlendra-maṇir iti \| eka-vacana-nirdeśān na
nānā-vidhatvam \|\|7\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv evaṁ nṛtyamānāsu tāsu
madhye cet kṛṣṇasyopasarjanaṁ tat tarhi śobhā nyūnatvaṁ syād iti āśaṅkya
pūrva-śobhādhikyam āha---tatreti \| bhagavān api svaiśvaryam avagaṇayya
tac ca rāsa-maṇḍale tābhir yāsām ṛṅīvāste suvarṇa-varṇābhair ity adhikaṁ
śuśubhe \| tāsāṁ saṁsargeṇa śobhādaśanajaṁ sukhaṁ svayam anubhūtavān \|
ātmanepadena sūcitam aiśvarya-śobhāta ādhikyaṁ na vivakṣitam, kiṁ tu
prathamaṁ bāhu-prasāreṇety ādinā vana-vihāra-śobhābharādhikyaṁ sūcitam
\| sajātīyād evādhikyaṁ sambhavati, na vijātīyād iti niyamaḥ \| yad vā,
bhagvān bhago bhāgyaṁ tadvān \| hetu-garbha-vicesaṇam āha---devakī-sutaḥ
\|

> dve nāmnī nanda-bhāryāyā yaśodā devakīti ca \|
>
> ataḥ sakhyam abhūt tasyā devakyā śauri-jāyayā \|\| iti \|

yaśodā-suta ity arthaḥ \| ato vātsalyena lālyamānasya tasyātīva
puṣṭatvāt bahvīṣu rasa-sañcāraṇa-sāmarthyaṁ dyotitam \| yad vā,
viśeṣaṇa-dvayena dhīra-lālitya-dharma-bhāk-guṇa-yuktatvaṁ sūcyate \| tad
uktaṁ rasārṇave---

> pitṛbhyāṁ gamito\'tyantaṁ naiścintyaṁ preyasī-vaśaḥ \|
>
> vidagdho nava-tāruṇyo dhīra-lālitya-dharma-bhāk \|\|[^328]

naiścintyena hetunā vilāsa-bharaḥ sūcitaḥ \| tatrānurūpaṁ dṛṣṭāntam
āha---madhye manīnām iti \| hema-nirmitānām aṅgulyākārāṇāṁ maṇīnāṁ
madhye mahā-mārakato madhye nāyaka iva tādṛśo\'pi ubhayataḥ
kaṇṭāliṅgitābhir iti \| bhūṣaṇa-bhūṣitānāṁ tāsāṁ sampannam antareṇa
śobhābharāsampādanād iti \| kevalo
madhya-nāyaka-suvarṇa-maṇi-vyatirekeṇa śobhate tadvat\| eka-vacanena
svarūpaikyaṁ bhagavataḥ acintya-śakter iti sarva-saṁnihitatvam \| madhya
iti padena maṇḍala-madhyastho\'py eka ekaḥ \| yathā mahā-mārakatasya
cchaṭāḥ suvarṇa-maṇiṣu madhye praviśanti adbhuta-camatkāritvena śobhāṁ
viśeṣayanti tadvad unneyam \| ācāryair api vyākṛtaṁ
gopī-dṛṣṭy-abhiprāyeṇa svaika-nikaṭatva-mānaṁ madhya-padānāvṛttir
eka-vacanaṁ ca\| tathā coktaṁ krama-dīpikāyāṁ,

> maṇi-nirmita-madhyaga-śaṅku-lasad-
>
> vipulāruṇa-paṅkaja-madhya-gatam \|\| \[kra.dī. 5.58\]

ity upakramya,

> taruṇī-kuca-yuk-parirambha-milad-
>
> ghusṛṇāruṇa-vakṣasam ukṣa-gatim \| \[kra.dī. 5.62\] iti \|

bilvamaṅgaloktis tu---

> aṅganām aṅganām antare mādhavo
>
> mādhavaṁ mādhavaṁ cāntareṇāṅganā \|
>
> ittham ākalpite maṇḍale madhyagaḥ
>
> sañjagau veṇunā devakī-nandanaḥ \|\| \[kṛ.ka. 2.35\] iti \|

gopī-dṛṣṭy-abhiprāyeṇa sva-saṁnihitatvam \|
krama-dīpikokta-paṅkaja-madhyagatam itivat \| maṇḍala-madhya-sthitir
ekena svarūpeṇeti \| yathākāśa-sthitasya candrasya bhuvi yugapat
sarva-locana-gocaratvam iti \| tathā manaḥ samādhīyatām iti \| na ca
bhagavatā praveśa iti, kintu yogamāyayā eva sambhavāt \| anyathā
rasābhāsa-prasaṅgāt \| aiśvaryasya tu pūrva evopekṣitatvāt \| kiṁ ca,
yathā prāpti-lakṣaṇayā siddhyā yogināṁ sarvatra pracāraḥ
sarva-sannihitatvāt \| tarkāpratiṣṭhānād iti vyāsa-sūtram \| kiṁ ca,
atarkyāḥ khalu ye bhāvāḥ na tāṁs tarkeṇa yojayet iti dharmeṇa tv
atarkya-paricchinnatvaṁ dharmāṇām aparicchinnatvam iti na kiñcid
asamañjasam iti \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devakī-sutaḥ
kṣatriya-jātir api bhagavān ṣaḍ-aiśvarya-pūrṇo'pi tatra
gopa-jāti-strīṇāṁ madhye atiśuśubhe indranīla-maṇi-varṇo'pi kṛṣṇas tāsāṁ
gaura-kānti-miśraṇān marakata-varṇas tatrāpi śobhā-vailakṣaṇyam ālakṣya
mahac-chabdaḥ prayukta ity eke \| marakata-śabdo'yam
indranīla-maṇi-vācīty apare \| mahā-mārakata ity api pāṭhaḥ \|\|7\|\|

**\...**

\|\| 10.33.8 \|\|

pāda-nyāsair bhuja-vidhūtibhiḥ sasmitair bhrūvilāsair

bhajyan-madhyaiś cala-kuca-paṭaiḥ kuṇḍalair gaṇḍa-lolaiḥ \|

svidyan mukhyaḥ kavara-raśanā-granthayaḥ kṛṣṇa-vadhvo

gāyantyas taṁ taḍita iva tā megha-cakre virejuḥ \|\|

**śrīdhara-svāmī (bhāvārtha-dīpikā) :** sa yathā tābhiḥ śuśubhe, tathā
tā api tena virejur ity āha---pāda-nyāsair iti \| bhuja-vidhutibhiḥ
kara-cālanair bhajyamānair madhyaiś caladbhiḥ kucaiś ca paṭaiś ca \|
gaṇḍa-lolair gaṇḍeṣu cañcalaiḥ \| svidyan mukhyaḥ svidyanti svedam
udgiranti mukhāni yāsāṁ tāḥ \| kabareṣu raśanāsu ca granthayo dṛḍhā
yāsām \| yad vā, teṣu tāsu cāgranthayaḥ, śithila-granthaya ity arthaḥ \|
tatra nānā-mūrtiḥ kṛṣṇo megha-cakram iva, tās tu bahu-vidhās taḍita iva
svedas tuṣāra iva, gītaṁ garjitam eveti yathā-sambhavam ūhyam \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyonya-śobhātiśayam
āha---sa yatheti \| sa kṛṣṇaḥ \| tābhiḥ gopībhiḥ \| tāḥ gopyaḥ \| tena
kṛṣṇena \| pādānāṁ nyāsair vakra-sthānādi-vikṣepa-viśeṣaiḥ \|
atipariśrama-sādhye karmaṇi dṛḍha-granthīnām api vimoko bhavatīty ata
āha---baddhveti \| ity artha iti---iha nañ-samāse yañ-prāśastye bodhyaḥ
\| śithila-grantho'praśasta-granthayo'lpa-granthato vā---

> tat-sādṛśya-na-bhāvaś ca tad-anyatvaṁ tad-alpatā \|
>
> aprāśastyaṁ virodhaś ca nañ-arthāḥ ṣaṭ prakīrtitāḥ \|\| iti
> bhartṛhary-ukteḥ \|

kavarī keśa-vinyāsaḥ ity amaraḥ \| \| raśanā kāñci-jihvayoḥ iti viśvaḥ
\| kvacit kavaraṁ keśa-jūṭāyām ity api \| tatra dṛṣṭānte---megha-cakraṁ
megha-maṇḍalam \| tāḥ gopyaḥ \| yathā-sambhavaṁ yathāyatham \|
kṛṣṇa-vadhva ity anena kātyāyanī-vrata-kartryo gāndharva-vidhinā
vivāhitā eva \|

> parasparānurodhena kanyāyāś ca varasya ca \|
>
> gāndharva iti samprokto vivāhaḥ saṅgame sati \|\| iti smṛteḥ \|

bhagavati vyabhicāra-doṣo nāyāti \| paradkīyāsaṅgater eva vyabhicāratvāt
\| kutracit tāsāṁ parakīyātvena kathanaṁ tu śṛṅgārātiśayārtham \| kiṁ
ca, kānti-viśeṣa-dyotanā yaiva taḍita iti dṛṣṭānto, na tu
pāda-nyāsa-viśeṣa-dyotanāya \| taḍitām acetanatvāt \| yad vā, taḍitām
iva pāda-nyāsādau śīghrayāvartanādi-prakāśāya \| taḍ-āghāte caurādikāt,
tāḍer ṇi-luk ca ity auṇādika iti \| dhātūnām anekārthatvāt taṭanti
kṣipraṁ tirodhānaṁ gacchantīti taḍitaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** pāda-nyāsair ity-ādi
\| kṛṣṇa-vadhvo, na tu gopa-vadhvaḥ \| etenāgūḍhā eva tathā nanṛtuḥ \|
taṁ kṛṣṇam eva gāyantyaḥ megha-cakre taḍita iva virejuḥ \|
madhya-vartinaḥ śrī-kṛṣṇasya nṛtya-viśeṣa-bhramaṇa-kauśalena
cakrākārasya tejaḥ paṭalasya megha-cakratvam, tāsāṁ ca madhye madhye
kṛṣṇa-tejasā channatvāt madhye madhye kṛṣṇa-tejo'pi parābhūya sva-tejasā
dyotamānatvāt taḍittvam \| svidyan-mukhyam etāvaty api śrame khinnāni
mukhāny eva, na tu sarvāṅgāni yāsām \| tathā kavara-rasanāsu granthayo
yāsām, na tu granthi-śaithilyam \| śikṣā-nyāsa-prakaṭanena
pariśrama-kṛta-doṣa-rāhityaṁ sarasvatī-rahasyam \| pāda-nyāsais
tāla-śṛṅgānukāreṇa sa-śabdair bhuvi pāda-ghātair bhuja-vidhūtirbhir
gati-viśeṣa-niṣpāditeair bhuja-dolais tāla-mūrcchanāyāṁ ca mūrcchanā
vyañjakair bhuja-kampair vā \| sa-smitair bhrū-vilāsaiḥ \| bhajyan
madhyair iti kṣīṇatayā nṛtyāyāsena bhajadbhir iva madhyaiḥ, luptotprekṣā
\| etāvaty api pariśrame niḥśvāsa-bāhulyābhāvāt calaiḥ kūṭānāṁ paṭair
iva, na tu calaiḥ kūṭaiḥ paṭaiś ca \| gaṇḍa-lolaiḥ kuṇḍalair gaṇḍeṣu
viṣvak-tāpin eva kuṇḍalānāṁ lolatā grīvāmukha-dolānāṁ lāghavaṁ rahasyam
\| viśeṣaṇe tṛtīyā \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalaṁ tābhiḥ
so'dhikaṁ śuśubhe, kintu tena cātra śuśubhire ity āha---pādeti \|
pādānāṁ nyāsā nṛtya-gatyā bhūmy-ākramaṇa-bhaṅgyas taiḥ \| bhujānāṁ
hastānāṁ viśeṣeṇa dhutibhir hastaka-bhedena cālanaiḥ \| yadyapy
anyo'nyābaddha-bāhutvena bhuja-vidhutayo na sambhaveyuḥ, tathāpi
anyonyābaddhābhyāṁ dvābhyāṁ saṁhatyaiva \| kiṁ vā, kadācit tad-artham
ābaddhatva-parityāgenaiva \|

yad vā, anyonyābaddhānām api bhujānāṁ nṛtya-gati-bhaṅgyaiva tā
boddhavyāḥ \| evam agre'pi sarvaṁ tathaiva jñeyam iti dik \|
smita-sahitair bhruvāṁ vilāsais
tat-tad-rasābhivyañjaka-nartana-cāturyair bhavyamānaiḥ svabhāvataḥ
kārśyena viśeṣataś ca nṛtyārtha-paribhramaṇādinā bhaṅgam iva gacchadbhir
madhya-bhāgaiḥ paṭāḥ kañcukāni \| kiṁ vā, śrī-bhagavad-utthāne sati
punaḥ punaḥ parigṛhītāni nija-nijottarīyāṇy eva kṛṣṇasya śyāmasundarasya
vadhvas tad-āśliṣṭā gaurāṅgyas tad-ekāśrayā ity arthaḥ \| tac ca
dṛṣṭāntenāpi dhvanitam eva \|

kiṁ vā kṛṣṇasya vadhvaḥ priyā iti tat-sadṛśa-tat-tad-vaidagdhyādikaṁ
tat-prema-mohitatvaṁ ca muktam eveti bhāvaḥ \| atas tam eva gāyantyaḥ \|
tat-prakāraś coktaḥ śrī-parāśareṇa---

> kṛṣṇaḥ śarac-candramasaṁ kaumudī-kumudākaram \|
>
> jagau gopī-janas tv ekaṁ kṛṣṇa-nāma punaḥ punaḥ \|\| \[vi.pu.
> 5.13.35\]

iti viśeṣeṇa rejur aśobhanta \|
tat-prema-bhara-maugdhya-nṛtyādi-vaidagdhyayor anyonyaṁ sammilanena
tasyaiśvarya-laukikatvayor aikyeneva śobhā-bhara-sampatteḥ \| taḍita
iveti dṛṣṭāntenānyonya-śobhayā tasyāpi śobhā dhvanitaiva \| cakra iti
nṛtya-gati-kauśalena nija-śakti-viśeṣeṇaiva vā nānātvam iva prāptatvāt
\| kiṁ vā, meghānāṁ ghaṭā-vivakṣayā, anyathā suśyāmatvādy-abhāvena
śobhādy-abhāvaḥ \| tasyātiśobhānantaraṁ tāsām atiśobhā-varṇanaṁ sarvathā
parama-śobhā-carama-kāṣṭhā-gatānām api rāsa-krīḍayā
śobhā-viśeṣa-sampattyā paramādbhutatvāt \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ tābhiḥ so'dhikaṁ
śuśubhe, kintu tena tāś ca tathā śuśubhire ity āha---pādeti \| pādānāṁ
nyāsāḥ nṛtya-gītibhiḥ bhūmyākramaṇa-bhaṅgyas taiḥ \| bhujānāṁ hastānāṁ
viśeṣeṇa dhutibhiḥ hastaka-bhedena cālanaiḥ yadyapy
anyo'nya-baddha-bāhutvena bhuja-vidhutayo na sambhaveyus tathāpi kadācit
tad-artham ābaddhatva-parityāgenaiva \| smita-sahitair bhruvāṁ vilāsais
tat-tad-rasābhivyañjaka-nartana-cāturyair bhavyamānaiḥ svabhāvataḥ
kārśyena viśeṣataś ca nṛtyārtha-parivartanādinā bhaṅgam iva gacchadbhir
madhya-bhāgaiḥ \| kiṁ vā, bhajyamānatā bhaṅgaṁ kauṭilyam iti yāvat \|
kuṭilībhavan-madhya-bhāgair ity arthaḥ \| sarvatra muhur iti mantavyam
\| kuca-paṭāḥ bhagavad-utthāne sati punaḥ punaḥ parigṛhītāni
nija-nijottarīyāṇy eva \| anyat taiḥ \| atra granthaya ity eva
pada-cchedo yogyo na tv agranthaya iti \|

kṛṣṇa-vadhva ity-ādikaṁ tv evaṁ vyākhyeyam \| taṁ kṛṣṇaṁ gāyantyaḥ tā
dṛṣṭāntayitavya-vaśāt kṛṣṇasya tat-tat-prakāśa-cakraṁ virejuḥ \| kutra
kā iva megha-cakre taḍita iva \| nanu madhye maṇīnām
ity-ādi-prokta-dṛṣṭānto na ghaṭate adāmpatyena
tat-tad-āgantuka-sambandhāt na tv ayaṁ svābhāvika-sambandhābhāvāt tad
etad āśaṅkyānanda-vaicitryeṇa rahasyam eva vyanakti \| kṛṣṇa-vadhva iti
\| tadvad atrāpi svābhāvikād eva sambandhād dāmpatyam eveti bhāvaḥ \|
ata eva tāsām abhyāsa-viśeṣaṁ vināpi teṣu teṣu guṇeṣu parama evotkarṣo
vartate \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
nṛtya-gīta-vādya-bandha-tālādi-sametaṁ strī-bahu-maṇḍala-nṛtyaṁ rāsa iti
sthite maṇḍalam uktam \| bandho\'py uktam \| vādyaṁ ca valayānāṁ
\[bhā.pu. 10.33.6\] ity-ādinā coktam \| samprati tāla-gāna-nṛtyāni
darśayati pāda-nyāsair ity-ādi \| kṛṣṇa-vadhva iti gopa-vadhūtvaṁ
prasiddhaṁ vārayati \| taṁ kṛṣṇaṁ gāyantyo vijahur nanṛtur ity arthaḥ \|
kutra kā iva ? megha-cakre taḍita iva \| taḍito yathā megha-cakre
nṛtyanti \| madhye vartamānasya bhagavato\'bhitaḥ prasṛmarāṇāṁ
śyāma-mahasāṁ cakre maṇḍala-madhye maṇḍalākāreṇa maṇḍalād bahir bhavitum
aśaktatayā ghanībhūte śyāmalimanimegha-cakratvāropaḥ \| sa ca
vākyārdhena gamyaḥ prakaraṇa-gamyaś ca---śabdenānupāttatvāt \| pādānāṁ
nyāsais tāla-śabdānukāreṇa bhuiv sa-śabda-pāda-ghātair bhuja-vidhūtibhir
gati-viśeṣeṇa bhuja-dolair mūrcchanā kāle tāla-tyāgānukūla-bhuja-kampair
vā \| anyonyābaddha-bāhutve\'pi tāla-tyāga-samaye bhujayoḥ
kampanānantaraṁ punar bandha iti kramaḥ \| evaṁ-vidha-nṛtyenāpi
maṇḍalasya bhaṅgas tiryaktā vā bhavatīti nānusandheyam \| yathā
sthāna-sthiti-kauśalāt \| bhruvāṁ vilāsais tālānukṛtyā bhruvāṁ vikṣepaiḥ
\| kīdṛśaiḥ ? sasmitaiḥ smita-sahitairbhajyadbhir iva madhyar bhajyan
madhyair gati-viśeṣa-tāla-tyāga-kālīna-tanu-latā-pūrvārdha-dhunanena
bhaṅgāśaṅkāspadair madhyaiḥ, tāvatāyāsenāpi calaiḥ kucānām eva paṭaiḥ,
na tu kucaiḥ \| tathā tāvatāyāsenāpi gaṇḍa-lolair eva kuṇḍalaiḥ viśeṣeṇa
tṛtīyā \| svidyanti mukhāny eva yāsām, na tu sarvāṅgāni, aśrāntatvād
varāṅganātvāc ca \| kavareṣu rasanāsu granthayo yāsām, tathā
vidhāyāsenāpy aśithilatvāt \| gāyantya iti gānānukūlaṁ vādyaṁ vīṇādikam
api boddhavyam, yogamāyā-sampādyamānatvāt \| yadyapy etac chraddhāṅgikam
eva nṛtyam, tathāpi vādyasyāvaśyakam \|

atra bhagavān draṣṭaiva \| gopyaḥ samaṁ bhagavatā nanṛtur iti paścād eva
saha-nṛtyam \| idaṁ tu maṇḍala-nṛtyam \| tac ca
dvividhaṁ---sva-kartṛka-bhramikaṁ para-kartṛka-bhramikaṁ ceti\| ādyaṁ
ca dvividhaṁ---savyam apasavyaṁ ca \| dvitīyaṁ---cakropadhikam \| tac ca
pratilomam anulomam \| cakraṁ ced vāmato bhramati, tadā dakṣiṇato
nartakyo bhramanti, tathā dakṣiṇataś cec cakram, tadā vāmatas tā iti
kramaḥ \| kintu tatra bhramiś cakra-bhramita eka nṛtya tu yathā sthānam
\| atra tu bhramiś ca sva-kartṛka-nṛtyaṁ cāniyata-sthānam iti \| yad
uktaṁ---

> sthiram asthiram apy etad dvividhaṁ rāsa-maṇḍalam \|
>
> sthiraṁ sthūla-viśeṣastham asthiraṁ cakra-śrayam \|\|
>
> sthiraṁ bhramiḥ kartṛ-gatā bhavet savyāpasavyayoḥ \|
>
> asthire cakrajā sā ca pratilomyānulomya-bhāk \|\|
>
> yathā sthāna-sthitaṁ tatra nṛtyaṁ tad bhramitaḥ punaḥ \|
>
> nānā sthānam ivābhāti nṛtya-kartryaś ca yoṣitaḥ \|\| iti \|\|8\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ rasādhikaraṇatvena tāsām
utkarṣaṁ nirūpya tasyāpy utkarṣaṁ nirūpayanti \| tathoktaṁ---

> śṛṅgāre nāyikā śreṣṭhā rasādhikaraṇaṁ yataḥ \|
>
> mādhavatvena saundarya-vāridhi sa paricchadaḥ \|\| iti \|

idānīṁ na kevalaṁ tābhiḥ sa śuśubhe, kiṁ tu tā api tena virejur ity
āha---pāda-nyāsair iti \| pādānāṁ caraṇānāṁ nyāsāḥ nṛtya-gīta-bhedās
tair bhujānāṁ vidhutayaḥ sarve hastakābhedās taiḥ \|

nanv anyonyā baddha-bāhubhir ity ukter hastakādi-bhedaḥ kathaṁ sambhavet
? tatra samādhānaṁ tat sthānāparityāgenaiva hastaka-bheda-sampatter iti
bhāvaḥ \| yad vā, anyonyā baddha-bāhvānām eva nṛtya-viśeṣa-gati-bhedād
eva vidhutayaḥ kampāyamānā boddhavyā iti \| sa-smitaiḥ smita-sahitaiḥ
bhruvāṁ vilāsair nṛtya-gati-vyañjakair
ūrdhvādho-bhāga-tiryak-prasaraṇa-rūpaiḥ kṛṣṇa-mano-rañjakair bhajyadbhiḥ
pāda-nyāsa-sāhacaryāt bhaṅgam iva prāpnuvadbhiḥ nṛtya-gati-vaśāt kāryāc
ca bhaṅgasyotprekṣeti \| calaiḥ kucaiḥ paṭaiś ca caleṣu vā paṭās taiḥ \|
anena sarvāvayavānāṁ rasābhivyañjakaṁ sakampatvam uktam \| kuṇḍalair
gaṇḍeṣu lolaiḥ, anena sarvā eva śiro-bhedā uktāḥ \| svidyan mukhyaḥ
svidyanti mukhāni yāsāṁ tāḥ, anena raty-ākhya-bhāvasya sarvāṅga-pūrtyā
sveda-rūpeṇa bahir gamanam uktam iti \| kavareṣu rasanāsu ca
pūrva-dṛḍha-granthaya idānīm agranthayaḥ sarvāvayava-vyāptena rasena
śarīra-śaithilyāt keśa-pāśe rasanāyāṁ śaithilyaṁ jātam iti bhāvaḥ \|
kṛṣṇa-vadhva ity anena tat-sāhacaryāt nṛtya-gānāṅgika-bhāvotpatti-bharaḥ
sūcitas tam eva gāyantyaḥ mānasa-bhāvocchalena gāne rasodrekaḥ sūcitaḥ
\| sva-kalā-kauśalena sva-vaidagdhyābhivyañjakaiḥ nṛtya-gānādibhiḥ
viśeṣeṇa rejuḥ \|

tatra dṛṣṭāntam āha---megha-cakre taḍita iva alāta-cakravad bhrāmyan
kṛṣṇo megha-cakram iva lakṣitas tās tu bahudhā dyotamānā taḍita iva \|
taḍito hi bahu-kālaṁ darśanārhā na bhavanti, etā api
nṛtya-gāna-viśeṣavaśād acira-prabhā iva lakṣitāḥ \| taḍito hi
acira-darśanā api megha-cakraṁ śobhayanti, megha-cakreṇāpi tāsāṁ śobhā
bhavaty eva \| evaṁ lāghava-śaktyā sarva-sannihitatvena parita ācchāditā
api kenacit kānti-viśeṣeṇa madhye madhye darśana-gocarā bhavanti \| evam
anyonyaṁ śobhā-bharaḥ madhye sūcitaḥ \| cakra iti
nṛtya-gati-bheda-bandhena nija-lāghava-śaktyā ca nānatvam iva pratītam
iti rāsa-krīḍāyāṁ śobhā-vaiśiṣṭyaṁ sūcitam \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yathā tābhiḥ sa śuśubhe,
tathā tena tā api śuśubhire ity āha---pāda-nyāsair iti \| pādānāṁ nyāsāḥ
gīta-rasa-tālānusāriṇyaḥ punaḥ punar vyaktīkṛta-vicitra-nṛtya-gītayas
taiḥ \| bhuja-vidhutibhir anyonya-baddhānām api bhujānāṁ vicitraiḥ
kampanaiḥ \| kiṁ ca, anyonyābaddha-bhujatāṁ tyaktvā kadācid atilāghavato
hastaka-bhedena kara-cālanair gīta-padārthābhinayaiḥ smita-hasitair
bhruvāṁ vividhair bhedair bhaṅgibhiḥ \| rasābhinayārthaṁ
sva-sva-kauśalāvadhāpanārthaṁ ca \| bhajyan-madhyaiḥ bhajyamānaiḥ
svabhāvataḥ kārśyena nṛtya-vivartanādinā ca bhaṅgim iva gacchadbhir
madhya-bhāgaiś calaiḥ kuca-paṭaiḥ kañcukoparita-vastrair
bhagavad-utthānāntaraṁ punaḥ pratisaṅgṛhītaiḥ \| kṛṣṇasya vadhvaḥ
bhogyāḥ striyaḥ \| vadhūr jāyā snuṣā strī ca iti nānārtha-vargaḥ \| atra
vadhū-śabdasya bhāryā-vācakatve vyākhyāyamāne prakṛtim agan kila yasya
gopa-vadhva iti bhīṣmoktyā viruddhyeta tena na tathā vyākhyeyam \|
kṛṣṇasya śyāmala-sundarasya tad-ekāśliṣṭā gaurāṅgyas tad-ekāśrayatamā
tad-eka-bhogyatayā ca vadhva iva vadhva iti prakṛta-vaiṣṇava-toṣaṇī
\|\|8\|\|

**\...**

\|\| 10.33.9 \|\|

uccair jagur nṛtyamānā rakta-kaṇṭhyo rati-priyāḥ \|

kṛṣṇābhimarśa-muditā yad gītenedam āvṛtam \|\|

**śrīdhara-svāmī (bhāvārtha-dīpikā) :** nṛtyamānā nṛtyantyaḥ \|
rakta-kaṇṭhyo nānā-rāgair anurañjita-kaṇṭhyaḥ \| kṛṣṇasyābhimarśena
saṁsparśena muditāḥ \| idaṁ viśvam \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
kāma-kalodbodhaka-sparśa-viśeṣo'bhimarṣaḥ \| yad vā, mānaṁ kṛṣṇa-kṛtaṁ
sammānaṁ yāsāṁ tāḥ \| āvṛtam, deva-sākṣikatvāt \| yad gītena yāsāṁ
gānena \| rati-priyā ramaṇānurāgāḥ \| nṛtyamānā nṛtyantyaḥ \| yad vā,
nṛtyena mānaḥ kṛṣṇa-kartṛka ādaro yāsāṁ tāḥ \| rakta-kaṇṭhyaḥ
nānā-rāgair anurañjita-kaṇṭhyaḥ \| rāgāś coktāḥ saṅgīta-sāre---

> tāvanta eva rāgāḥ syur yāvatyo jīva-jātayaḥ \|
>
> teṣu ṣoḍaśa-sāhasrī purā gopī-kṛtā varā \|\| iti \|

ratiḥ kṛṣṇa-kartṛkā prītir eva priyā yāsāṁ tāḥ \| kṛṣṇasyābhimarśena
sparśādinā muditā iti nṛtyādi-śramānudgamaḥ \| yad gītena yat kartṛkeṇa
gītena tadānīm idaṁ jagad brahmāṇḍam āvṛtaṁ vyāptam āsīd ity arthaḥ \|
yad vā, yad gītena yat karmakeṇa gīteneti \| adyāpi jagad-vartibhir
lokair yā gīyanta evety arthaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yad gītenedam āvṛtam
ity-ādi \| ayam arthaḥ---tābhir yad gītaṁ tena tenaiva
saṅgīta-śāstra-kārair nānā-prabandhāḥ kṛtāḥ, tair evedaṁ bhuvana-trayam
āvṛtam iti \| puraṁ tādṛśaṁ nāsīd iti bhāvaḥ \| nṛtyamānā iti nṛtye
śrī-kṛṣṇākṛtaṁ mānaṁ pūjā yāsāṁ tāḥ \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca praharṣodrekeṇa
tāsāṁ nṛtya-gīta-vivṛddhim, kiṁ vā, nṛtyasya prādhānyam uktvā gānasyāpy
āha---uccair iti \| nṛtyamānā iti \| nartane'pi tādṛśa-gānāt tu
kauśala-viśeṣo darśitaḥ \| gānādi-prayojanm āha---ratiḥ surataṁ prema
śrī-kṛṣṇa-prema vā \| saiva priyā yās tām iti, na coccair gānādinā tāsāṁ
śramaḥ śaṅkanīya ity āha---kṛṣṇasya cittākarṣakasya
paramānanda-ghana-mūrter vā abhimarśena muditā iti gītasyoccais tvaṁ
darśayati---yāsāṁ yena vā gītenāvṛtaṁ vyāptam \|

yad vā, yasya gītāder gītena loka-nibaddha-gāthādināvṛtaṁ
tad-eka-rasa-mayam abhūd ity arthaḥ \| iti tan-māhātmyam uktam \| anyat
tair vyākhyātam \|

yad vā, nṛtyena mānaḥ kṛṣṇena sammānaḥ \| yad vā, nṛtye mānaḥ kṛṣṇād apy
ādhikyena garvo yāsāṁ tā rakta-kaṇṭhyaḥ prema-snigdha-kaṇṭhya iti
gānasya prema-rasamayatvena parama-madhuratvam uktam \| uccair gāne
hetuḥ---ratīti kṛṣṇeti ca \| yad vā, uccaiḥ śrī-kṛṣṇād apy uccatayā \|
tathā coktaṁ śrī-parāśareṇa---

> rāsa-geyaṁ jagau kṛṣṇo yāvat tāratara-dhvaniḥ \|
>
> sādhu kṛṣṇeti kṛṣṇeti tāvat tā dviguṇaṁ jaguḥ \|\| \[vi.pu. 5.13.56\]
> iti \|

tatra hetum āha---raktety ādi-viśeṣaṇais tribhiḥ \| eṣāṁ yathā-kramaṁ
hetu-hetumattvam ūhyam \| yadyapi tāsām abhimarśatas tasyāpi pramodāt
tathaivoccair gānaṁ sambhavet \| tathāpi rāsa-geyāpy apekṣayā
prema-vaivaśyena tad-ucca-gīta-śravaṇa-lālasena vā na tādṛk sidhyed iti
jñeyam \| anyat samānam \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca praharṣodrekeṇa
tāsāṁ nṛtyasya prādhānyaṁ varṇayitvā gānasyāpy āha---uccair iti \|
nṛtyamānā iti nartane'pi tādṛśa-gānāt tu kauśala-viśeṣo darśitaḥ \|
gānādi-prayojanm āha---ratiḥ śrī-kṛṣṇa-kartṛkā prītiḥ, saiva priyā yāsām
\| na coccair gānādinā tāsāṁ śramaḥ śaṅkanīya ity
āha---kṛṣṇasyābhimarśena muditā iti ayam apy eko hetur jñeyaḥ \|
gītasyoccaistvaṁ darśayati---yāsāṁ gītenāvṛtaṁ vyāptam \|

yad vā, yāsāṁ gītena svayam utprekṣita-rāga-samūhena idaṁ jagad āvṛtam,
tad-anusāri-gāna-paraṁ jātam ity arthaḥ \| tābhiḥ kṛtāḥ
ṣoḍaśa-sahasra-saṅkhyā-rāgā eva jagati vibhaktā iti
saṅgīta-śāstra-prasiddhaḥ \| yathoktaṁ saṅgīta-sāre---

> tāvanta eva rāgāḥ syur yāvatyo jīva-jātayaḥ \|
>
> teṣu ṣoḍaśa-sāhasrī purā gopī-kṛtā varā \|\| iti \|

anyat taiḥ \|

yad vā, nṛtyena mānaḥ śrī-kṛṣṇa-kṛta-sammāno yāsāṁ tāḥ \| rakta-kaṇṭhyaḥ
prema-snigdha-kaṇṭhya iti parama-madhuratvam uktam \| uccair gāne
hetuḥ---ratīti kṛṣṇeti ca \| yad vā, uccaiḥ śrī-kṛṣṇa-gānād apy uccatayā
\| tathā hetum āha---raktatyādivitreṣaṇais tribhiḥ \| eṣāṁ
yatheṣṭa-hetu-hetumattvaṁ jñeyam \| evaṁ tatrātiśuśubhe tābhir ity atra
tāsāṁ śobhāvad gānādi-guṇasyāpi paramotkarṣaḥ sūcitaḥ \| uttaratra tu
spaṣṭam eva \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yāsāṁ gītena svayam
utprekṣita-rāga-samūhenedaṁ jagad āvṛtam \| tad anusāri-gāna-paraṁ jātam
ity arthaḥ \| tābhiḥ kṛtāḥ ṣoḍaśa-sahasra-saṅkhyā rāgā eva jagati
vibhaktā iti saṅgīta-śāstrāt \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gāyantya ity uktasya gānasya
prakāram āha---uccair ity-ādi \| nṛtye mānaḥ pūjā yāsāṁ tāḥ \|
rakta-kaṇṭhāḥ sukumāratvād aruṇa-kaṇṭhāḥ raktaṁ rāga-kadambaṁ jātitvād
eka-vacanaṁ kaṇṭhe cāsāṁ tat-kāla-rāga-parivartana-sāmarthyavatyaḥ \|
ratir nṛtya-gīta-viṣayā śraddhā tasyāḥ priyāḥ kṛṣṇasyābhimarśaḥ sparśaḥ,
āśleṣa iti yāvat \| tena muditā gāna-kauśalam ālokya kṣaṇekṣaṇe
tad-āliṅitā ity arthaḥ \| evambhūtāḥ satya uccair jagur nṛtyantya eva \|
yad yasya tānasya gītenedaṁ pūrva-pūrva-saṅgītācārair brahmādibhiḥ kṛtaṁ
gītam āvṛtam ācchannaṁ tucchībabhūva \| kiṁ vā, yad gītena viśvam idam
āvṛtam \| ataḥ paraṁ nānyad gīyeta kaiścid ity arthaḥ \|\|9\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kevalaṁ nṛtya-sambhramam
uktvā nṛtya-karburiti-gānam āha---uccair iti \| nṛtyamānā nṛtyantaḥ \|
yad vā, nṛtye māno'bhimāno yāsāṁ tāḥ \| tāsāṁ nṛtyasya sarvotkṛṣṭatvād
uccair jaguḥ \| nanu nṛtya-sambhrame gānāsambhavam āśaṅkyoccair gāne
hetum āha---kṛṣṇābhimarśa-muditā iti kṛṣṇasya
paramānanda-rūpasyābhimarśanaṁ kareṇa proñchanādi-rūpo'bhimarśaḥ sparśas
tena muditā ity ayam eva mukhyo hetuḥ \| anena śramāpanayanam apy uktam
\| uccair iti ubhayatrāpi sambadhyate \| evaṁ nṛtya-gānasya hi
vaidagdhya-viśeṣa-prakaṭanam uktam \| yad vā, nṛtyamānā śrī-kṛṣṇa-nṛtyād
ādhikyena garvo yāsāṁ tāḥ uccair iti padasya sāpekṣatvaṁ pūrva-gānato'py
ādhikyam \| athavā śrī-kṛṣṇasya gānād ādhikya-vivakṣayoccais tvam iti \|
gānasya vaiśiṣṭye hetum āha---rakta-kaṇṭhyaḥ \| nānā-rāgair
anurañjita-kaṇṭhyaḥ \| anena śrī-kṛṣṇasya mano'nurañjakatvaṁ sūcitam \|
yadā ratasyoccais tvādhikam āha---śrī-kṛṣṇasyāpi stambhena tāsām uccair
gīte sāmarthyād iti yad gīteneti yāsāṁ gītenedaṁ viśvam āvṛtam āsīt ayam
abhiprāyaḥ \| kṛṣṇābhimarśa-muditā ity atra śrī-kṛṣṇena
kucādi-gātra-sparśādinā tāsu svānanda-sthāpite sati, ataḥ pūrṇānandatvaṁ
sūcitam iti \| ata eva ramaṇāvacchinna-kāle sarveṣāṁ jīvānāṁ
sukha-pūrṇatvaṁ jātam iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛtyamānā nṛtyantyaḥ \|
yad vā, nṛtyena mānaḥ kṛṣṇa-kartṛka ādaro yāsāṁ tāḥ \| rakta-kaṇṭhyaḥ
nānā-rāgair anurañjita-kaṇṭhyaḥ \| rāgāś coktāḥ saṅgīta-sāre---

> tāvanta eva rāgāḥ syur yāvatyo jīva-jātayaḥ \|
>
> teṣu ṣoḍaśa-sāhasrī purā gopī-kṛtā varā \|\| iti \|

ratiḥ kṛṣṇa-kartṛkā prītir eva priyā yāsāṁ tāḥ \| kṛṣṇasyābhimarśena
sparśādinā muditā iti nṛtyādi-śramānudgamaḥ \| yad gītena yat kartṛkeṇa
gītena tadānīm idaṁ jagaj-jātam āvṛtaṁ vyāptam āsīd ity arthaḥ \| yad
vā, yad gītena yat karmakeṇa gīteneti \| adyāpi jagad-vartibhir lokair
yā gīyanta evety arthaḥ \|\|9\|\|

**\...**

\|\| 10.33.10 \|\|

kācit samaṁ mukundena svara-jātīr amiśritāḥ \|

unninye pūjitā tena prīyatā sādhu sādhv iti \|

tad eva dhruvam unninye tasyai mānaṁ ca bahv adāt \|\|

**śrīdhara-svāmī (bhāvārtha-dīpikā) :** mukundena saha svara-jātīḥ
ṣaḍjādi-svarālāpa-gatīḥ \| amiśritāḥ kṛṣṇonnītābhir asaṅkīrṇāḥ \|
prīyamāṇena saṁmānitā taj-jāty-unnayanam eva dhruvaṁ dhruvākhyaṁ
tāla-viśeṣaṁ kṛtvā unninye unnītavatī \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra sama-gānaṁ
tat-praśaṁsārtham \| mukundena tad-gānānusāreṇa gītam iti jñeyam \|
anyathā mukunda-gāna-sama-gānajñas trilokyāṁ ko'pi nāsti tad-vibhūtim
antareṇeti bhāvaḥ \| dhruvaṁ vyakta-varṇa-gānena plāvanaṁ vā \| sārdhe
nānvayo'tra \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kācit samaṁ
mukundenety ādi \| amiśritāḥ śuddhān svarān jātīś ca svarāḥ ṣaḍjādayaḥ
sarigama-prabhṛtayaḥ \| unninyegāyataḥ kṛṣṇasya svaram ācchādya uccair
ninye, atitāra-svaram unnītavatī, tena śrī-kṛṣṇenāpi prīyatā satā sādhu
sādhv iti pūjitā \| kṛṣṇo'pi tato dhruva-nāmānaṁ gīta-viśeṣaṁ tato'pi
unninye uccair nītavān \| tasyai saha gāyantyai gīyatāṁ gīyatāṁ
tvat-samā kāpi gātuṁ na śaknotīti pūjayan mānaṁ bahu adāt \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā pūrvavat tāsu
mukhyānāṁ prema-ceṣṭitāni pṛthaktvenāha---kācid iti sārdha-pañcabhiḥ \|
mukundena paramānanda-pradena samam iti tādṛśonnayane hetuḥ \| tathā
tena tasya jagato'pi paramānanda-pradatvaṁ dhvanitam \| unninye
mūrcchayāmāsa \| yad vā, apūrvāḥ kalpayāmāsa \| tataś ca tena mukundena
pūjitā tena samam unnayanepy amiśirtatvenonnayanāt \| kathaṁ pūjitā ?
tad āha---sādhv iti \| vīpsā harṣeṇa, sādhutva-dārḍhyāya vā \| vadateti
śeṣaḥ \| anyat tair vyākhyātam \|

yad vā, amiśritā viśuddhāḥ \| tathā ca saṅgīta-sāgare---

> jātayo'ṣṭādaśa proktās tāsāṁ lakṣaṇam ucyate \|
>
> śuddhāḥ syur jātayaḥ sapta tāḥ ṣaḍjādi-svarābhidhāḥ \|\|
>
> tā eva vikṛtāḥ satyo jātā vikṛta-saṁjñitāḥ \|\| ity-ādi \|

kiṁ ca---

> ṣāḍjārṣabhī ca gāndhārī madhyamā pāñcamī tathā \|
>
> dhaivatī cātha naiṣādī śuddhā etās tu jātayaḥ \|\| iti \|

kācid ity anuvartata eva \| bahu yathā syāt tathā iti pūrvato'py asyāḥ
sammānādhikyam \| tena ca gānepi kauśalam adhikaṁ sūcitam \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā pūrvavat tāsu
mukhyānāṁ prema-ceṣṭitāni pṛthaktvenāha---kācid iti sārdha-pañcabhiḥ \|
mukundena samam iti \| tasyāpi tad-anugatvaṁ vivakṣitam \| saha
yukte'pradhāna iti smaraṇāt \| unninye utkṛṣṭaṁ kalpayāmāsa amiśritāḥ
saṁhatya gāne'pi vilakṣaṇatvena pṛthag avagatāḥ \| tataś ca tena
mukundena pūjitā \| kathaṁ pūjitā ? tatrāha---sādhv iti \| vīpsā harṣeṇa
sādhutva-dārḍhyāya vā vadateti śeṣaḥ \|\|

tad evety ardhakam \| tad eva tālānibaddha-kevala-rāga-mayam eva vā
prāthamikatvena prāptatvād ādi-tāla-mayam eva vā gītaṁ tat-kṣaṇād eva
dhruvaṁ yati niḥsāra-sajña-tāla-dvayaikatarātmakaṁ dhruvaṁ
bhogākhyāvayava-dvaya-mātra-yuta-gīta-viśeṣaṁ racayitvā jagāv ity arthaḥ
\| tasyaiva ca māna-madāt śrī-mukunda iti śeṣaḥ \| kiṁ tu pūrvato bahu
yathā syāt tathā iti \| anyat taiḥ \|

yad vā, svarā matamayūrādivad dhvanayaḥ ṣaḍjādayaḥ sapta \| tad uktam---

> rañjakāḥ śrotṛ-cittānāṁ svarāḥ sapta-vidhā matāḥ \|
>
> ṣaḍja-rṣabhau ca gāndhāro madhyamaḥ pañcamas tathā \|
>
> dhaivataś ca niṣādaś ca sarve syuḥ śruti-sambhavāḥ \|
>
> mayūra-cātaka-chāga-krauñca-kokila-dardurāḥ \|
>
> mātaṅgaś ca krameṇāhuḥ svarān etān sudurgamān \|\| iti \|

atha jātayas tatra rāgotpatti-hetavaḥ \| tad uktaṁ---

> rāgas tu jāyate yasyā sā jātir abhidhīyate \|
>
> śuddhā ca vikṛtā ceti sā dvidhā parikīrtitā \|\|
>
> śuddhāḥ syur jātayaḥ sapta tāḥ ṣaḍjādi-bhedataḥ \|
>
> ṣaḍja-kaiśikyādi-bhedād ekādaśa-vidhā parā \|\|

iti ādi-grahaṇād ārṣabhīty ādayaḥ ṣāt \| ṣaḍjo divyo vety ādayaś ca daśa
jñeyāḥ \| tā amiśritāḥ svarajāty-antarāspṛṣṭāḥ \| parama-prāvīṇyena
kevala-tat-taj-jñānāt \| tatrāpi ut utkṛṣṭam \| ninye gṛhītavatī jagāv
ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tāsāṁ gānam ākarṇya
svayam api gātum upacakrame \| tatra tat-sadṛśaṁ gātuṁ sarvāsu vismitāsu
kācit sa-garvam upetya gāyati smeti darśayati---kācit samam ity-ādi \|
smarān ṣaḍjādīn amiśritān sva-sva-śrutīara-śruti-sambhinnatābhāvavataḥ
\| evaṁ jātīḥ āndhrī-prabhṛtir jātīḥ, amiśritāḥ para-sāṅkaryābhāvavatīr
unninye \| prīyatā prīyamāṇena bhagavatā sādhu sādhv iti pūjitā \|
ātmānaṁ vinānyair duṣkaram iti jñānottaram \| tasyā sa tathā śaktim
ālokya sa-vismayaṁ pūjanaṁ kṛtavān iti bhāvaḥ \| atha tā eva svarajā
dhruva-gānopayuktāḥ \| kṛtvā bhagavān unninye tato'py uccataraṁ
kṛtvāpanītavān \| sāpi tato'py uccataraṁ kṛtvāpanītavatīti
darśayantī---tad eveti \| tac-chabdo'vyayaḥ \| tā eva svara-jātīḥ,
dhruvaṁ dhruva iti gāna-viśeṣaḥ kṛtvonninye sa ity adhyāhāryam \| tasmai
mānaṁ ca bahv adāt \| iti sāpi tato'py uccatamam unnītavatīty
anusandheyam \| katham anyathā bahu-māna-dānam \|\|10\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ yūtha-mukhyānāṁ
kāsāñcit pṛthak pṛthak ceṣṭitāni tat madhye kāsāñcit
kṛṣṇa-ceṣṭita-miśrāṇy āha---kācid iti \| kācid yūtha-mukhyā mukundena
samaṁ mukundasyopasarjanatvāt svānanda-pūrṇā samarthena svara-jātīḥ
ṣaḍjādi-svarālāpa-bhedān amiśritā kṛṣṇodgītābhir asaṅkīrṇā \|

yad vā, asaṅkīrṇā aśruta-pūrvā svara-jātīnām unnayanaṁ tu sama-kālam eva
nādārambhe pṛthak pṛthak upalabdhaḥ, ata eva mukundena samam unninye
svarāvasānam arpitavatī \| yad vā, mukundenāmiśritānaikatvaṁ nītvā
tasyāpy aśakyatvāt \| svara-jātī rāga-svara-bhedān samam ekadaivonninye
\| tat-svarāṇām avasānaṁ yugapad nītavatī \| ata eva sādhu sādhv iti
tena pūjitā \| taj-jāty-unnayanaṁ tad-upadeśena svayam api cikīrṣamāṇena
prīyatā tad-unnayane prītim āviṣkurvatā \| anena gāne
vaidagdhī-viśeṣa-prākaṭyaṁ darśitam \|

idānīṁ śrī-kṛṣṇa-sammānanena tato'py ḍhikyena gāne tat-kauśalam
āha---tad eveti \| tad eva taj-jāty-unnayanam eva dhruvaṁ niścalaṁ yathā
bhavati tathā unninye taṁ nādaṁ dhruva-nādenaikyaṁ nināya \| yad vā,
yena dhruva-tālena sama-tālena dhruvākhyena tālena tad-unnayanaṁ tato'pi
svotprekṣitaṁ nādāntam anayat \| tan-nāde śrī-kṛṣṇa-manaso niruddhatvāt
sāttvika-bhāvodayena ca bahu mānaṁ sammānanaṁ pūjanam ity arthaḥ \| adāt
praśaśaṁsety arthaḥ \| yad vā, kaṇṭhād uttārya mahā-dhanaṁ hāraṁ
prasādatvena dattavān iti bhāvaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svara-jātīr iti \| svarāḥ
khalu---

> ṣaḍ ṛṣabhau ca gāndhārā madhyamaḥ pañcamas tathā \|
>
> dhaivataś ca niṣādaś ca sarve syuḥ śruti-sambhavāḥ \|
>
> mayūra-cātaka-chāga-krauñca-kokila-dardurāḥ \|
>
> mātaṅgaś ca krameṇāhuḥ svarān etān sudurgamān \|\|

teṣāṁ jātīr aṣṭādaśa \| yad uktam---

> rāgas tu jāyate yasyā sā jātir abhidhīyate \|
>
> śuddhā ca vikṛtā ceti sā dvidhā parikīrtitā \|\|
>
> śuddhāḥ syur jātayaḥ sapta tāḥ ṣaḍjādi-svarābhidhāḥ \|
>
> tā eva vikṛtāḥ satyo jātā vikṛta-saṁjñayā \|
>
> ṣāḍjārṣabhī ca gāndhārī madhyamā pāñcamī tathā \|
>
> dhaivatī cātha naiṣādī śuddhā etās tu jātayaḥ \|\| iti \|

abhikṣitāḥ kṛṣṇonnītābhir asaṅkīrṇāḥ \| yad vā, śuddhā api
jāty-antarāspṛṣṭāḥ \| parama-prāvīṇyena kevala-tat-tad-gānāt \| tatrāpi
utkṛṣṭaṁ ninye \| ataḥ parama-durgeyānām api tāsāṁ tathā gānam ālakṣya
tena kṛṣṇena sā pūjitā svīya-pītottarīyādibhiḥ sammāniteti viśākheyam
iti prājñaḥ tat-taj-jāty-unnayanam eva dhruvaṁ dhruvākhyaṁ tāla-viśeṣaṁ
kṛtvā unninye unnītavatī tasyai kṛṣṇo mānam ādaraṁ
bahu-ratna-mālā-padakormikādy-alaṅkāram ādayaṁ pūrvato'py
adhika-sādguṇyāviṣkāravatī lalitā \| tataś ca
+++yathottarotkṛṣṭa-tādṛśa-gāne gopīnām apravṛttim ālakṣya śrī-rādhā
svayam agāyantī sva-sakhyās tasyā eva sarva-sādguṇyotkarṣe jñāpayāmāseti
jñeyam \|\|10\|\|

**\...**

\|\| 10.33.11 \|\|

kācid rāsa-pariśrāntā pārśva-sthasya gadābhṛtaḥ \|

jagrāha bāhunā skandhaṁ ślathad-valaya-mallikā \|\|

**śrīdhara-svāmī (bhāvārtha-dīpikā) :** evaṁ nṛtya-gītādinā
śrī-kṛṣṇa-saṁmānitānāṁ tāsām atiprīti-vilasitaṁ vṛttam āha---kācid iti
\| ślathanti valayāni mallikāś ca yasyāḥ sā \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gadābhṛta iti \| nanu
vanitābhir vilāsāvasare gadādharaṇasya śṛṅgārāpahārakatvād
vīra-rasatvāpattir jātetītthaṁ bhrāntānāṁ bhrānty-anupatty-artham
āha---gadārthaṁ pārvatī-śiva-saṁvādena \| tathā hi---rāsa-līlāṁ
vilokyāgatya śivena sā līlā pārvatyai varṇitā \| tatra
prasaṅgenoktam---"pārśva-sthasya gadābhṛtaḥ" iti \| tatra
pārvatyoktam---"gadābhṛta iti katham ?" tatra śivenoktam---"gadā-bhṛto
veṇu-bhṛtaḥ" \| tadā pārvaty uvāca---

> raṇe sampreṣitā śūraiḥ śatrūṁś cūrṇayatī bhuvi \|
>
> śāstreṇa sā gadā proktā kathaṁ veṇur gadā prabho \|\|

śiva uvāca---

> kīcakeṣu samutpannā bahu-randhra-vibhūṣitā \|
>
> yena kena prakāreṇa mādhavenādhare dhṛtā \|\|
>
> veṇuḥ sapantī-bhāvena gadaty evam ahar-niśam \|
>
> ato vraja-stiryaḥ sarvāḥ saṁvadanti ca tāṁ gadām \|\|

iti śiva-kṛta-pāycādhyāyī-vyākhyāne \| tadaiva gopīśvaro jāta iti
prasiddheḥ \| kecit tu naṭa-vṛndādhipocitā gadākṛtir yaṣṭis tām \| tad
api na śobhanaṁ pratibhāti \| mama tu gadati varṇātmakaṁ śabdaṁ
nigadatīti gadā vaṁśī tāṁ bibhartīti tathā tasya \| gada-vyaktāyāṁ vāci
itītthaṁ pratibhātīti \| skandhaṁ bhuja-śiraḥ \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kācid
rāsa-pariśrāntety ādi \| kṛṣṇasya skandhaṁ bāhunā jagrāha \| ālasyaṁ
ślaghayituṁ tad-aṁse kṛtāvasajaneti bhāvaḥ \| pārśvasthasyeti sa ca
tat-pārśvaṁ na jahāti \| gadābhṛta iti tena bāhunā sa ca
skandhāsakta-gada iva babhau \| tayaiva gadayā kāma-jayo'pi jāta iti
sarasvatī-niryāsaḥ \| kareṇa sa ca tad-agraṁ dadhāreti ca \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pārśva-sthasyeti
śīghra-sukha-grahaṇaṁ bodhitam \| anyathā rāsāveśena skhalanaṁ sambhavet
\| kiṁ ca, pārśva-sthatvena tasyāpi tatra sāvadhānatvam, tasyāṁ
pūrvato'pi bhāvādhikyaṁ ca dhvanitam, ataḥ pariśramādikaṁ tad-arthaṁ
kevalaṁ chalam eva jñeyam \| rāsa-śrameṇa kadācid yaṣṭim ekāṁ līlayā
gadām ivāvaṣṭabhya bibhartīti gadā-bhṛtaḥ \| yad vā, gadati vyaktam eva
gītādikaṁ vadatīti gadā vaṁśī \| tāṁ dhārayataḥ sakhī-karaṁ parityajya
tasyaiva skandhaṁ jagrāha \| pariśrānti-lakṣaṇaṁ ślathad iti \| tathā
parāśareṇāpy uktam---

> parivartana-śrameṇaikā calad-valaya-lāpinīm \|
>
> dadau bāhu-latāṁ skandhe gopī madhu-nighātinaḥ \|\| iti \|

mallikā-puṣpāṇāṁ ślaghanaṁ kavarād boddhavyam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ kāsāñcit
guṇotkarṣa-prādhānyena tatrāpi tāratamyena gānādy-anubhāvakaṁ prema
varṇayitvā kāsāñcit sambhoga-prādhānyena varṇayati \| kācid rāsety ādinā
\| tatrāpi kāsyāścit saubhāgya-prādhānyenāhaṁ kācid rāseti \|
pārśvasthasyeti śīghra-sukha-grahaṇaṁ darśitam \| anyathā rāsāveśena
skhalanaṁ sambhavet \| gadāṁ naṭa-vṛndādhipaty-ucitāṁ gadākṛtiṁ yaṣṭiṁ
bibharti iti \| yad vā, gadati varṇātmakaṁ śabdaṁ nigadatīti gadā vaṁśī
tām \| tad-ucitatvenāpi bibhartīti gadābhṛtaṁ tasya \| ata eva
madhyasthasyāpi naṭa-vṛndādhipati-sthānīyoñaṁ prakāśaḥ
pariśrānti-lakṣaṇaṁ ślathad iti śrameṇa nava-mallikāvad vilulitāṅgāyāṁ
ślathantaḥ parasparaṁ vicchidya saṅghaṭṭaṁ kurvanto valayāḥ, tathā
ślathantyo galantyo mallikāś ca kavarasthā yasyāḥ sā \| tathā
śrī-parāśareṇāpy uktaṁ---

> parivartana-śrameṇaikā calad-valaya-lāpinīm \|
>
> dadau bāhu-latāṁ skandhe gopī madhu-nighātinaḥ \|\| iti \|

atra mallikānāṁ śithilatā ca jñeyā \| śobhādi-daśānāṁ madhye so'yaṁ
mādhurya-nāmānubhāvo jñeyaḥ \| yathoktaṁ---mādhuryaṁ nāma ceṣṭānāṁ
sarvāvasthāsu cārutā \[u.nī. 11.19\] iti \| evam asyāḥ
svādhīna-bhartṛkātvaṁ madhya-sthitatvaṁ darśitam \| tasmād
śrī-rādhikeyam \| ato nikaṭa-paṭhite gāna-vidyayā tad
dvaya-sukha-kāriṇyau tat-sakhyau śrī-lalitā-viśākhe bhavetām \|
pūrvasyās tādṛśa-ceṣṭatvena varṇanaṁ svatantra-nāyikātva-vyañjakam \|
uttarayor gītādi-guṇatvena varṇanaṁ sāhāyaka-vyañjakam iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kācit \| gadāṁ gopālanaucitāṁ
naṭa-vṛndādhipocitām eva vā \| gadākṛti-yaṣṭiṁ vibhartīti gadābhṛt
\|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ saṅkṣepeṇa
prathama-rāsaṁ nirvarṇya tat-kṛta-pariśramam āpa---kācid rāsety ādi \|
pārśva-sthasyeti sarvasyā eveti jñeyam \| bāhunā jagrāheti vāmena
bāhuneti mantavyam \| godā vāk \| nigādo nigado gadaḥ ity-ukteḥ \| gadam
ābibhartīti tathā tasya tayā samaṁ kim api vyaktaṁ kathayato gāyato vā
jagrāheti punar mayā vaktavya iti prakāra-grahaṇa-paraḥ---prema
praśrayeṇa saṅkocābhāvāt \| ślathamānāni valayāni mallikāś ca kavarāt
kavaryāś ca yasyāḥ sā tathā \| vastutas tu rāsotsave śṛṅgāro'ṅgī
adbhuto'ṅgam \| athavā utsāho hi vyabhicāri-bhāvaḥ svātantryeṇa
vibhāvādibhiḥ paripuṣṭo rasatām āpanno bhāvākhyo raso'ṅgam \| tatra
śramādayo vyabhicāriṇaḥ \|\|11\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ kāsāñcid guṇotkarṣam
uktvā kāsāñcid pūrvam eva cintitam āliṅganādi-sukhaṁ varṇayati kācid iti
\| yūtha-mukhyā saubhāgya-bhara-garvitā svasyaikasmin pārśve tasya
vidyamānasyaiva lāghava-śaktimattvāt \| śrī-kṛṣṇasya skandhaṁ sva-bāhunā
jagrāha \| śrī-kṛṣṇāṁse sva-bāhuṁ sthāpitavatīty arthaḥ \| kīdṛśasya
gadā-bhṛta iti sāmarthya-dyotikā śrī-śukoktiḥ \| yad vā, gadaṁ
kāma-tāpa-rūpa-rogaṁ na bibharti,na puṣṇāti iti gadābhṛtaḥ, tasya
kāma-tāpa-nivartakasyety arthaḥ \| skandha-grahaṇe hetum
āha---rāsa-pariśrāntā nṛtya-sambhrameṇa rasāveśāt śramaḥ \| ataḥ
śramāpanayana-dvārā skhalana-śaṅkayā skandha-grahaṇam iti, anena
svādhīna-patikātvaṁ sūcitam \| pariśrama-liṅgam āha---ślathad iti
śithilībhavanto valayāḥ ślathantyo mallikāś ca kabarāt yasyāḥ sā \| yad
vā, ślatantī puṣpa-nirmita-valayebhyo mallikā yasyāḥ sā, yad vā,
ślathantī valayākārā kabarān mallikā yasyāḥ sā \| anyathā
maṇḍala-parityāgena śramāpanayane kriyamāṇo rāso bhajyeta rasa-vṛddhir
api na bhaved iti \| ata eva maṇḍalam aparityajyatā kṛṣṇenāpi
sva-skandhārpaṇaṁ sambhāvyateti \| tad uktaṁ parāśareṇa---

> parivṛttā śrameṇaikā calad-valaya-tāpinī \|
>
> dadau bāhulatāṁ skandhe gopī madhu-vighātinaḥ \|\| \[vi.pu. 5.13.53\]
> iti \|\|11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sādguṇya-prādhānyena
sakhyau varṇayitvā saubhāgya-prādhānyena sarva-mukhyatamāṁ
varṇayati---kācid iti \| gadābhṛtaḥ kṛṣṇasya pakṣe gadanaṁ gadā gadā
gītavatyoḥ sakhyor guṇa-tāratamya-jñāna-kathā tāṁ bibharti dhatte \|
puṣyati vā tasya skandhaṁ bāhunā dakṣiṇena jagrāha ālalambe \| ślathanto
valayāḥ mallikāś ca kavara-sthā yasyāḥ sā \| svādhīna-kāntatvād iyaṁ
śrī-vṛṣabhānu-kumārī \|\|11\|\|

**\...**

\|\| 10.33.12 \|\|

tatraikāṁsa-gataṁ bāhuṁ kṛṣṇasyotpala-saurabham \|

candanāliptam āghrāya[^329] hṛṣṭa-romā cucumba ha \|\|

**śrīdhara-svāmī (bhāvārtha-dīpikā) : utpalasya saurabhaṁ** yasya, taṁ
**bāhum** \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** rāse **utpalena**
tan-mālayā sugandhitam iti vā\| **hṛṣṭa-romā** jāta-sāttvika-bhāvā \|
stambhaḥ svedo'tha romāñcaḥ[^330] ity-ādy-ukteḥ \| **cucumba** **ha**
iti kāmākulitatvaṁ sūcitam \| **aṁsa-gataṁ** sva-skandhe sthitam \|
**candanāliptam** api utpalasyeva saurabhaṁ yasyeti svābhāvikena
gātrasyotpala-gandhenātyadhikena candana-gandhasyāvaraṇāt \|
pūrvādhyāyokta-kriyā-tulyatvād iyaṁ nūnaṁ śyāmalā \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇo'pi śrama-līlayā
kasyāścid aṁse bhujaṁ nyastavān ity āha---**tatra** ity-ādi \| **tatra**
samaye **ekā** **svāṁsa-gataṁ** śrī-kṛṣṇasya **bāhuṁ cucumba** \| tasyāḥ
śramas tac-cumbanenaiva gataḥ \| **utpala-saurabham** iti
svabhāva-saurabhaṁ candanenāliptam eva, na tu tena surabhiṁ, svata eva
surabhitvāt \| svayaṁ mamāṁse bāhur nyasta iti sarvāpekṣayā svasyāḥ
saubhāgyātiśayaṁ matvā **hṛṣṭāni romāṇi** yasyāḥ \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ekā** gopī **aṁsa-gataṁ**
sva-skandha-sthitaṁ svabhāvata eva **utpala**-puṣpato'pi adhikaṁ
**saurabhaṁ** yasya, viśeṣataś ca **candanena** **ā** samyak
bhakti-cchedādi-sādhu-prakāreṇa **liptam** iti kāmoddīpanaṁ sūcitam \|
**ha** spaṣṭam \| **cumbane** hetuḥ---**hṛṣṭā-romā** iti prema-vaivaśyād
ity arthaḥ \| śleṣeṇa romāny api hṛṣṭāni \| tasyāś ca harṣaḥ kiṁ
vaktavya ity arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha prāktana-kriyā-sādṛśyena
nūnaṁ śrī-śyāmalā-vilāsam āha---**tatra** iti \| **ekā** gopī
**aṁsa-gataṁ** sva-skandha-sthitaṁ svabhāvata eva **utpala**-puṣpato'pi
adhikaṁ **saurabhaṁ** yasya ity arthaḥ \| viśeṣataś **candanena ā**
samyak bhakti-cchedādi-sādhu-prakāreṇa **liptam** \| **ha** spaṣṭam \|
**cumbane** hetuḥ---**hṛṣṭā-romā** iti, prema-vaivaśyād ity arthaḥ \|
śleṣeṇa romāny api hṛṣṭāni \| tasyāś ca harṣaḥ kiṁ vaktavya ity arthaḥ
\| ayaṁ prāgalbhyotthānubhāvaḥ \| yathoktaṁ---niḥśaṅkatvaṁ prayogeṣu
budhair uktā pragalbhatā \[u.nī. 11.21\] iti \|\|12\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 317) :** sāttvikāḥ---**tatra** iti \|
spaṣṭam \|\|12\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 322) :** niḥśaṅkatvaṁ prayogeṣu budhair
uktā pragalbhatā \[u.nī. 11.21\] \| sā ca---**tatraikāṁsa**- ity-ādau
darśitā \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ kṛṣṇo'pi śrāntaḥ san
kasyāścid aṁse nanyāsety āha---**tatra** ity-ādi \| **tatra** rāsotsave
**ekā** saubhāgyavatī **aṁsa-gataṁ** kṛṣṇasya **bāhuṁ cucumba** \|
**utpala-saurabhaṁ** svabhāvena **candanāliptam** āropeṇa, ata
**āghrāya** ghrāṇena parīkṣya \"kim ayaṁ candanena surabhiḥ, kiṁ
svarūpeṇa ?\" iti sandigdhā \| **utpala-saurabham** iti svarūpaṁ
saurabham anubhūya, **hṛṣṭa-romā cucumba** ity arthaḥ \| ataś
**candanāliptam** iti lipi-prakṛty-artha-mahimā \| atra kṛṣṇasyālasyam,
asyā utkaṇṭhā vyabhicāriṇau \|\|11-12\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** kasyāścin
pūrṇa-manorathopagataṁ ceṣṭitaṁ vaktuṁ tasyā eva yūtha-mukhyāyā
vilāsa-viśeṣam āha---**tatra** iti \| **tatra** rāsa-maṇḍale **ekā**
kācid gopī kṛṣṇasya **bāhuṁ svasyāṁsa-gataṁ,** tena karāliṅgitatvāt \|
**utpalato** nīlotpalād api **saurabhaṁ** yasmin svābhāvikaṁ saurabham
ity arthaḥ \| viśeṣataś **candanāliptaṁ** candanenāsamantāt
bhakti-cchedenāliptam anena kāma-tāpa-nirvāpakatvam uktam \| **āghrāya**
bhāva-viśeṣeṇa ghrāṇam \| ata ekānta-praviṣṭa-parimalā ānanda-pūrṇā satī
**bāhum** eva **cucumba \| ha** iti harṣe prasiddhau vā \| pūrṇānandatve
lakṣaṇam iva viḍambayantī cumbanam akarod iti tātparyārthaḥ \|
**utpala-saurabham** iti viśeṣeṇa svābhāvikaṁ saurabhaṁ
**candanāliptam** iti viśeṣeṇa karbūritam\| anayoḥ
vivecanāyāghrāṇa-tātparyam, alaukika-bhāva-yuktānāṁ parama-vidagdhānāṁ
tv etad vivecanaṁ nānyāsām iti sūcitam \| āghrāṇaṁ viveka-dhairya-nāśāya
cumbanaṁ vāpyāyanāyālam iti \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aṁsa-gataṁ** sva-skandhe
sthitaṁ **candanāliptam** api **utpalasya** iva **saurabhaṁ** yasyeti
svābhāvikena gātrasyotpala-gandhenātyadhikena candana-gandhasyāvaraṇāt
\| pūrvādhyāyokta-kriyā-tulyatvād iyaṁ nūnaṁ śyāmalā \|\|12\|\|

**\...**

\|\| 10.33.13 \|\|

kasyāścin nāṭya-vikṣipta-kuṇḍala-tviṣa-maṇḍitam \|

gaṇḍaṁ gaṇḍe sandadhatyā adāt tāmbūla-carvitam \|\|

**śrīdhara-svāmī (bhāvārtha-dīpikā) :** nāṭyena nṛtyena vikṣiptayoś
cañcalayoḥ kuṇḍalayos[^331] tviṣeṇa tviṣā maṇḍitaṁ gaṇḍaṁ kapolaṁ
tathā-bhūte sva-gaṇḍe sandadhatyāḥ saṁyojayantyāḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-gaṇḍe nija-kapole,

> gaṇḍaḥ syāt puṁsi khaḍgini \|
>
> graha-yoga-prabhede ca vīthy-aṅge piṭake'pi ca \|
>
> cihna-vīra-kapoleṣu haya-bhūṣaṇa-budbude \|\| iti medinī \|

ādād ity anena svasmāt svānām abhedo darśito'sti \| bhede tan na
saṅgacchata iti \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ṣaṣṭhī caturthyām \|
sva-gaṇḍaṁ śrī-kṛṣṇa-gaṇḍe \| nāṭyeti śrama-vyājena sandadhatyā iti
bhāvaḥ \| prakarṣeṇa sammukhatvābhāve'pi
tan-mukha-praveśanādi-cāturyeṇādāt \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāmbūla-carvitādāna-sāmyena
nūnaṁ pūrvavat śrī-śaivyā-vilāsam āha---kasyāścid iti \| sva-gaṇḍaṁ
śrī-kṛṣṇa-gaṇḍe \| nāṭyetiśrama-vyājena sandadhatyā iti bhāvaḥ \| prādāt
tasyā mukhaṁ sva-mukha-sammukhaṁ kurvan prakarṣeṇādād ity arthaḥ \| atra
dāne ṣaṣṭhī nigūḍhārthā ārṣī vā \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kācid ekaiva
nṛtya-gīta-vādya-yaugapadyenātipariśrāntā satī svayam eva tat-pratīkāram
akarod ity āha---nṛtyatītyādi \| nṛtyatī nṛtyantī \| evaṁ gāyantī \|
kūjan-nūpura-mekhalayor nāda eva vādyam \| śrāntā satī
pārśvasthācyutasya hastābjaṁ stanayor adhāt pārśvasthā vā \| śivaṁ
suśītalam \|\|13\|\|

[---------------------------------------------------------------------------------------------------------------------]{.mark}

[]{.mark}

[**jīva-gosvāmī (bṛhat-krama-sandarbhaḥ) :** atra kācin nikaṭe
nṛtyantyāḥ sakhyā mukhe svayam api vātsalyāt tāmbūla-carvitaṁ dadāv ity
anyonya-prītiṁ kaimutka-nyāyenāha---kasyāścid ity-ādi \| kasyāścit
priya-sakhyās tāmbula-carvitaṁ kācit priya-sakhī prādāt prakarṣeṇādadau
\| nāṭya-vikṣiptasya kuṇḍalasya tviṣā maṇḍita-sva-gaṇḍe gaṇḍaṁ
sandadhatyāḥ \| athavā, kācit kasyāścit prādadau prādāt \| athavā, kṛṣṇa
eva kautuka-vaśāt kasyāścit tāmbūla-carvitaṁ prādāt, prakarṣeṇa dadau,
ādadau vā \| tadā kuṇḍala-tviṣa-maṇḍite gaṇḍe iti kṛṣṇasyaiva gāṇḍe iti
boddhavyam \| tena tasyāpi nāṭyam atra boddhavyam \| athavā, kasyāścid
gaṇḍe kācit kṛṣṇo vā gaṇḍaṁ prādāt, prakarṣeṇādadau vā \| prītyā gaṇḍena
gaṇḍa-sparśanam abhininye \| tāmbūlasya carvitaṁ yatra, atas
tāmbūla-carvaṇena bahir ucchūnam ity arthaḥ \|]{.mark}

[]{.mark}

[atha cumbanenādhara-tāmbūla-carvita-rāgas tatra lagna iti
cumbana-pūrvakaṁ gaṇḍena gaṇḍa-sparśanam iti bhāvaḥ \| anyathā gaṇḍe
gaṇḍa-sandhānena tāmbūla-carvitasya dānādānayor eva duṣkaratvān
nātilaltatvam \| kīdṛśyāḥ ? sandadhatyāḥ sandhānaṁ saṁśleṣaṁ kurvatyāḥ
\| athavā, tāmbūla-carvitaṁ samyag dadhatyā gaṇḍe gaṇḍaṁ prādād iti
pūrvavad dvividho\'rthaḥ \| kṛṣṇena ca mahyaṁ dehīti gaṇḍa eva
gaṇḍa-dhāraṇaṁ kṛtam, na tu tayāpi dattasyāpy agrahīt \| kautuka-mātram
ity ekādaśārthāḥ \|\|13\|\|]{.mark}

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ kasyāścid
yūtha-mukhyāyā rāsa-vilāsa-kṣubhyac-cittāyā vaivaśyaṁ dṛṣṭvā
tāmbūla-carvita-dānena rasaṁ vivardhayiṣataḥ kṛṣṇasya vilāsa-pūrvakaṁ
ceṣṭitam āha---kasyāścid iti \| kācid añjalinā gṛhṇat-tanvī
tāmbūla-carvitam ity atra pūrvam āsvādite tāṁbūla-carvite sābhilāṣāyā
iti \| kasyāścid iti \| atra caturthy-arthaṁ ṣaṣṭhī kasmaicid ity arthaḥ
\| śrī-kṛṣṇasya tāmbūlaṁ carvitaṁ praśadvena lāghavaṁ vivakṣitam adāt
pradadau sva-gaṇḍaṁ sva-kapolaṁ śrī-kṛṣṇa-gaṇḍe sandadhatyāḥ
saṁyojayantyāḥ, anena tāmbūla-carvite sāpekṣatvaṁ grahaṇe lāghavaṁ ca
sūcitam \| gaṇḍayoḥ saṁyojana-grahaṇa-dāne ca cāturī-viśeṣam
āha---sammukhatvābhāve'pi lāghave ca sva-mukhaṁ sammukhīkurvan dadāv iti
\| kīdṛśaṁ gaṇḍaṁ nṛtyena vikṣiptasya cañcalasya tviṣeṇa tviṣā maṇḍitam
\| anena śiraś-cālanaṁ bheda-pradarśanam uktam iti \| rasāveśena
nṛtya-sambhramasyāpi cyutir uktā \| yad vā, sva-gaṇḍe śrī-kṛṣṇa-gaṇḍaṁ
sanadhatyā sva-prayatnena saṁyojayantyāḥ sva-gaṇḍopari kṛṣṇa-gaṇḍaṁ
sthāpayantyās tāmbūla-carvitaṁ tasya āpyāyana-karaṁ prādāt \| anena
svānurāgasya siddhavat kṛtvoktasya tāmbūla-carvita-rūpakeṇa dānam uktam
\| siddhasya dāne sādhana-prayāsābhāvo'pi sūcitaḥ \| kīdṛśaṁ
kṛṣṇa-gaṇḍaṁ nāṭyena nṛtyena vikṣiptaṁ cañcalaṁ yat kuṇḍalaṁ tasya
tviṣena tviṣā maṇḍitam \| anena grahaṇe tasyā lāghava-śaktiḥ dāne
śrī-kṛṣṇasyeti \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nāṭyena vikṣiptayoś
cañcalayoḥ kuṇḍalayos tviṣā kāntir yatra sa cāsau, ata eva maṇḍitaś ca
tasmin gaṇḍe kṛṣṇa-kapole śrama-vyājena gaṇḍaṁ sandadhatyai kasyaicit
tāmbūla-carvitaṁ prādāt \| tasyā mukhaṁ sva-mukha-sammukhaṁ kurvan
prakarṣeṇādād ity arthaḥ \| iyaṁ pūrvokta-sāmyāc chaivyā \|\|13\|\|

**\...**

\|\| 10.33.14 \|\|

nṛtyatī gāyatī kācit kūjan nūpura-mekhalā \|

pārśva-sthācyuta-hastābjaṁ śrāntādhāt stanayoḥ śivam \|\|

**śrīdhara-svāmī (bhāvārtha-dīpikā) :** kūjatī nūpure mekhalā ca yasyāḥ
sā \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śivaṁ sukha-karam \|
acyuteti cyuti-rāhityam āha \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nṛtyatī nṛtyantī iyam ekā
\| gāyatī gāyantī ca parā \| iti dve jñeye \| kūjad iti nṛtye gāne ca
paramāveśaṁ bodhayati \| pārśva-sthasyācyutasya niścayena tat-pārśva eva
sthitasya bhagavato hasta evābjaṁ tāpa-hāritvādinā tat \| śrāntā satī
śrama-nivṛtty-artham ivety arthaḥ \| etac ca pūrvam uktam eva \| śivaṁ
svataḥ sukha-rūpam \| evaṁ mukhyāḥ saptoktāḥ \| aṣṭamī ca---

> kācit parilasad[^332]-bāhuḥ parirabhya cucumba tam \|
>
> gopī gīta-stuti-vyājaḥ nipuṇā madhusūdanam \|\| \[vi.pu. 5.13.54\] iti
> parāśareṇoktātra jñeyā \|

yad vā, nṛtyatī gāyatīty ekaiva \| evaṁ ṣaṭ \| tāsāṁ ca pūrvavad
yathottaraṁ śraiṣṭhyam ūhyam \| dve ca maṇḍala-madhya-vartinaḥ
pārśva-dvaye sthite śrī-rādhā-lalite nokte \| prāyo'tra
maṇḍalasyaivokteḥ \| yad vā, pūrva-vyākhyānusāreṇa saptaivoktā jñeyāḥ \|
śrī-rādhā-devyaivaikā tasya maṇḍala-madhya-vartinaḥ savya-pārśva-sthātra
nokteti dik \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-hasta-grahaṇānusāreṇa
nūnaṁ pūrvavat śrī-candrāvalī-vilāsam āha---nṛtyatī nṛtyantī gāyatī
gāyantī ca kūjad ity atra gānānurūpa-tāla-yuktaṁ kūjitaṁ jñeyam \|
pārśva-sthasyācyutasya niścayatvena tat-pārśva eva sthitasya bhagavato
hasta evābjaṁ tāpa-hāritvādinā tat śrāntā satī śrama-nivṛtty-artham
ivety arthaḥ \| śivaṁ svataḥ sukha-rūpam \| evaṁ mukhyāḥ ṣaḍ uktāḥ
tathaiva saptamī padmāpi jñeyā \| sāralyena lakṣitā pūrvavad
viṣṇu-purāṇoktā bhadrā tv iyaṁ sphuṭa aṣṭamī syāt \| yathā---

> kācit parilasad[^333]-bāhuḥ parirabhya cucumba tam \|
>
> gopī gīta-stuti-vyājaḥ nipuṇā madhusūdanam \|\|54\|\| \[vi.pu.
> 5.13.54\] iti \|

śrī-jayadeva-caraṇās tv imām eva varṇanā-viśeṣeṇasarasa-caritāṁ
sādhayitvā vyañjayāmāsa---

> rāsollāsa-bhareṇa vibhrama-bhṛtām ābhīra-vāma-bhruvām
>
> abhyarṇaṁ parirabhya nirbharam uraḥ premāndhayā rādhayā \|
>
> sādhu tvad-vadanaṁ sudhā-mayam iti vyāhṛtya gīta-stuti-
>
> vyājād udbhaṭa-cumbitaḥ smita-manohāri hariḥ pātu vaḥ \|\| \[gi.go.
> 1.49\] ity-ādinā \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kṣaṇaṁ viśramya punar
vihāram ārebhire ity āha---gopya ity-ādi \| gopyaḥ śriyo gopī-rūpā yāḥ
śriyaḥ śobhāḥ \| ekānta-vallabham atidayitaṁ kāntaṁ kamanīyam acyutaṁ
labdhvā tad-dorbhyām acyuta-bhujābhyāṁ gṛhīta-kaṇṭhyaḥ satyas taṁ
gāyantyas tat-kṣaṇa-kṛtena tad-guṇa-rūpa-mādhurya-varṇana-gīta-padena
nānā-rāgādi-kauśalena gāyantyo vijahrire nanṛtur ity arthaḥ \|\|14\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** anyasyāḥ kasyāścit pūrvaṁ
manoratha-cintitaṁ sva-kucopari śrī-kṛṣṇa-hasta-sthāpanaṁ tad idānīm
āha---nṛtyantīti \| kācit priyā nṛtyantī gāyatī ca nṛtya-gānayoḥ
paraspara-virodhena sāhacaryābhāve'pi tasyā vaidagdhī-viśeṣa-prākaṭyaṁ
sūcitaṁ śrama-janakatvam apy uktam \| kīdṛśī ? kūjatī nūpure mekhalā ca
yasyāḥ sā \| anena caraṇa-gati-bhedaḥ kaṭi-cālana-bhedaś ca sūcitaḥ \|
kiṁ ca, nṛtya-gānayo rasa-viśeṣa-janakatve
nūpura-mekhalā-rūpa-vādya-bhedasya sāhāyyaṁ sūcitam \| ata eva śrāntā
satī pārśvasthā svasmin kiñcic chaithilyam ālakṣya śaithilya-nirasanam
acyutasya vilāsa-cyuti-rahitasya tayaiva nṛtya-gānāliṅganādinā
poṣitatvāt śaitya-hetu-śrama-nivārakaṁ hastābjam anyonya-bāhu-maṇḍalaṁ
bandhaṁ tyājayitvā stanayor adhāt sthāpitavatī \| kīdṛśī śivaṁ
sukha-rūpam \| anena nṛtya-gānottara-vṛddhau hasta-sparśasya
parama-hetutvam uktam \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛtyatī gāyatī hastābjam
adhād ity kā candrāvalī, hasta-grahaṇa-sāmyāt \| dvitīyā padmā, tadānīṁ
caraṇābjaṁ stanayor adhāt \| idānīṁ hastābjaṁ stanayor dhatte smeti
stana-tāpa-nivṛtter ubhayathāpi siddheḥ \| aṣṭamī bhadrā tu atrānukāpi
pūrvavad va jñeyā \|\|14\|\|

**\...**

\|\| 10.33.15 \|\|

gopyo labdhvācyutaṁ kāntaṁ śriya ekānta-vallabham \|

gṛhīta-kaṇṭhyas tad-dorbhyāṁ gāyantyas taṁ vijahrire \|\|

**śrīdhara-svāmī (bhāvārtha-dīpikā) :** evam anyā api gopyo yathā-yathaṁ
nānā-vibhramair vijahrur ity āha---**gopya** iti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vibhramaiḥ* vilāsaiḥ \|
**ekānta-vallabhaṁ** nirṇīta-niyata-bhartāram \| **tad-dorbhyāṁ**
kṛṣṇa-bhujābhyām \| **taṁ** kṛṣṇam \| **vijahrire** krīḍāṁ cakruḥ
\|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : acyutaṁ** kasmāccid api
rūpa-guṇādi-māhātmyāc cyuti-rahitaṁ susthiraṁ vā, **kāntaṁ** ramaṇaṁ
**labdhvā** \| tasya sudurlabhatām āha---**śriya** eva, na tv
anya-janasya, **ekāntena** eka-niṣṭhayā **vallabham** \| yad vā,
**śriyaḥ kāntam**, ātmanaś caikānta-vallabham \| nitānta-preṣṭhaṁ
labdhveti śriyo'pi sakāśāt tāsāṁ māhātmyam abhipretam \| tad eva
darśayati---**gṛhīta-** iti \| tathā ca gāsyate śrīmad-uddhavena---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ \[bhā.pu. 10.47.60\] ity-ādi \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** acyutaṁ kasmāccid
rūpa-guṇādi-māhātmyāc cyuti-rahitam \| tasya durlabhatām
āha---**śriyo**'pi **ekāntaṁ** vaikuṇṭha-nāthādito'py atiśayān nitāntaṁ
**vallabham**, yad-vāñchayā śrīr lalanācarat tapo vihāya kāmān \[bhā.pu.
10.16.36\] ity anusāreṇa prema-viṣayam, na tu labdhaṁ, taṁ **kāntaṁ**
ramaṇaṁ **labdhvā** \|

yad vā, **śriyaḥ kāntaṁ** kāmanāspadam **ekānta-vallabhaṁ**
svaika-niṣṭha-priyatamaṁ **labdhvā**, na kevalaṁ lābhaḥ, kintu svalpam
api viśleṣam asahamānena tena sva-**dorbhyāṁ gṛhītaḥ kaṇṭho** yāsāṁ,
tādṛśya ity arthaḥ \| ata evātipremānandena tam eva **gāyantyo**
**vijahrira** iti \| evaṁ śriyo'pi sakāśāt tāsām atimāhātmyam
abhivyaktam \| tathaiva gāsyate śrīmad-uddhavena---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-sundarīṇām \|\| \[bhā.pu. 10.47.60\]
> ity-ādi \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasyā gopyāḥ \| yad vā,
**śriyo**'pi **ekānta**-vaikuṇṭha-nāthādito'py atiśayāt prema-viṣayam,
na tu labdham \| taṁ **kāntaṁ** ramaṇaṁ **labdhvā**, na kevalaṁ lābhaḥ,
kintu svalpam api viśleṣam asahamānena tena sva-**dorbhyāṁ gṛhītaḥ
kaṇṭho** yāsāṁ, tādṛśya ity arthaḥ \|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kṣaṇaṁ viśramya punar
vihāram ārebhire ity āha---**gopya** ity-ādi \| **gopyaḥ** **śriyo**
gopī-rūpā yāḥ śriyaḥ śobhāḥ \| **ekānta-vallabham** atidayitaṁ
**kāntaṁ** kamanīyam **acyutaṁ labdhvā** **tad-dorbhyām**
acyuta-bhujābhyāṁ **gṛhīta-kaṇṭhyaḥ** satyas **taṁ gāyantyas**
tat-kṣaṇa-kṛtena tad-guṇa-rūpa-mādhurya-varṇana-gīta-padena
nānā-rāgādi-kauśalena **gāyantyo** **vijahrire** nanṛtur ity arthaḥ
\|\|15\|\|

---------------------------------------------------------------------------------------------------------------------

gopyo labdhvācyutaṁ kāntaṁ śriya ekānta-vallabham \|

gṛhīta-kaṇṭhyas tad-dorbhyāṁ gāyantyas taṁ vijahrire \|\|

**nārāyaṇa-bhaṭṭaḥ (śrī-rasikāhlādinī) :** evaṁ yūtha-mukhyānāṁ kāsāñcit
pṛthak pṛthak ceṣṭitam uktvā, adhunā sarvāsāṁ sāmānyataḥ svarūpa-kṛtāṁ
līlām āha---**gopya** iti \| **gopyaḥ** sva-niṣṭhaṁ rasaṁ parasparam api
gopāyanti tāḥ, **acyutaṁ** kṣaṇam api vilāsa-cyuti-rahitam, **kāntaṁ**
ramaṇam antar bahiś ca nijānanda-dāyinam ity arthaḥ \| **labdhvā**
premṇā sulabhatvena prāpya \|

tasya durlabhatām āha---sarvāsāṁ preyasīnāṁ paramāvadhi-rūpāyā **śriya
ekānta-vallabhaṁ** parama-preṣṭham \| yad vā, **ekānte** antaḥ-pura eva
**vallabham** \| tatraiva tasyā adhikāro, na tu rāsa-goṣṭhyām iti \| yad
vā, **śriyaḥ kāntaṁ** kāmanā-viṣayam api **ekānte** kālindī-puline
bandhum, arthāt gopīnām eveti \| yad vā, **ekāntaṁ**
vṛndāraṇya-pradeśādikaṁ **vallabham** atipriyaṁ yasyeti vaikuṇṭhādi
sadodgrāham iti prasiddheḥ \|

kīdṛśaṁ kṛṣṇam ? **śriyo\'cyutaṁ** tasyām anāśakteḥ---yad-vāñchayā śrīr
lalanācarat tapo vihāya kāmān \[bhā.pu. 10.16.36\] ity-ukteḥ \| ataś ca
evālabhya-lābhatvena **labdhvā** **tam** eva **gāyantyo vijahrire**,
yathābhilaṣitaṁ cumbanāliṅganādi-vilāsa-bhāvaiś cakrur iti \| na kevalaṁ
tāsām evālabhya-lābhatvenotkarṣaḥ, kiṁ tu tasyāpīty
āha---**tad-dorbhyām** ubhaya-pārśva-sthitasya tasya **dorbhyāṁ gṛhītaḥ
kaṇṭho** yāsāṁ, tāḥ \| durlabhatvaṁ kaṇṭham ity eva suvacaṁ labdhvā
ubhayataḥ kaṇṭhe nāliṅgitavān ity arthaḥ \| ata eva gāna-nṛtyayor
atyāveśaḥ sūcitaḥ \| tatra vihāre tāsāṁ svātantryaṁ ca nirūpitam iti \|
uddhavo'pi tathaivāgre vakṣyati ca---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-vallabhīnām \|\| \[bhā.pu. 10.47.60\]
> ity-ādi \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam anyā api gopyaḥ
sva-svabhāvānusāriṇyo vijahrur ity āha---**gopya** iti \| atra
yad-vāñchayā śrīr lalanācarat tapaḥ \[bhā.pu. 10.16.36\] iti
nāgapatnī-stutyā, nāyaṁ śriyo'ṅga u nitānta-rateḥ prasādaḥ \[bhā.pu.
10.47.60\] ity uddhavoktyā ca, śrīḥ prekṣya kṛṣṇa-saundaryaṁ tatra
lubdhācarat tapaḥ \[la.bhā. 1.5.351\] iti
bhāgavatāmṛtotthāpita-paurāṇika-kathayā ca nārāyaṇa-kāntāyāḥ **śriyaḥ**
kṛṣṇa-saṅgāsambhavād evaṁ vyākhyeyam \| **kāntaṁ** kamanīyam **acyutaṁ**
kṛṣṇam **ekānta-vallabhaṁ labdhvā vijahrire \| tad-dorbhyāṁ**
kṛṣṇa-bhujābhyāṁ gṛhītāḥ **kaṇṭhā yāsāṁ** tāḥ \| **śriyaḥ** śriya ivety
arthaḥ \| sā yathā nārāyaṇa-vakṣo-gṛhīta-gātrī etā gopyo'pi tathā
kṛṣṇa-bhuja-gṛhīta-kaṇṭhā ity arthaḥ \| yad vā, nārāyaṇenaikyāt
kṛṣṇasyāpi śrī-vallabhata \|\|15\|\|

**\...**

\|\| 10.33.16 \|\|

karṇotpalālaka-viṭaṅka-kapola-gharma-

vaktra-śriyo valaya-nūpura-ghoṣa-vādyaiḥ \|

gopyaḥ samaṁ bhagavatā nanṛtuḥ sva-keśa-

srasta-srajo bhramara-gāyaka-rāsa-goṣṭhyām \|\|

**śrīdhara-svāmī (bhāvārtha-dīpikā) :** tatra vādakeṣu gāyakeṣu
gandharva-kinnarādiṣu rasāveśena muhyatsu cānyām eva vādyādi-sampattiṁ
darśayan rāsa-saṁbhramam āha---**karṇotpala-** iti \| **karṇotpalaiś**
ca, **ālaka-viṭaṅkair** alakālaṅkṛtaiḥ **kapolaiś** ca, **gharmaiś** ca
**vaktreṣu śrīḥ** śobhā yāsāṁ, tāḥ \| **ghoṣāḥ** kiṅkiṇyaḥ \|
**valaya-nūpura-ghoṣair vādyair** vāditraiḥ **sva-keśebhyaḥ srastāḥ
srajo** yāsāṁ tāḥ \| etena tāla-gati-santuṣṭāḥ **keśāḥ** sa-śiraḥ-kampaṁ
pādeṣu puṣpa-vṛṣṭim ivākurvann ity utprekṣitam \| **bhagavatā** saha
**nanṛtuḥ** \| kva ? **bhramarā** eva **gāyakā** yasyāṁ
**rāsa**-sabhāyām \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tatra* rāse \|
*rāsa-sambhramaḥ* rāsāveśaḥ \| *srajaḥ* puṣpāṇi, tan-mālā vā, srag
mālā-puṣpa-rajjuṣu iti dharaṇiḥ \| *etena* **sva-keśa**- ity-ādy-uktena
\| *utprekṣitam* utprekṣā-viṣayatāṁ nītam \| utprekṣā-lakṣaṇaṁ tu
kuvalayānande---

> sambhāvanā syād utprekṣā vastu-hetu-phalātmanā \|
>
> uktānunuktāspadād yatra siddhāsiddhāspade pare \|\| iti \|

anya-dharma-sambandha-nimittenānyasyānyātmatā-sambhāvanam utprekṣā \| sā
tridhā---kasyacid vastuno vastv-antar-ātmanā sambhāvanaṁ vastūtprekṣā,
saiva svarūpotprekṣā,

> ahetor hetutayā sambhāvanaṁ hetūtprekṣa,
>
> aphalasya phalatayā sambhāvanaṁ phalotprekṣā \|

tatrādyā vastūtprekṣā dvidhā---ukta-viṣayānukta-viṣayā ceti \| pare
hetu-phalotprekṣe api pratyekaṁ dvividhe---siddha-viṣaye asiddha-viṣaye
ca \| tatrodāharaṇaṁ kramāt---

> dhūma-stomaṁ tamaḥ śaṅke kokī-viraha-śuṣmaṇām \|
>
> limpantīva tamo'ṅgāni varṣatīvāñjanaṁ nabhaḥ \|\|[^334]

atha pradoṣe visṛtvara-tamaso nailya-dṛṣṭi-rodhatvādi-dharma-sambandhena
gamyamānena nimittena sadyaḥ
priya-vighaṭita-sarva-deśa-stha-kokāṅganā-hṛd-gata-prajvaliṣyad-virahānala-dhūma-stomatva-sambhāvanaṁsvarūpotprekṣā,
tamaso viṣayasyopādānād ukta-viṣayā tamo vyāpanasya
rodo-gatākhila-vastu-sāndra-malinī-karaṇena nimittena tamaḥ
kartṛka-lepana-tādātmyotprekṣā \| nabhaḥ
kartṛkāñjana-varṣaṇa-tādātmyotprekṣā cānukta-viṣayā vastūtprekṣā \|

> raktaṁ tavāṅghri-yugalaṁ bhuvi vikṣepaṇād dhruvam \|
>
> tvan-mukhābhecchaya nūnaṁ padmair vairāyate śaśī \|\|

caraṇayoḥ sahaje rāge vikṣepaṇam ahetur hetutvena sambhāvitaṁ
hetūtprekṣā \| vikṣepaṇasya ca viṣayasya sattvāt sidha-viṣayā \|
candra-padma-virodhe sahaje kāntā-mukha-kānti-kāmanā-hetur asatāṁ ca
hetutvena sambhāvitety asiddha-viṣayā hetūtpreksā \|

> madhyaḥ kiṁ kucayor dhṛtyaiḥ baddhaḥ kanaka-dāmabhiḥ \|
>
> prāyo'bjaṁ tvat-padenaikyaṁ prāptuṁ toye tapasyati \|\|

atra svābhāvikyā madhya-kartṛka-kuca-dhṛteḥ
kanaka-dāma-baddhatvenādhyavasita-vali-traya-śālitā phalatvotprekṣaṇaṁ
siddha-viṣayā phalotprekṣā \| jalajasya jale nijāvasthiter
udaka-vāsa-tapastvenādhyavasitāyāḥ kāntā-pada-sāyujya-prāptir na phalam
iti khapuṣpāyamāṇāyās tasyā phalenotprekṣaṇam asiddha-viṣayā
phalotprekṣeti \|

tathā ceha vastūtprekṣokta-viṣayā jñeyā, viṣayāṇāṁ karṇotpalādīnām
uktatvād iti \| karṇotpalāni sauvarṇāni gopikā-sthānīyāni varṇa-sāmyāt
\| alakāḥ śyāmāś cūrṇa-kuntalāḥ kṛṣṇa-sthānīyāḥ, ubhayor viṭaṅkaḥ
parasparābaddha-karānukāraḥ, kapoleṣu raṅga-sthānīyeṣu, dharmaś ca
kālindī-pravāha-sthānīyaḥ, tena tena vaktrāṇāṁ śrī-vilakṣaṇā
rāsa-maṇḍala-śobhā yāsāṁ tā iti dvividhā rāsa-līlā sañjāteti \|
bhramarāṇāṁ gāyakatvaṁ tu svayam eva likhitam \| **viṭaṅkaḥ**
pakṣi-vāsārtha-kalpite'laṅkṛtau tathā iti kośāt \| **goṣṭhī**
sabhā-saṁlāpayoḥ striyām iti medinī \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathaiva tāsāṁ māhātmyaṁ
darśayati---**karṇa**- iti\| tāsāṁ rāsena paramā śobhoktā \| yad vā,
pariśrāntiḥ sūcitā \| tathāpi nṛtye hetum āha---**bhagavatā**
nijāśeṣaiśvarya-sāra-sarvasvaṁ prakaṭayatā **samam** iti, tat-sāhityasya
parama-mohanatvāt \| yato **gopyas** tad-eka-prema-vaśā ity arthaḥ \|
tena **samam** ity anena tāsāṁ tat-sadṛśa-vaidagdhyādikam api sūcitam \|
tathā tāsām iva tasyāpi **karṇotpalādikaṁ** sarvaṁ bodhyate \| anyat
tair vyākhyātam \|

tatra vādakeṣv iti dundubhi-nādābhiprāyeṇa kinnarādiṣv iti ca divaukasām
\[10.33.4\] ity uktes tad-antargatatva-sambhāvanam iti \|
athavokta-śrīto'py adhika-māhātmyam eva darśayati \| kiṁ vā, pūrvaṁ
gandharva-pati-gītaṁ nija-valayādi-vādyaṁ coktam \| adhunā ca tat tad
vinaiva nṛtyaṁ cakrur ity āha---**karṇa**- iti \| a-kāra-praśleṣeṇa na
valayādīnāṁ **vādyair** avalayādi-vādyais tad-abhāvenāpīty arthaḥ \|
ciraṁ rāsāveśena tat-tat-skhalanādy-āpatteḥ \| tathā na vidyate
**bhramaro**'pi **gāyako** yasyāṁ **rāsa-goṣṭhyām** \| ata eva
**sva-keśa**- iti keśāḥ pādānāṁ pūjām akurvann ity arthaḥ\| ta ca tair
vyākhyātam eva \| anyat samānam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathaiva tāsāṁ māhātmyaṁ
darśayati---**karṇa**- iti dvābhyām \| **karṇa-** iti tāsāṁ rāsena
śrame'pi parama-śobhā darśitā \| tathāpi nṛtye hetum āha---**bhagavatā**
nijāśeṣa-mādhurya-sāra-sarvasvaṁ prakaṭayatā **samam** iti \|
tat-sāhityasya paramollāsakatvāt \| yato **gopyas**
tad-eka-prema-vaśatvena prasiddhā ity arthaḥ \| tena samam ity anena
tāsāṁ tat-sadṛśa-vaidagdhyādikam api sūcitam \| tathā tāsām iva tasyāpi
**karṇotpala**- ity-ādikaṁ sarvaṁ bodhyate \| utpala-dhāraṇaṁ ca
samprati śrī-kṛṣṇe naiva kāritam iti jñeyam \|

**bhramara-gāyaka-** iti \| tat-tad-ucita-gāna-samarthatvāt teṣām
asādhāraṇatvaṁ vyañjitam \| anyat taiḥ\|

tatra vādakeṣv iti dundubhi-nādābhiprāyeṇa tad dhi nādādikaṁ teṣāṁ
tan-nṛtyānukūlam evāsīd iti tat sammatam \| kinnarādiṣv iti ca
divaukasām ity uktes tad-antargatatva-sambhāvanayeti \| evaṁ tatra tāsāṁ
na kācid anyato gītāder apy apekṣā, kiṁ tu svānandenaiva teṣāṁ madhye
madhye vādanādi-ceṣṭita iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** idānīṁ bhagavatā saha
nanṛtur ity āha---**karṇotpala**- ity-ādi \| **gopyo** **bhagavatā samaṁ
nanṛtuḥ** \| bhagavān yathā nanarta, tathety arthaḥ \| sama-śabdaḥ
sahārthaḥ sadṛśārthaś ca \| arthayor yugapad-bhāsanāt \| tatra nṛtyaṁ
tāvad dvividhaṁ bhavati---nirgītaṁ sagītaṁ ca \| nirgītaṁ
kevala-vādya-mātreṇa manda-mandena sa-tālena
mukha-kaṇṭha-bhrū-netrādi-kampanena śanaiḥ śanair nṛtyam \| sa-gītaṁ
gītārthānurūpaṁ hastakādi-gati-viśeṣavat \| atra prathamaṁ nirgītam
evedaṁ nṛtyam iti \| **bhramara-gāyakā** yatreti gītāntarābhāvaḥ \|
**karṇotpalaiś** ca, **ālaka-viṭaṅkair** alaka-vibhramaiś ca, tathā
**kapola-gharmaiś** ca vaktreṣu **śrīr** yāsām \|
mukha-netra-grīvādi-dolanena caladbhiḥ **karṇotpalaiḥ**, caladbhir
**alaka-viṭaṅkaiḥ** sphuradbhiḥ **kapola-gharmaiś** cety arthaḥ \|
**valayānāṁ nūpurāṇāṁ ghoṣā** eva **vādyāni** tair anya-vādyair api
tadāviratam eva \| etena pūrvaṁ vādyāntaram apy āsīd iti mantavyam \|
tadā tu bhramara-gīta-valayādi-vādyābhyām eva nṛtyam ity arthaḥ \|
**sva-keśeṣu** **srastaṁ** sraṁsanaṁ yāsāṁ tathābhūtā **srajo** yāsāṁ,
tās tathā sva-keśebhyaḥ sraṁsamāna-sraja ity arthaḥ \|
ardha-sraṁsamāna-sraktvena keśānāṁ śobhātiśayaḥ \| **sva**-śabdo
bhagavad-vyatirekārthaḥ \| tasya tu keśeṣu tathaiva srag vartata iti
bhāvaḥ \|\|15\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat tāsāṁ svātantryam
uktvā rāsa-rabhasa-janitaṁ śobhā-bharam
abhinayenābhivyañjayati---**karṇotpala**- iti \| **gopyaḥ** **bhagavatā
samaṁ nanṛtuḥ**, nṛtye gopīnāṁ mukhyatvaṁ bhagavato gauṇatvaṁ tāsāṁ
caraṇa-vinyāsa-viśeṣam ālakṣya nṛtyamānatvāt \| **bhagavatā** iti
gopī-sabhāpatitvena rasaiśvarya-vyañjanayā **samam** iti \| tat-sāhityaṁ
parama-śobhā-vyañjakam iti sūcitam \| yad vā, **samaṁ** sadṛśaṁ yathā
bhavati, tatheti sarva-kalā-kauśala-darśanena sāmarasyaṁ sūcitam \|
rāsa-rabhase tāsāṁ śrama-janita-śobhā-viśeṣam āha---**karṇa**- iti \|
**karṇayor** bhūṣaṇatvena sthitābhyām alakotpalādayaḥ, teṣāṁ
**viṭaṅkau** āśrayau **kapolau,** tābhyāṁ ca---kapola-pālikāyāṁ ca
viṭaṅkaṁ punnaga-puṁsakam ity abhidhānāt \| **gharmaiḥ**
prasveda-bindubhiś ca **vaktreṣu śrīḥ** śobhā sampat yāsāṁ tāḥ \|

anena tāsāṁ vaktra-śobhaiva śrī-kṛṣṇasya nṛtyoddīpikā jātā \| tasya
valaya-nūpura-ghoṣa-vādyair iti tāsāṁ nṛtyoddīpakatvaṁ dhvanitam \|
**valayādi-vādyānām** ubhayatroddīpikatvaṁ sūcitam \| śramasya
sūcakāntaram āha---**sva-keśena** sva-keśebhyaḥ **srastā srajo** yāsāṁ
tāḥ \| kutra ? ity apekṣāyāṁ tatrāha---**bhramarā** eva **gāyakā**
yasyāṁ **rāsa-goṣṭhyāṁ** rāsa-sabhāyām \|

ayam abhiprāyaḥ---pūrvam uktaṁ---tato dundubhayo neduḥ \[10.33.5\] iti,
**valayānāṁ nūpurāṇām** iti, sadā gandharvādīnāṁ vādya-vādakānāṁ ca
gānaṁ vādya-vādanaṁ ca nṛtyānukūlam evāsīt \| valayādīnāṁ
śabda-sāṅkarye'pi vādyānāṁ śabdasya tad-anukūlatvam eva
tāla-gati-samāptau teṣāṁ śabdasya sāhacaryāt \| idānīṁ
loka-śāstra-maryādātikrameṇa nṛtye pravṛtte sati
svara-tāla-rāga-grāma-mūrcchanā-jñānābhāvāt \| gāyakeṣu vādakeṣu
coparateṣu satsu svayam utprekṣita-tāla-svara-bhedam anugatānāṁ
valayādi-vādyānām uddīpakatvam uktam \|

yad vā, deva-dundubhy-ādi-śabdasya etasminn eva līnatvān na pṛthak
śravaṇam iti bhāvaḥ \| anyac ca tāla-gati-samāpti-śabdasyābhibhāvyatvaṁ
valayādi-śabdasyābhibhāvakatvam \| ata eva valayādi-śabdebhya uccaiḥ
śrūyamāṇatvāt \| mukhya-dundubhy-ādi-śabdasyaitasminn eva līnatvān na
pṛthak śravaṇam iti bhāvaḥ \| anyac ca tāla-gati-samāpti-jñānābhāvāt
puṣpa-vṛṣṭi-rūpa-ratiḥ sūcitā \| svara-jñānābhāvād gandharvāṇāṁ
gītoparatiḥ \|

**bhramarās** tu mālā-sambandhinaḥ, ata eva gopī-maṇḍala-sahacarāḥ \|
gopībhiḥ saha teṣām api paribhramaṇam uktam, vane bhramarā evādhikṛtāḥ
\| vādyādhikāre valaya-nūpurādyā adhikṛtā, puṣpa-vṛṣṭau keśā evādhikṛtā
iti svayam utprekṣitam alaukikaṁ rasaiśvaryam āviṣkṛtam ity adhikṛtam
ity arthaḥ \| kiṁ ca, varṇayor utpalasyāyam amṛta-sambhrame
patana-śaṅkā-nirasanena sva-cāturya-prakāśanaka-kapolayoḥ
para-bhāga-vyañjanārtham iti bhāvaḥ \| **alakā** bhramarā iva
rasa-pātāras teṣāṁ viṭaṅka-rūpaiḥ kapolau tatra gharmo nṛtyābhiniveśāj
jātaṁ śrama-jalaṁ tair vaktreṣu śrīḥ śobha sampad yāsāṁ tāḥ \|
kapola-saṁlagnair alakaiḥ mṛgamada-patra-racanā kṛtā \| śrama-bindubhir
muktānām iva racanā viśeṣaḥ kṛta iti sarvaṁ tenālaukikam eva sampāditam
iti bhāvaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pṛthak pṛthag
gāna-nṛtyādi-sādguṇya-śobhān uktvā samudita-nṛtya-janita-vaktrādi-śobhāṁ
vivṛṇoti---**karṇotpaleṣu** \|
karṇa-dhṛtotpalopalakṣita-cakrikā-kuṇḍaleṣu **alakānām** atilaulyād
**vi**vidhāṣ **ṭaṅkā** veṣṭanāni ca **kapoleṣu** **gharma**-bindavaś ca
tair **vaktreṣu śrīḥ** śobhā yāsāṁ tāḥ \| ṭaki bandhe \|
**valaya-nūpurādy**-alaṅkārāṇāṁ **ghoṣas** tulya-svaratayā nādo yeṣu,
tair **vādyaiḥ** tatrānaddha-śuṣirais tat-tad-adhiṣṭhātṛ-devatābhir eva
sva-saphalīkaraṇārtham āgatya vāditraiḥ **sva-keśebhyaḥ srastāḥ srajo**
yāsāṁ tāḥ \| etena tāla-gati-santuṣṭāḥ keśāḥ sa-śiraḥ-kampaṁ
puṣpa-vṛṣṭim ivākurvann iti śrī-svāmi-caraṇāḥ \| **bhramarā** api
**gāyakā** yasyāṁ, tasyāṁ **rāsa-goṣṭhyāṁ** rāsa-sabhāyām \|\|16\|\|

**\...**

\|\| 10.33.17 \|\|

evaṁ pariṣvāṅga-karābhimarśa-

snigdhekṣaṇoddāma-vilāsa-hāsaiḥ \|

reme rameśo vraja-sundarībhir

yathārbhakaḥ sva-pratibimba-vibhramaiḥ \|\|

**śrīdhara-svāmī (bhāvārtha-dīpikā) :** yathā gopyo nānā-vibhramair
bhagavatā saha vijahrur evaṁ bhagavān api sva-vilāsais tābhiḥ saha rema
ity āha---**evam** iti \| tad-vilāsānabhibhūtasyaiva ratau
dṛṣṭāntaḥ---**yathārbhaka** iti \| **sva-pratibimbair vibhramaḥ** krīḍā
yasya, sa iva \| anenaitad darśitam---svīyam eva sarva-kalā-kauśalaṁ
saugandhya-lāvaṇya-mādhuryādi ca tāsu sañcārya tābhiḥ saha **reme,**
**yathārbhakaḥ sva-pratibimbair** iti \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tābhiḥ* gopībhiḥ \| tāsāṁ
vilāsās *tad-vilāsās* tair anabhibhūto'tiraskṛtaḥ \| vilāsas tu---

> gati-sthānāsanādīnāṁ mukha-netrādi-karmaṇām \|
>
> tātkālikaṁ tu vaiśiṣṭyaṁ vilāsaḥ priya-saṅgajam \|\| \[u.nī. 11.31\]

iti bharatenoktam[^335] \| anena dṛṣṭāntena etad-vṛttaṁ darśitam \|
lāvaṇyaṁ tu---

> muktā-phaleṣu chāyāyās taralatvam ivāntarā \|
>
> pratibhāti yad aṅgeṣu lāvaṇyaṁ tad ihocyate \|\| \[u.nī. 11.28\]

mādhuryaṁ tu---

> yataś ceto nāpayāti tan mādhuryam itīritam \|\|

ādinā sausvarya-grahaḥ \| *tāsu* gopīṣu \| *sañcārya* sampraveśya \|
*tābhiḥ* gopībhiḥ \| ***arbhako*** bālaḥ\| etenāpi vyabhicāra-doṣaḥ
parāstaḥ \| **pratibimbānāṁ** bimbādhīna-sattākatvena, vastutas
tad-avinābhāvitvāt tad-abhinnatvam eva \| tathā ca, gopīnāṁ
bhagavat-pratibimbatvena abhinnatvād bāla-līlāvat tal-līlāpy
atarkyaiveti \|

**evaṁ** rāsa-nṛtyair eva kṛṣṇasya sambhogāny api nirvṛtānīty āha \|
**pariṣvaṅga** āliṅganam, ekaikayā saha yugma-nṛtye kareṇa
**abhimarśaḥ** sparśaḥ, sa ca nṛtya-gati-samāptau sva-dakṣiṇa-kareṇa
priyā-vāma-vakṣoje tāla-nyāsa-rūpaḥ, **snigdhekṣaṇaṁ** rahasyāṅgeṣu
sa-premāvalokanam\| **uddāma-vilāsaḥ** pāritoṣika-pradāna-miṣāc
cumbanādiḥ \| **hāsas** tu tat-tat-prāpty-anantaraṁ mukhollāsaḥ parihāso
vā taiḥ \|

**rameśaḥ** ramāyāṁ lakṣmyām aiśvaryaṁ prakaṭayan vraja-sundarībhiḥ saha
**reme**, na tu ramayety arthaḥ \| **yathārbhako** mugdhaḥ, tathaiva
tāsu premādhīnatvān maugdhyam eva dadhan, na tu ramāyām ivaiśvaryam ity
arthaḥ \|

nanu, paraḥ-sahasrābhis tābhiḥ katham ekaḥ saṁreme ?
tatrāha---**svasya** **pratibimbaṁ** pratisvarūpam eva **vibhramo**
vilāso yasya saḥ \|

> pradarśyātapta-tapasām avitṛpta-dṛśāṁ nṛṇām \|
>
> ādāyāntaradhād yas tu sva-bimbaṁ loka-locanam \|\| \[bhā.pu. 3.2.11\]

ity atra bimba-śabdena yathā svarūpam ucyate, tathaivātrāpi \| ekaikayā
priyayā saha ekaika-svarūpo **reme** ity arthaḥ \| tāsāṁ
hlādinī-śaktitvena svarūpa-bhūtatvāt \| sva-praticchavitānaucityād
vyākhyāntaraṁ neṣṭam \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pariṣvaṅgah** gopīnām
āśleṣaḥ \| **karābhimarśas** tāsāṁ karālambanam \| yad vā, sva-kareṇa
tāsām abhimarśaḥ stanādi-sparśanam \| **snigdhekṣaṇaṁ** tan-mukhādīnāṁ
sarasa-nirīkṣaṇam \| **uddāma-vilāso** nīvī-ślathanādiḥ \| **hāsaś** ca
bhāvodreka-vilasita-smitam \| **ramāyā īśaḥ** prabhur api
**vraja-sundarībhir** eva **reme**, na tu tayā \| yad vā, ramāyā īśaḥ
svāmīti svāmitvena tasyās tādṛśa-raty-ayogyatā, vraja-sundarībhir iti
tāsām eva tad-yogyatābhipretā \| lakṣmīto'pi bhāva-vaidagdhyādi-viśeṣāt
tam eva darśayan śrī-bhagavatas tāsāṁ ca mithaḥ sāmyaṁ
dṛṣṭāntenāha---**yathā** iti \| **yathā pratibimbena** saha
**arbhakasya** kvāpi vaisādṛśyaṁ nāsti, tathā tābhiḥ saha kṛṣṇasyety
arthaḥ \| krīḍā-paro'rbhako yādṛśaṁ hasta-cālanādikaṁ kurute, tādṛśaṁ
tac-chāyāpi, yathā chāyā kuryāt, so'pi punas tathaivānukaroti,
arbhakatvāt \| **evaṁ** śrī-bhagavān **yathā reme**, tā api tathaiva
remire \| tā yathā remire, so'pi tathaiva reme ity arthaḥ \| anena
śrī-bhagavad-rater api śobhā sūcitā, vaiṣamye tad-asampatter iti dik \|
tathā tāsām iva tasyāpi prema-vikāro'bhipretaḥ \| sa coktaḥ
śrī-parāśareṇa---

> gopī-kapola-saṁśleṣam abhipatya harer bhujau \|
>
> pulakodgama-śasyāya svedāmbu-ghanatāṁ gatau \|\| \[vi.pu. 5.13.55\]
> iti \|

anyat tair vyākhyātam \|

yad vā, **pratibimbena vibhramo** vilāso yasya so'**rbhako** **yathā**
tad-eka-niṣṭhaḥ sann anyat kim apy ajānan ramate, tathāyam api \|

yad vā, **evam** ukta-prakāreṇa **vraja-sundarībhiḥ** sarve
pariṣvaṅgādayaḥ, tais tābhir eva saha **reme**, so'pi tādṛśān eva
pariṣvaṅgādīn akarod iti dṛṣṭāntenāha---**yathā** iti \| anyat samānam
\|

evaṁ tāsāṁ pariṣvaṅgādibhir eva tasya ratiḥ \| svayaṁ ca tena tāsāṁ
tad-anukaraṇam iti svasmād api tāsāṁ mahimā darśitaḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : evam** iti tair vyākhyātam \|
tatrāvatārikā dṛṣṭānta-balād eva pratipannā \| **yathārbhaka** ity-ādikā
sa evety anta-vyākhyā cāsyā evānugatā \| ubhayatrāpi
**pratibimba**-sthānīyānāṁ śrī-gopīnām **arbhaka**-sthānīyasya
śrī-bhagavataś ca muhuḥ parasparam anukaraṇāt \| tatra ca śrī-bhagavata
evārbhakasyeva vilāsāya svayaṁ pravṛttiḥ, tat-pravartanaṁ
tadīya-vilāsa-viśeṣaś ca labhyate \| tatas tad-vilāsānabhibhūtasyaiva
ratau dṛṣṭānta itīdaṁ tv āgantukam iva lakṣyate \| yat tv anenaitad
darśitam ity-ādikaṁ vyākhyātam \| tatra ca tā eva tad-guṇa-prakāśikā iti
pratipadyate \| **yathārbhakaḥ pratibimba**-dvārata eva
svīya-mukha-mādhuryam anubhavati, na tu svataḥ, tathā śrī-bhagavān api
tādṛśa-nija-preyasī-dvārata eveti hi gamyate tāsāṁ prema-mayam udayaṁ
vinā tad-anudayāt \|

yad vā, **ramāyā īśaḥ** prabhur api **vraja-sundarībhir** eva **reme**
\| nanu, tayeti tato'pi tāsāṁ prema-guṇa-saundaryam adhikam abhipretam
\| yad vā, **ramāyā īśaḥ** prabhur eva, na tu ramaṇaḥ \|
**vraja-sundarībhis** tu **reme,** tathāpi tathaivābhipretam \| tad api
ramaṇam asādhāraṇam eveti sa-camatkāram āha---**evam** iti \| tatra
**pariṣvaṅgas** tāsām āśleṣaḥ, **karābhimarśas** tāsāṁ karālambanam,
**snigdhekṣaṇaṁ** tan-mukhādīnāṁ sarasāvalokanam, **uddāma-vilāsaḥ**
stana-sparśanādiḥ, **hāsaś** ca bhāvodreka-vilasita-smitaṁ taiḥ \|

evaṁ tasya tāsām api sarvopari-cara-guṇatvena parasparaṁ sāmyam āsaktiṁ
ca dṛṣṭāntena vyañjayati \| **yathā** iti---kaścid **arbhakas**
tad-vayaḥ-svabhāvenātyanta-krīḍāsaktaḥ **sva-pratibimbe vibhramo**
vilāso yasya, tādṛśaś ca yathā sva-tulyābhis tābhiḥ sva-pratimūrtibhī
ramate, tathāsau prema-vaśatā-svabhāvena tan-maya-krīḍāsaktaḥ san
svarūpa-śaktitvena sva-pratimūrtitvāt pratibimba-sthānīyābhis **tābhī**
**reme** \| ata eva tat-sadṛśatvābhiprāyeṇa pūrvam api gopa-vadhva ity
anuktvā kṛṣṇa-vadhva \[10.33.8\] ity evoktam \| tathā ca
brahma-saṁhitāyām---

> ānanda-cinmaya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.37\] iti \|

atra ca **yathārbhako** yādṛśaṁ mukha-cālanādikaṁ kurute, tādṛśaṁ
tat-pratibimba-mūrtayo'pi yādṛśaṁ, tās tādṛśam eva krīḍā-kautukitvāt
so'py evaṁ śrī-kṛṣṇaś ca śrī-gopyaś ca parasparam āsaktatvād anucakrur
iti jñeyam \| anena tāsām iva tasyāpy atra
snigdha-śabda-vyañjita-sneha-vikāro darśitaḥ \| sa ca sāttviko'py uktaḥ
śrī-parāśareṇa---

> gopī-kapola-saṁśleṣam abhipatya harer bhujau \|
>
> pulakodgama-śasyāya svedāmbu-ghanatāṁ gatau \|\| \[vi.pu. 5.13.55\]
> iti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ramāyā īśaḥ** prabhur api
**vraja-sundarībhir** eva **reme**, na tu tayā \| yad vā, ramāyā īśaḥ
prabhur eva, na tu ramaṇaḥ, vraja-sundarībhis tu reme eva \|\|17\|\|

---------------------------------------------------------------------------------------------------------------------

evaṁ pariṣvāṅga-karābhimarśa-

snigdhekṣaṇoddāma-vilāsa-hāsaiḥ \|

reme rameśo vraja-sundarībhir

yathārbhakaḥ sva-pratibimba-vibhramaiḥ \|\|

**jīva-gosvāmī (bṛhat-krama-sandarbhaḥ) :** samaṁ nanṛtuḥ \[10.33.16\]
iti samaṁ śabdasya sādṛśyārthaṁ spaṣṭayati---**evam** ity-ādi \|
**evam** anena prakāreṇa ye **pariṣvaṅgādayas** tai **rameśo reme** \|
kābhiḥ ? **vraja-sundarībhiḥ** saha, sāhityena tāś ca remira ity āyātam
\| tena pariṣvaṅgādayas tasya ca tāsāṁ cety ubhaya-kartṛkatvam eva \|
teṣāṁ tasmin pariṣvajane tāḥ pariṣvajante, tāsu pariṣvajamānāsu sa ca
pariṣvajata ity evam-ādi-prakāraḥ \| evaṁ karābhimarśādiṣu ca \|

tatra dṛṣṭāntaḥ---**yathārbhakaḥ**, arbhaka iva \| kīdṛśo'rbhakaḥ ?
**sva-pratibimbeṣu** sva-praticchāyāsu **vi**vidho **bhramo** yasya sa
tathā \| ayaṁ bhāvaḥ---arbhakaḥ svayaṁ yathā ceṣṭate, tathā ceṣṭamānāyāṁ
praticchāyāyāṁ vividhaṁ bhrāmyati \| "mat-sadṛśaḥ ko'yam ? ahaṁ yathā
karomi, tathaivāyaṁ karoti" iti \| kiṁ vā, "hy ayaṁ yathā karoti,
tathaivāhaṁ karomi" iti bhrāntaḥ stabdho bhavati \| tathāyam api
sāndrānanda-stabdho bhavati, tā api stabdhā bhavantīty arthaḥ\|

athavā, sva-pratibimbe bhramo vilāso yasya, sa tathā sva-cchāyayā
yathārbhakaḥ khelati, tathā\|

yad vā, **vraja-sundarībhiḥ** saha **pratibimba-vibhramaḥ** san
**yathārbhako**'rbhaka iva stabdho bhūtvā **rema** iti \| ayaṁ
bhāvaḥ---sāhityāt tasya tāsāṁ ca sva-pratibimbas tāsu tasmiṁś ca
svaccha-bhāvāl lagnaḥ, tatra vibhramo viśiṣṭa-bhramo yasya sa, tathā \|
purvaṁ tā api tathā kṛṣṇasya pratibimbe tāsu lagne, tam ālokya "kim ahaṁ
nānā bhūtvā pratyekam āsāṁ tanuṣu lagnaḥ ? kiṁ vāmī mat-pratibimbāḥ ?"
iti bhramo bhavati \| tāsām api pratibimbe kṛṣṇo lagne tāsāṁ ca bhramo
bhavatīty ubhayor evārbhaka-sādṛśyena bhrāntimattvaṁ vyaṅgyam \|
sahārtha-tṛtīyāyāṁ viśiṣṭa-vaiśiṣṭyenānvayāt \| yathā putreṇa sthūlo
gomāṁś ca devadatta ity ubhayor eva sthaulyaṁ gomatvaṁ ceti \|\|17\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 299)** : atra **rameśa** ity anena
tasya ramā-vaśīkāritvaṁ darśitam \| **pariṣvaṅga**- ity-ādinā tatrāpi
**snigdhekṣaṇa**- ity-ādinā, **reme** ity anena ca tāsāṁ premṇā tasya
vaśyatvaṁ vyaktam \| dṛṣṭāntena tu tadā tasya tāsāṁ ca
**arbhaka-pratibimbayor** iva gāna-nṛtyādi-vilāseṣu
eka-ceṣṭatāpatti-sūcanayā mithaḥ parama-premāsaktir darśitā \|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sarva-līlopasaṁhāraṁ
vaktuṁ prastutasya śrī-kṛṣṇa-vilāsasya prādhānyam āha---evam iti \|
lakṣmīto'pi tāsāṁ saubhāgyātiśayaṁ varṇayati \| evaṁ pūrvokta-prakāreṇa
pariṣvaṅgam āliṅganam \| tataḥ karābhimarśaṁ kucādi-sparśaḥ \|
snigdhekṣaṇaṁ bhāva-vyañjakaṁ tat-tad-avayavānām avalokanam \|
uddāmo'tyūrjito vilāsaḥ \| tad uktaṁ rasārṇave---

vṛṣabhasyeva gambhīro gatir dhāraṁ ca darśanam \|

sa-smitaṁ ca vaco yatra sa vilāsa itīritaḥ \|\| \[ra.su. 1.217\]

hāsaś ca cāturakṣike darśane bhāva-garbhe hāsair etaiḥ \|

yad vā, vraja-sundarīṇāṁ pariṣvaṅgādibhiḥ tatra pariṣvaṅgo
nṛtya-viśeṣeṇa prasādatvena sādhu sādhv iti praśaṁsana-pūrvakam
āliṅganaṁ tad-anantaraṁ karayor abhimarśaḥ, sva-karābhyāṁ
vaidagdhī-viśeṣeṇa saṁmardanam \| snigdhekṣaṇaṁ ca
bhrū-nartanādi-bhāva-viśeṣāsvādakam īkṣaṇam \| uddāmo nirargalo vilāsaḥ
\| tad uktaṁ rasārṇave---

> priya-samprāpti-samaye bhrū-netrānana-karmaṇām \|
>
> tātkāliko viśeṣo yaḥ sa vilāsa itīritaḥ \|\| \[ra.su. 1.201\]

pariṣvaṅgādi-hetuko hāsa etaiḥ karaṇa-bhūtai rameśo'pi śrīpatitvam
avagaṇayya ramāyāṁ tādṛśa-bhāvān ākalanāt vraja-sundarībhiḥ saha reme \|
sāmarasya dṛṣṭāntenāha---yathārbhaka iti \| arbhakas tv
anuddeśya-kriyā-kārī svabhāvata eva hasta-mukhādi-vikārādi-kriyāṁ kurute
\| tādṛśīṁ kriyāṁ sva-pratibimbe yat paśyati tadā tena saha vibhramaṁ
karoti tadvat \| arbhako hi yāvat karoti tāvad eva tasya pratimbam api
karoti \| sarvathā vai sādṛśyābhāve dṛṣṭāntaḥ \| pūrvaṁ bimbe kṛtiḥ,
paścāt pratibimbe kṛtir bhavati \| yathā ca, bimba-pratibimbayor
eka-rūpatvaṁ dharmeṇa na tu svarūpeṇa dṛśyate ca svarūpa-bhedaḥ \| ata
eva bāla ādarśe pratiphalitam ātmānaṁ na jānāti, kiṁ tu dvitīyam eva
tasya ca yathā pratibimba-darśanenotsāhādhikyaṁ krīḍābhiniveśaś ca
bhavati \| tathātrāpi bimba-sthānīyaḥ śrī-kṛṣṇaḥ pratibimba-rūpābhis
tābhiḥ saha svīyaiḥ pariṣvaṅgādibhis tāsām uddīpakaiḥ karaṇai reme\|

ayam arthaḥ---pūrvaṁ śrī-kṛṣṇe vilāsodayaḥ paścāt tad-anusāreṇa tāsu
vilāsodaya iti \| tad ācāryair vyākṛtaṁ---svīyam eva kalā-kauśalaṁ tāsu
sañcārya bhagavāṁs tābhiḥ saha reme iti \| tasyāyam
abhiprāyaḥ---kṛṣṇa-vilāsodaye tāsāṁ vilāso, na tu tāsu kalā-kauśalādya
bhava iti anyathā rasābhāsāpatter iti \| arbhaka-dṛṣṭāntas tu
kṛti-sāmye, na tu mithyātve \| anyathā gopī-pratīteḥ sopādhikatvaṁ syāt
\| vastutas tu, yathā śrī-kṛṣṇaḥ sac-cid-ānanda-ghanas, tathā tā api
saccidānanda-svarūpā eva vijātīyatve ramā-rati-śaithilyena tāsu
ramā-sambhavāt \|

yad vā, rameśo'pi sarva-kalā-kauśala-yukto'pi aupapatya-sukham adhikam
iti jñātvā vraja-sundarībhiḥ saha reme \| kīdṛśaḥ ?
sva-pratibimba-vibhramaḥ \| svasya yat pratibimbaṁ svaccheṣu
mukura-sthānīyeṣu gopīnāṁ gaṇḍeṣu pratiphalitaṁ bimbam, tena
lāvaṇya-puñjavatā vibhramo vilāso yasya \|

yad vā, vividho bhramo yasya tāsāṁ gaṇḍeṣu pratiphalita-bimba-bahutvam
ālakṣya bhramo yasya---ekasya mama kathaṁ bahu-rūpatvam ? iti \| tāsāṁ
vilāsābhibhūtasya svarūpasyānanusandhānāt iti \|

yad vā, svasmin tāsāṁ bimbaṁ karāṅgulī-nakhādiṣu pratiphalitaṁ tena
vibhramaḥ sambhramo yasya---nṛtyamānā etāḥ katham atrāgatāḥ ?
ity-ādarātiśayena paśyata eva \| yathā vraja-sundarībhiḥ saha
pariṣvaṅgādibhiḥ reme tathaiva tāsāṁ pratibimbaiḥ saha pariṣvaṅgādibhiḥ
reme \| yathārbhakaḥ sva-pratibimbena saha praśna-hāsya-hasta-sparśādinā
viharati \|

yad vā, suṣṭhu apratinirupameṣu gopī-bimbeṣu vigato bhramo yasya,
gopī-svarūpeṣu nirupama-saundarya-niścayāt \| ramāyāṁ
saundarya-vilāsādikaṁ loke ca mandam iva lakṣyaṁ vraja-sundarībhiḥ saha
reme \| ayam abhiprāyaḥ---ramā tu svāṁśaiḥ surendra-ditijendrādi-lokeṣu
praviśati \| etāsāṁ nānyatra praveśo'nanyatvena madīya-vraja eva
tiṣṭhanti \| ata evaitāsu mayā prīty-atiśayaḥ sambhāvanīya iti
bhramābhāvaḥ sūcitam \| svasyāpi nityaṁ vraja-priyatvād iti \| tathā
coktaṁ brahma-saṁhitāyām---

> ānanda-cinmaya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.37\] iti \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ rāsa-nṛtyāṅgair eva
kṛṣṇasya sambhogāṅgāny api nirvṛttaṇīty āha---pariṣvaṅga āliṅganam
ekaikayā saha yugma-nṛtye kareṇābhimarśaḥ sparśaḥ, sa ca
nṛtya-gati-samāptau sva-dakṣiṇa-kareṇa priyā-vāma-vakṣoje
tāla-nyāsa-rūpaḥ \| snigdhekṣaṇaṁ rahasyāṅgeṣu sa-premāvalokanam \|
uddāma-vilāsaḥ pāritoṣika-pradāna-miṣāc cumbanādiḥ \| hāsas
tat-tat-prāpty-anantaraṁ mukhollāsaḥ parihāso vā taiḥ \| rameśo ramāyāṁ
lakṣmyām aiśvaryaṁ prakaṭayan vraja-sundarībhiḥ saha reme, na tu
ramayety arthaḥ \| yathārbhako mugdhas tathaiva tāsu premādhīnatvān
maugdhyam eva dadhan, na tu ramāyām ivaiśvaryam ity arthaḥ \|

nanu, paraḥ-sahasrābhis tābhiḥ katham ekaḥ sa reme ? tatrāha---svasya
pratibimbaṁ pratisvarūpam eva vibhramo vilāso yasya saḥ \|

> pradarśyātapta-tapasām avitṛpta-dṛśāṁ nṛṇām \|
>
> ādāyāntaradhād yas tu sva-bimbaṁ loka-locanam \|\| \[bhā.pu. 3.2.11\]

ity atra bimba-śabdena yathā svarūpam ucyate, tathaivātrāpi ekaikayā
priyayā saha ekaika-svarūpo reme ity arthaḥ \| tāsāṁ hlādinī-śaktitvena
svarūpa-bhūtatvāt \| sva-praticchavi-tvānaucityāt vyākhyāntaraṁ neṣṭam
\|\|17\|\|

**\...**

\|\| 10.33.18 \|\|

tad-aṅga-saṅga-pramud-ākulendriyāḥ[^336]

keśān dukūlaṁ kuca-paṭṭikāṁ vā \|

nāñjaḥ prativyoḍhum alaṁ vraja-striyo

visrasta-mālābharaṇāḥ kurūdvaha \|\|

**śrīdhara-svāmī (bhāvārtha-dīpikā) :** tās tu bhagavad-vilāsair ākulā
babhūvur ity āha---**tad-aṅga-** iti \| tasya **aṅga-saṅgena**
**pra**kṛṣṭā **mut** prīti, tayā **ākulāny** avaśāni **indriyāṇi** yāsāṁ
tāḥ \| viślatha-bandhān **keśādīn añjasā**[^337] **prativyoḍhuṁ**
yathā-pūrvaṁ dhartuṁ **nālaṁ** na samarthā babhūvuḥ \| **visrastā mālā
ābharaṇāni** ca yāsāṁ tāḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tā* gopyaḥ \| *tasya*
kṛṣṇasya \| **aṅga-saṅgena** śarīra-samparkeṇa \| *tayā* mudā \|
**visrastā** *viślathāḥ* \| **kurūdvaha** iti sambuddhyā bhaktyā kṛṣṇe
vaśībhavatīti paśya tvam api śuddha-kuru-vaṁśodbhūtatvād bhaktiṁ kṛṣṇam
āyattā-kartuṁ kurv ity abhimukhīkaroti \| yad vā, śuddha-vaṁśodbhūtatvāt
tubhyam imāṁ rahasya-līlāṁ bravīmīty āśayaḥ \| tataś ca tā
bhagavad-vilāsair ānanda-vihvalā babhūvur ity āha---**tad-aṅga**- iti \|
**pra**kṛṣṭā **mut** ānandaḥ, tayā **ākulendriyāḥ** \| **kuca-paṭṭikāṁ**
kañculikām \| **prativyoḍhuṁ** vyoḍhum \| **nālaṁ** na
samarthāḥ\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca tāsām
atyantānando'janīty āha---**tad-aṅga-** iti \| tasyāṅgaiḥ saṅga
āliṅganādinā milanam **aṅga-saṅgaḥ** \| **ākulendriyatā**-lakṣaṇam
āha---**keśān** ity-ādinā \| **dukūlaṁ** paridhāna-kauśeya-vastraṁ \|
**kuca-paṭṭikām** uttarīyaṁ kañcukaṁ vā, tad dvayam eva vā \|
**vraja-striya** iti prema-bhara-viśeṣatayā tādṛśatvaṁ tāsām ucitam
eveti bhāvaḥ \| evaṁ tāsām ānandādhikyaṁ siddham eva \| ata eva
**pra**-śabdaḥ \| tac ca bhavatā avabudhyata ity āśayena \| yad vā,
gopīnāṁ parama-kṛtārthatayā tat-sadṛśa-bhāvasya tasyāpi tayā
kuru-kulasya parama-bhāgyaṁ matvā sambodhayati---he **kurūdvaha** ! iti
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tāsām
atyantānanda-vaivaśyenaiva rāsa-virāmo'janīty āha---**tad-aṅga-** iti \|
**tad-aṅga-saṅgaiḥ** krameṇa prakarṣaṁ prāptā yā **mut** harṣaḥ tayā
**ākulendriyāḥ** \| ākulendriyatā-lakṣaṇam āha---**keśān** ity-ādinā \|
**dukūlaṁ** paridhānīya kṣauma-vastraṁ \| **kuca-paṭṭikāṁ**
kañcuka-sthānīyam uttarīyam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ vihāre tāsāṁ punaḥ
premāveśam āha---**tad-aṅga-saṅga**- ity-ādi \| **tad-aṅga-saṅgena** yā
**pra**kṛṣṭā **mud**, tayā **ākulānīndriyāṇi** yāsām \| **keśān
dukūlādīni** sraṁsamānāny api **prativyoḍhuṁ nālam** asamarthā ity
arthaḥ \| atra premāveśo'ṅgī, śramo'ṅgam \|\|18\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ rasa-parākāṣṭhāṁ nirūpya
prāpte sati iti itaḥ paraṁ vṛddham adṛṣṭvā punar vṛddhiṁ gamayituṁ tāsu
śaithilyaṁ kāritavān ity āha---**tad-aṅga**- iti \|
tasyāṅga-saṅgāliṅganādinā sarvāvayava-sparśaḥ, tena **prakṛṣṭā mut**
avadhi-bhūta ānandaḥ, tena **ākulānīndriyāṇi** yāsāṁ tāḥ \| tāsāṁ
sarvāsām atikartavyatā-śūnyatvaṁ jātam iti bhāvaḥ \| **keśān** iti
ākulatā-cihnam āha---**keśān** kavarān, **dukūlaṁ** tad-uparitanīyaṁ
parihitaṁ ca **kuca-paṭṭikāṁ** kucopari uttarīyāyāntam **añjaḥ**
sāmastyena yathā-pūrvaṁ prativyoḍhuṁ dhartuṁ, yathā-sthānaṁ prāpayitum
ity arthaḥ, **nālaṁ** na samarthā jātā iti \| **vraja-striya** iti
cāturya-viśeṣānabhijñatvena svātantryābhāvo'bhipretaḥ \| ākulendriyatve
śramasyāpi hetum āha---**visrastā** sthāna-cyutā **mālābharaṇāni** ca
yāsāṁ tāḥ \|

yad vā, **visrastā mālās** truṭitā sūtra-śeṣā eva **ā** īṣad iva
bibhratīti tāḥ rāsa-krīḍā-śrama-sukhena bahir-vṛtti-śūnyaṁ rājānam
avadhārayati---**kurūdvaha** iti \|

ayaṁ bhāvaḥ---sva-pratibimba-vibhrama \[10.33.17\] iti yad uktaṁ,
tasyāyam arthaḥ---pūrvaṁ bimbe kriyā, tataḥ pratibimbe'pi \| evaṁ
śrī-kṛṣṇe krīḍopayoginī kriyā, tad-anusāreṇa vraja-devīṣu\| idānīṁ
tāsāṁ vilāsābhibhūte kṛṣṇe kriyoparatiḥ, tadā tu tāsu kriyoparatiḥ,
yathā bimbasya kriyā-rāhitye pratibimbasyāpi kriyā-rāhityaṁ bhavaty eva
\| tathāpy unneyaṁ **visrasta-mālābharaṇā** jātā iti samañjasam
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tā
bhagavad-vilāsair ānanda-vihvalā babhūvur ity āha---**tad-aṅga-** iti \|
**pra**kṛṣṭā **mut** ānandaḥ, tayā **ākulendriyāḥ** \| **kuca-paṭṭikāṁ**
kañculikām \| **prativyoḍhuṁ** vyoḍhuṁ **\| nālaṁ** na samarthāḥ
\|\|18\|\|

**\...**

\|\| 10.33.19 \|\|

kṛṣṇa-vikrīḍitaṁ vīkṣya mumuhuḥ khecara-striyaḥ \|

kāmārditāḥ[^338] śaśaṅkaś ca sagaṇo vismito[^339]'bhavat \|\|

**śrīdhara-svāmī (bhāvārtha-dīpikā) :** na kevalaṁ tā evākulendriyāḥ
kintu devyo'pīty āha---kṛṣṇa-vikrīḍitam iti \| kiṁ ca śaśāṅkaś ceti \|
anenaitat sūcitam---śaśāṅkena vismitena gatau vismṛtāyām \| tataḥ
prāktanāḥ sarve'pi grahās tatra tatraiva tasthuḥ \| tataś cātidīrghāsu
rātriṣu yathā-sukhaṁ vijahrur iti \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** athāntaṁ tad adbhutam
āha---na kevalam iti \| tā eva gopya eva \| kintu api tu \| devyo
devāṅganā api \| na kevalaṁ devya eva, kintu devā apīty āha---kiṁ ceti
\| śaśāṅkaś cihnaṁ yasya, vāhanatvāt \| sa-gaṇo
rohiṇy-ādi-bha-gaṇa-sahitaḥ \| anena śaśāṅka-vismaya-kathanena \| etat
vṛttam \| gatau nakṣatra-sañcāra-rūpāyām \| tataḥ śaśāṅkāt \| prāktanāḥ
prāktana-rkṣa-rāśy-ādiṣu vartamānāḥ \| sarve'pi grahā bhaumādayaḥ \|
tatra tatraiva yatra yatra rāśyādau sthitā iti \| tataś ca
graha-gati-vismṛter grahāṇāṁ calanābhāvād rātrīṇāṁ dīrghatvam \|
graha-gatyaiva rātry-ādeḥ samāpti-darśanāt \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇasya
paramānanda-ghana-mūrter jagac-citākarṣakasya vā, viśeṣeṇa
pūrva-pūrvato'sādhārṇyena krīḍitaṁ krīḍām \| viśeṣataḥ
sākṣāt-sevādi-dvārā vā \| prītyā īkṣitvā \| kṛṣṇety anena tad
vikrīḍitasyāpi tādṛśatvam evābhipretam \| khecarā devādayas teṣāṁ
striyaḥ sarvā api kāmena bhagavad-viṣayakenārditāḥ pīḍitāḥ satyaḥ \|
viśeṣeṇa sarva-vismaraṇādinā amuhyan \| śrī-kṛṣṇāprāptau
nija-yogyatvāyogyatvādi-vicāra-rahitā abhavan \| daśā-viśeṣaṁ vā prāpuh
\| aśāṅka iti śaśena sahita ity arthaḥ \| vismito'bhūt \|
adṛṣṭa-pūrvatvāt \| anyat tair vyākhyātam \|

atrātidīrhāsv iti cira-kāla-svacchanda-bahula-sukha-krīḍanābhiprāyeṇa,
anyathā bhāvat-krīḍānāṁ yathā-nibandhālpa-kālena nirbāhvāsiddhiḥ, ata
evāgre vakṣyamāṇaṁ brahma-rātre \[bhā.pu. 10.33.38\] iti brahmaṇaś
caturyuga-sahasra-parimitāyāṁ rātrau gatāyām iti kecid vyācakṣate \| tad
api sambhaved eva, bhagavac-chaktyāśeṣa-viruddhasya samādhānāt \|
rātrīṣv iti bahutvaṁ ca tā rātrīr ity uktasya niśāḥ iti vakṣyamāṇasya
cānusāreṇeti \|

athavā devānāṁ devīnāṁ ca sarveṣām eva vyoma-yānānāṁ vimoham
āha---khecarās tat-striyaś ca, gaṇa-śabdena tat-patnyaḥ parāś ca tārakāḥ
\| ca-kārāt so'pi sa-gaṇaḥ kāmārdito vyamuhyad ity arthaḥ \| anena
vakṣyamāṇa-ratau tebhyo lajjādinā saṅkoco nirastaḥ \| sarveṣām eva
vimohāt \| tatra śaśāṅkasya kāmo bhagavad-abhīpsā-mātra-lakṣaṇaḥ \| kiṁ
vā, daṇḍakāraṇya-munīnām iva bhāva-viśeṣeṇa tādṛśa eva \| tatra ca
nija-vaṁśāvatīrṇa-śrī-kṛṣṇa-kāmenāpi tasya vastuto doṣo na syād iti
śaśāṅka-śabdena sūcyate \| yathā śaśa-sambandha-mātreṇaiva kalaṅkaḥ, na
tu tattvataḥ, pratyuta mahā-guṇa eveti dik \| evaṁ śrī-rāsa-krīḍāyāḥ
śrī-kṛṣṇa-viṣayaka-bhāva-viśeṣa-vardhanena parama-mohanatvaṁ
sarva-krīḍā-vargato'pi mahā-śraiṣṭhyaṁ darśitam \|
prakṛtyaivanṛtya-gītāder bhagavad-bhāva-vardhamānatvāt \| tatrāpi tasya
śrī-bhagavat-kartṛtvāt \| tatrāpi tābhiḥ saha \| tatrāpi
tādṛśa-prakārādinā \| ata eva tasya bhakti-gauravādi-yuktābhir
lakṣmy-ādi-patnībhis tathānyābhiś ca devībhir
āśleṣa-cumbanādy-ayogyābhir asampatteḥ \|
kevala-viśuddha-prema-viśeṣa-sampan-nāmī rati-viśeṣa-parama-yogyābhiḥ
śrī-gopībhir eva ru(?)siddhes tad-yogya-sthane'nanya-sādhya-nyāyena
śrī-vrajendra-kiśoreṇānanya-bhogya-rasāyātra sampādanam iti dik \| ata
evārambhe pūrvam uktam---tatrārabhata govindaḥ strī-ratnaiḥ \[bhā.pu.
10.33.2\] iti \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇasya svayaṁ-bhagavattvena
mādhuryādibhiḥ parama-paripūrṇasya vikrīḍitaṁ pūrva-pūrvato'pi
vaiśiṣṭyena krīḍāṁ vīkṣya sākṣāt-sevādi-maya-prīti-vaiśiṣṭyaṁ na dṛṣṭvā
khecarā devādayas teṣāṁ striyaḥ sarvā api kāmena śrī-bhagavad-viṣayakeṇa
pīḍitāḥ satyo vyamuhyan \| pūrvaṁ
śrī-kṛṣṇa-prāptaunijāyogyatvādi-vicāra-sāhityena paścād dehāder api
vismaraṇena moha-vaiśiṣṭyaṁ prāpuḥ \| anyat taiḥ \|

tatrātidīrghāsv iti anyathā svacchanda-bahula-sukha-krīḍānām aprasiddhiḥ
syāt \| ata evāgre vakṣyamāṇasya brahma-rātra ity asyārthaṁ brahmaṇaś
caturyuga-sahasra-parimitāyāṁ rātrau gatāyām iti kecid vyācakṣate, tad
api sambhaved eva \| bhagavac-chaktyāśeṣa-viruddhasya samādheyatvāt
vismayādinā gati-sthagitatvaṁ tūtprekṣā-mātram \| teṣāṁ
jyotiścakrādhīna-gatitvāt svagatair atyalpatvāt, pratilomatvāc ca \|
vastutas tu tal-līlā-mādhuryeṇa nadī-pravāhasyeva jyotiś-cakrasya
stabdhatvaṁ jñeyam \| rātriṣv iti bahutvaṁ ca tā ātrīri ity ukasya niśā
iti vakṣyamāṇasya cānusāreṇeti eaṁ rāsa-krīḍāyāḥ
śrī-kṛṣṇa-viṣayaka-bhāva-viśeṣa-vardhanena parama-mohanatvaṁ darśitam \|
tac ca yuktam \| tat-prakṛtyaiva tat-sambandhi-nṛtya-gītādes
tat-tad-bhāva-vardhanātiśayāt, tatrāpi tasya sākṣāt-tat-kartṛkatvāt \|
tatrāpi lakṣmy-ādi-durlabha-tādṛśa-saubhāgyābhis tābhiḥ sahitatvāt
tatrāpi tādṛśa-paripāṭī-saṁvalitatvād iti \|

atra kāmārdita ity eka-vacanānta-pāṭhas teṣām asammataḥ, kintu
devyo'pīty anena tāsām eva kāmārditatva-svīkārāt \| kiṁ ca, śaśāṅkaś
ceti tad-āder bhinna-vākyatvāṅgīkārāc ca \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kāmārditā iti bahu-vacanānta eva
pāṭhaḥ ṭīkā-sammataḥ \| kintu devyo'pīty anena tāsām eva
kāmārditatva-svīkārāt \| kiṁ ca, śaśāṅkaś ceti tadāder
bhinna-vākyatvāṅgīkārāc ca \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ kṛṣṇe vikrīḍite
deva-striyo\'pi mohitā ity āha---kṛṣṇa-vikrīḍitam ity-ādi \| khecarā
devās teṣāṁ striyaḥ kha-śabdo\'tra svargārthaḥ \| svar-vyomnor api khaṁ
viduḥ \| kāḥ khecara-striyo mā arditāḥ ? api tu sarvā eva \| śaśāṅkas tu
punaḥ sa-gaṇaḥ sanakṣatra-gaṇo vismito\'bhavat \| vismayena
sthagito\'bhavad ity arthaḥ \| śaśāṅkasya vismitatvena sthagitatvam \|
tena ca gaty-abhāvaḥ, tena ca rātrair dairghyaṁ vyajyate \|\|19\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ sāmānyataḥ
śṛṅga-grāhikā-nyāyenaikasmin divasāvasāne saṅkṣepataḥ kṛtāṁ līlāṁ
nirūpyānyad api evaṁvidhaṁ līlānām antābhāvaṁ nirūpayiṣyat tatra
sabhartṛkānāṁ devīnāṁ mohaṁ vivṛṇvan sagaṇasya candrasyāpi moham
āha---kṛṣṇeti kṛṣṇasya paramānanda-mūrteḥ śṛṅgāra-mūrter iti vā, tasya
vikrīḍitaṁ rāsa-vilāsa-rūpaṁ krīḍāṁ vīkṣya prīti-pūrvakaṁ dṛṣṭvā
khecarāḥ devādayaḥ, eke gāyakā, eke vādya-vādakā, eke
puṣpa-vṛṣṭi-kartāraḥ, eke sabhāsadaḥ, ete sarve sarvadā
līlā-darśanādhikāriṇaḥ \| atra tu stri-prādhānynāgatānāṁ tāsāṁ mohena
te'pi mohitā ity āha---khecarāḥ devādayas teṣāṁ striyo mumuhuḥ \| agre
yugma-ślokānugīte etā eva vakṣyanti---vyoma-yāna-vanitā \[bhā.pu.
10.35.3\] iti \| tatra hetum āha---kāmārditāḥ kṛṣṇa-viṣayeṇa
laukika-kāmena pīḍitā deva-gandharvādīnāṁ puruṣāṇāṁ cen mohas tadā
strīṇāṁ mohaḥ kim uta vaktavyam iti \| yato hi te puruṣā api calitāḥ
svasyāyogyatvaṁ dehādikaṁ vismṛtya tatraiva niṣkriyās tasthuḥ \| anyac
ca śaśāṅkaś candraḥ sa-gaṇo jyotir-gaṇa-sahito vismito'bhavat \|
ācāryair evaṁ vyākhyātam---śaśāṅkena sva-gatau vismṛtāyāṁ satyāṁ
tad-uparitānām anyeṣāṁ jyotir-gaṇānāṁ gati-nirodho jātas tataś
cātidīrghāsu rātriṣu svacchandato rema iti vāstavo'rthaḥ \| svayam
evābhipreta upakrame uktaṁ---bhagavān api tā rātrīḥ \[bhā.pu. 10.29.1\]
iti aiśvarya-nirodha uktaḥ \| upasaṁhāre ca tathaivonneyam
aiśvarya-nirodhāt \| tac-ceṣṭā-rūpasya kālasyāpi nirodho jātaḥ \| tad
uktaṁ devakī-stutau---

> yo'yaṁ kālas tasya te'vyakta-bandho
>
> ceṣṭām āhuś ceṣṭate yena viśvam \| \[bhā.pu. 10.3.26\] iti \|

ata eva tad-āśrayasya śiśumāra-rūpasya jyotiś-cakrasya nirodhe jāte
tad-āśraya-bhūtānāṁ jyotir-gaṇānāṁ svata eva nirodho jātaḥ \| tataś ca
rātrīṇām atidīrghatvaṁ jāte yathā sukhaṁ reme \|

nanu aiśvarya-nirodhe kālādhīna-jyotiścakrasya nirodho bhavatu candrasya
pṛthag-gatimato nirodhaḥ katham iti cet tatrāha---śrī-kṛṣṇasya manasi
niruddhaṁ sati śaśāṅkasyāpi nirodho jātas tasya tu manaḥ kāryatvāt \|
candramā manaso jātaḥ iti śruteḥ \| kiṁ ca, cakre'vatīrṇānāṁ devīnāṁ
tad-adhiṣṭhātṝṇāṁ śrī-kṛṣṇa-vilāsena nirodhe jāte tad-aṁśa-bhūtasya
tārā-gaṇasyāpi nirodho jāta ity abhipretyoktaṁ sa-gaṇo vismṛto'bhavad
iti \| tataś cāsaṅkocenātidīrghāsu rātrīṣu rema iti \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāmārditāḥ
kṛṣṇa-viṣayakeṇa kāmena pīḍitāḥ \| kāmārdita iti pāṭhe śaśāṅko'pi kṛṣṇam
ālokya strī-bhāvaṁ prāptaḥ \| kṛṣṇa-viṣayakeṇa kāmena pīḍitaś ca \|
vraja-sundarī-gātrāṇāṁ tad-vilāsānāṁ ca yogamāyayaiva puruṣa-dṛṣṭīḥ
pratyāvacaraṇaṁ pūrvaṁ vyākhyātam eva \|\|19\|\|

**\...**

\|\| 10.33.20 \|\|

kṛtvā tāvantam ātmānaṁ yāvatīr gopa-yoṣitaḥ \|

reme sa[^340] bhagavāṁs tābhir ātmārāmo'pi līlayā \|\|

**śrīdhara-svāmī (bhāvārtha-dīpikā) :** kiṁ ca, kṛtveti \| ayaṁ
bhāvaḥ---

> kātyāyani mahāmāye mahā-yoginy adhīśvari \|
>
> nanda-gopa-sutaṁ devi patiṁ me kuru te namaḥ \|\| \[bhā.pu. 10.22.4\]

iti pratyekaṁ tābhiḥ prārthanāt, bhagavatāpi---yātābalā vrajaṁ siddhā
mayemā raṁsyatha kṣapāḥ \[bhā.pu. 10.22.27\] iti tathaiva
pratiśrutatvāt, **tāvantam ātmānaṁ** **kṛtvā reme** iti \| **yāvatīr**
yāvatyaḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad upayogam āha---kiṁ
ceti \| **līlayā** yoga-māyayā \| atra līlā-tātparyam āha---*ayaṁ bhāva*
iti \| *pratyekaṁ* pṛthak pṛthak \| **tābhiḥ** gopa-kanyābhiḥ \|
tathaiva yathā tābhir vṛtam \| *pratiśrutatvāt* pratijñātatvāt
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛtvā tāvantam ity-ādi
\| **līlayā** kutukena **ātmāramo'pi** **tābhiḥ** samaṁ **rarāma** \|
saha-ramaṇam eva tasya prakṛtam, ātmārāmatvaṁ tu līlayā \| kiṁ kṛtvā ?
**yāvatīr gopa-yoṣitaḥ** \| yā yathā-vidhās tāsu tathā-vidh**ātmānaṁ**
**kṛtvā** ity arthaḥ \| vastutas tu nānā-prakṛtaya eva tās tāsāṁ
prakṛti-bhedād ātmānaṁ nānā-prakṛtiṁ kṛtveti bhāvaḥ \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva parama-phalam
āha --- kṛtveti dvābhyām \| **kṛtvaiva** kasyāpi śakti-viśeṣeṇa
nānātva-satyatāpi siddhaiva, **gopa-yoṣitaḥ** gopya ity arthaḥ \| tataś
ca kāścid vivāhitāḥ, kāścit kanyāś ceti \| yad vā, gopānāṁ yoṣito
bhāryāḥ \| tataś ca kāścit teṣāṁ patnya eva, kāścic ca
kṛta-kātyāyanī-vratā bhagavad-eka-niṣṭhā ajāta-vivāhā api kathañcid
bhagavan-māyādinā sarvair vivāha-mananād bhāryatvena prathitā iti jñeyam
\| etac ca śrī-rūpeṇa likhite lalita-mādhava-nāṭakādau vyaktam eva \|
**līlayā** śṛṅgāra-rasa-khelayā vicitra-saurata-ceṣṭayā vā **rarāma**
reme \| **bhagavān** iti tad eva bhagavattā-sāra-sarvasva-prakaṭanam iti
bhāvaḥ \| tasyaiva prema-rasa-paripāka-vilāsa-viśeṣātmakatvāt, tathāpi
jagac-cittākarṣakeṇa tenaiva svataḥ prema-viśeṣa-vistāraṇāc ceti dik \|
tac cāgre vyaktaṁ bhāvi \| śri-bhāgavatāmṛte ca vivṛtam eva \|
**ātmārāmo'pi** ity uktārtham eva tad-ramaṇaṁ ca **pṛthak**, tatraiva
nikaṭa-kuñjādiṣu \| kiṁ vā, rāsa-sthalyām eva tat-tad-alakṣitatvena evaṁ
ca pūrvavat aiśvarya-mādhuryaṁ draṣṭavyam \|\|20\|\|\
\
---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha rāsānantaraṁ viśramya
kṛtaṁ līlā-viśeṣam āha---kṛtveti dvābhyām \| **ātmānam** ātmanaḥ
prakāśam ity arthaḥ \| na cāntar na bahir yasya \[bhā.pu. 10.9.13\] iti
nyāyena madhyamatve'pi tac chrī-vigrahasya vibhutvāt \|

> citraṁ bataitad ekena vapuṣā yugapat pṛthak \|
>
> gṛheṣu dvyaṣṭa-sāhasraṁ striya eka udāvahad \|\| \[bhā.pu. 10.69.2\]

ity aicchika-prakāśac ca\| paunaruktyam idaṁ viśrāma-samaya
ekī-bhūtatvāt \| **gopa-yoṣito** gopa-jātīya-yoṣitaḥ \| tataś ca kāścid
vivāhitāḥ, kāścit kanyāś ceti jñeyam, ekaviṁśad-dvāviṁśayor
vyūḍhā-kanyānāṁ **pṛthak pṛthak** pūrvānurāga-varṇanāt, yuvatīr
gopa-kanyāś ca rātrau saṁkālya kālavit \[ha.vaṁ. 2.22.18\] iti
śrī-harivaṁśokteś ca \| etac ca svarūpeṇa likhite ujjvala-nīlamaṇy-ādau
vyaktam \| **līlayā** śṛṅgāra-rasa-khelayā **reme** rarāma \|
**bhagavān** iti tad eva bhagavattā-sāra-mādhurya-sarvasva-prakaṭanam
iti bhāvaḥ, tasyaiva prema-rasa-paripāka-vilāsa-viśeṣātmakatvāt\| tathā
jagac-cittākarṣakena tenaiva svataḥ prema-viśeṣa-vistāraṇāt \| tac cāgre
vyaktaṁ bhāvi \| śri-bhāgavatāmṛte[^341] ca vivṛtam ātmārāmo'pīty
uktārtham \| tad-ramaṇaṁ ca pṛthak pṛthak \| tatraiva nikaṭa-nikuñjādiṣu
iti \|\|20\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 152) :** tādṛśo'pi **tābhiḥ saha reme**
\| tasyāravinda-nayanasya \[bhā.pu. 3.15.43\] ity-ādau, cakāra teṣāṁ
saṅkṣobham akṣara-juṣām api citta-tanvoḥ itivat \| tatra sarvābhir eva
yugapal-līlecchā yadā jātā, tadaiva tāvat-prakāśā api tathaiva
līlā-śaktyā ghaṭitā ity āha---**kṛtvā** iti \| līlayā
līlā-śakti-dvāraiva, na tu sva-dvārā \| **tāvantam ātmānam** ātmanaḥ
prakāśaṁ **kṛtvā** prakaṭayya \|

tad evaṁ mādhurya-mayyā līlāyā utkarṣo darśitaḥ \| asyāṁ mādhurya-mayyāṁ
ca yugapad vicitra-līlā-vidhānasya tasyāpi ramaṇādhikya-hetutvena
pūrva-darśita-vilāsa-mayy eva śrī-śukadevādīnām api śrī-śiva-brahmādīnām
api parama-madhuratvena bhāsate \| pūrvatra yathā itthaṁ satāṁ
brahma-sukhānubhūtyā \[bhā.pu. 10.12.11\] ca tādṛśatvena varṇanāt \|
uttaratra śakra-śarva-parameṣṭhi-purogāḥ \[bhā.pu. 10.35.15\], kaśmalaṁ
yayur ity-ādiṣu tatraiva moha-śravaṇāc ca \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānam ātmanaḥ prakāśam ity
arthaḥ \|\|20\|\|\
\
---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha sarvāsāṁ pratyekaṁ
vayo'nurūpam āśayānurūpam ākāra-gata-pramāṇānurūpaṁ kalā-kauśalānurūpaṁ
prakāśam āviṣkurvan rema ity āha --- **kṛtvā** ity-ādi \| **bhagavān**
acintya-paramaiśvaryaḥ \| **ātmarāma** ātmabhir ātma-prāyair bhaktaiḥ
saha ramatīti tathā \| athavā, sva-lābha-paripūrṇo'pi svacchando'pi vā
**līlayā** kautukena **yāvatīr** yāvatyo yā vayasyo yāvad-āśayā
yāvad-ākāra-prakārā yāvat-kalā-kauśalās **tāvantaṁ** tat-prakāram
**ātmānaṁ** svabhāvaṁ prakaṭayya **rarāma** ity arthaḥ \| yā ākārādibhir
yādṛśīḥ, tāḥ prati tathā bhūtvety arthaḥ \|\|20\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ sva-pratiśrutaṁ satyaṁ
sampādayatā śrī-kṛṣṇena tāsām abhiprāyeṇa kṛtāṁ bahu-rūpatāṁ
nigamayati---**kṛtva** iti \| **yāvatīḥ** yāvantyo **vraja-yoṣitaḥ** \|
vraje pañca-vidhā gopyaḥ---ekā nitya-siddhāḥ \| upāsanā-siddhāḥ---devyaś
ca, upaniṣadaḥ, daṇḍakāraṇya-vāsino munayaś ca tat-tad-abhiprāyeṇa
**tāvantam** **ātmānaṁ** **kṛtvā** iti \|
śrī-kṛṣṇa-vigrahasyācintya-śaktitvāt pūrṇatvāc ca\| tathā cātraivoktam
ācāryaiḥ---bandhane dvy-aṅgulā-pūrtyā pūrṇatvām anyad darśayati \|

kiṁ ca, madhya-padānāvṛttir eka-vacanaṁ ca gopī-dṛṣṭy-abhiprāyeṇa
bahutvaṁ coktārtham eva agre vakṣyati ca \|

> citraṁ bataitad ekena vapuṣā yugapat pṛthak \|
>
> gṛheṣu dvy-aṣṭa-sāhasraṁ striya eka udāvahat \|\| \[bhā.pu. 10.69.2\]
> iti \|

**ātmārāmo'pi** ātmārāmatvam avagaṇayya **tābhiḥ** saha **līlayā reme**
\| anāyāsa-karmakā striyā līleti\| nanv eka-yūthavatīnāṁ sammānanaṁ
katham ? iti cet tatrāha---**bhagavān** iti \| sāmarthya-dyotanam
aiśvaryeṇa virājamāna ity arthaḥ \| ata eva tāsāṁ bahvīnāṁ
madhura-rasena poṣaṇa-jātam iti \| kātyāyany-arcana-parābhiḥ yat
prārthitaṁ pratyekaṁ---patiṁ me kuru te namaḥ \[bhā.pu. 10.22.5\] iti
śrī-kṛṣṇenāpi pratiśrutaṁ sarvaṁ siddheḥ jātam iti \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tābhiḥ saha
pratyekaṁ kuñjeṣu rahasya-krīḍāpy abhūd ity āha---kṛtveti \| **yāvatīr**
yāvat-saṅkhyakā **gopa-yoṣito** gopa-vadhvo gopa-kanyāś ca **tāvantam
ātmānaṁ** tāvat-saṅkhyam ātma-prakāśaṁ **kṛtvā** **ātmārāmo'pi** iti
vyākhyātārtham \|\|20\|\|

**\...**

\|\| 10.33.21 \|\|

tāsāṁ rati-vihāreṇa[^342] śrāntānāṁ vadanāni saḥ \|

prāmṛjat karuṇaḥ premṇā śantamenāṅga pāṇinā \|\|

**śrīdhara-svāmī (bhāvārtha-dīpikā) :** kṛpātiśayam āha---**tāsām** iti
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** gopīnām \|
**vadanāni** mukhāni \| **prāmṛjat** saṁmārjitavān \| **aṅga** iti
sambuddhiḥ \| **śantamena** sparśanād ānanda-janakena \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ratiḥ** surataṁ, saiva
**vihāraḥ,** tena \| iti tatrāsaṅkocaḥ sūcitaḥ \| yad vā, ratau vihāro
vividha-vaidagdhya-ceṣṭā, tena \| sa vidagdha-śiromaṇiḥ parama-prīto vā
śrī-kṛṣṇaḥ **śantamena** parama-sukhātmakena **pāṇinā** **pra**karṣeṇa
**amṛjat**, prasveda-bindv-apasāraṇālaka-saṁvaraṇādinā ujjvalayāmāsa \|
yataḥ **karuṇaḥ** kṛpāluḥ \| na ca kevalam anya-janeṣv iva kāruṇyena,
kintu parama-priyatvenety āha---**premṇā** iti \| iti
kāruṇya-viśeṣo'bhipretaḥ \| **śantamena** iti sparśa-mātreṇāpi
svabhāvataḥ parama-sukha-karatvam, tatra ca pramārjanam, tatrāpi
premṇeti parama-santoṣam uktam \| yad vā, premṇā mūrta eva karuṇa-rasas
tat-tat-prema-ceṣṭitenaiva sadyo viśva-rodanāpādanāt \| **aṅga** iti
prema-sambodhane \| evam ekasyaikenaiva **pāṇinā** sarvāsāṁ yugapad
**vadana**-pramārjanād aiśvaryeṇa laukikatvena ca pūrvavan
madhura-bhagavattā-sāra-prakaṭanaṁ jñeyam \| evam anyatrāpi\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ratir** dampatyor
mitho'nurāgaḥ, tan-mayo **vihāraḥ** vividha-vidagdha-ceṣṭā\|
"ativihāreṇa" iti pāṭhe'pi sa evārthaḥ \| tena **śrāntānāṁ**
**śantamena** parama-sukhātmakena **pāṇinā** **pra**karṣeṇa **amṛjat,**
sveda-bindv-apasāraṇālaka-saṁvaraṇādinā ujjvalayāmāsa \| yataḥ
**karuṇaḥ** para-duḥkhāsahiṣṇutva-bhāvaḥ \| saty api kāruṇye na
sādhāraṇye, **tāsāṁ** tu tāni prāmṛjad iti parama-vaiśiṣṭyaṁ darśitam \|
**premā** hi sādguṇyānusandhānena ahaṁtā-mamataikatara-viṣayatve ca jātā
\| cetasi snigdhatā tatrāpīdṛśa-bhāva-mayīti parama eva viśiṣṭaḥ svayaṁ
kāruṇyādikam antarbhāvayati \| **śantamena** iti sparśa-mātreṇāpi
svabhāvataḥ parama-sukha-karatvaṁ \| tatra ca pramārjanam, tatrāpi
premṇā, tatra ca śantameneti parama-santoṣaṇam uktam \| **aṅga** iti
prema-sambodhane \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ ramamāṇas tāsāṁ śramam
ālokya svayam eva tad-apanoda-vinodaṁ cakārety āha---**tāsām** ity-ādi
\| **śantamena** suśītalena **pāṇinā** **vadana**-mārjanenaiva śramo
dūrīkṛtaḥ \| punar utsāha-vṛddhiṁ kārayāmāsety arthaḥ \|\|21\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ tat-saṁmānanam ekena
śrī-kṛṣṇena kṛtam iti \| śrī-śukaḥ svānubhavam eva kathayati---**tāsām**
iti \| **ativihāreṇa** rāsa-rabhasena nikuñjādiṣu suratābhiniveśena vā
**śrāntānāṁ** saṁvardhayitum aśaktānāṁ caivāṅgam iva prāptānāṁ tāsāṁ
pañca-vidhānām api **vadanāni śantamena** parama-sukha-kareṇa
madhura-rasaṁ navīkārtuṁ **pāṇinā** iti eka-vacanaṁ
vigrahasyaikatva-vivakṣayeti \| **prāmṛjat** prasveda-jala-kaṇān
apasāritavān svaccheṣv apy alikeṣu gaṇḍa-maṇḍalāvalambanādinā
madhura-rasasya punar api navīkaraṇam iti pra-śabdasyārthaḥ \| yataḥ
**karuṇaḥ** \| ataḥ karuṇa-rasasya madhura-rasagam eva \| eka-vacanena
svarūpaikyam evābhipretam \| **premṇā** iti tāsu prīty-atiśayena
śrī-kṛṣṇasya tad-ārādhanaṁ parama-puruṣārtham ity api sūcitam \|
**aṅga** iti sambodhanena śrī-kṛṣṇasya tad-āyattvaṁ jñāpyate \| tad evaṁ
sarvāsāṁ yugapad vadana-mārjanādi ekasyaiva pāṇī
lāghava-pradarśanācintya-śakti-prakaṭanam iti tātparyārthaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tāsāṁ** **rati-vihāreṇa**
\| tāsām "ativihāreṇa" iti ca pāṭhaḥ \| **śrāntānām** iti---tāsāṁ
rati-śrāntim ālakṣya karuṇaḥ ramaṇād virato'bhūd ity arthaḥ\|
**śantamena** sukhamayena \| **prāmṛjad** ity upalakṣaṇaṁ,
vījanānulepana-pratyaṅga-prasādhana-vīṭikā-pradānāny api cakre
\|\|21\|\|[^343]

**\...**

\|\| 10.33.22 \|\|

gopyaḥ sphurat-puraṭa-kuṇḍala-kuntala-tviḍ-

gaṇḍa[^344]-śriyā sudhita-hāsa-nirīkṣaṇena \|

mānaṁ dadhatya ṛṣabhasya jaguḥ kṛtāni

puṇyāni tat-kararuha-sparśa-pramodāḥ \|\|

**śrīdhara-svāmī (bhāvārtha-dīpikā) :** tato'tihṛṣṭānāṁ gopīnāṁ caritam
āha---**gopya** iti \| **sphuratāṁ** svarṇa-**kuṇḍalānāṁ kuntalānāṁ**
ca, **tviṣā** **gaṇḍeṣu** yā **śrīḥ**, tayā **sudhitena** amṛtāyitena
**hāsa**-sahitena **nirīkṣaṇena** ca **ṛṣabhasya** patyuḥ kṛṣṇasya
**mānaṁ dadhatyaḥ** pūjāṁ kurvatyas tat-karmāṇi **jaguḥ** \| tasya
**kararuhair** nakhaiḥ **sparśena pramodo** yāsāṁ tāḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tato*
bhagavat-kṛta-sveda-mārjanādy-anantaram\| ***sphuratāṁ***
dedīpyamānānāṁ calatāṁ vā \| **tviṣā** dīptyā \| *tayā* śriyā *\|
amṛtāyitena* amṛtavad āhlāda-janakena \| **mānaṁ** satkāram \| \"aho
bhagavatā kṛtārthīkṛtā smaḥ !\" ity-ādikam \| **dadhatyaḥ** kurvatyaḥ \|
*tasya* kṛṣṇasya \| **pramodaḥ** prakṛṣṭānandaḥ \| *nakha*-kṣatasyāpi
śṛṅgārāṅgatātrokteti \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ prahṛṣṭā
nija-dehādinā tridhā taṁ praharṣaṁ sañjanayāmāsur ity āha---**gopya**
iti \| tatra **sphurad** iti saundaryeṇa, **sudhita-** iti bhāvena,
**jagur** iti saṅkīrtanena \| **ṛṣabhasya** puruṣa-śreṣṭhasya iti tasya
parama-vaidagdhyādikam uktam \| tāsām api siddham eva \| ata eva tasya
**mānaṁ dadhatya** ukta-prakāraiḥ sammānaṁ kurvatyaḥ \|

yad vā, aho mama dhanyatvaṁ yasyedṛśyo vadhva ity etādṛśaṁ tasya garvam
arpayantyaḥ ṛṣabhatvāt tat-kṛtānām api śreṣṭhatvaṁ sūcitam \| tad eva
darśayati---**puṇyāni** sākṣāt puṇya-rūpāṇi sukhātmakāni vā **jaguḥ** \|
tatra hetuḥ---**tasya kararuhaiḥ sparśād** gāne tadānīm eva tena
kriyamāṇāt \| kiṁ vā, pūrva-kṛtāt \| yad vā, mukha-mājjane **gaṇḍeṣu**
jātāt \| **pra**kṛṣṭo **mado** yāsāṁ tā iti raty-ādi-pariśrāntānām api
gāne śramābhāvo rasa-viśeṣaś ca bodhitaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ prahṛṣṭāḥ nija-dehādinā
tridhā, tasya praharṣaṁ sañjanayāmāsur ity āha---**gopya** iti \|
tatrāsphurad iti saundaryeṇa **sudhita**- iti bhāvena **jagur** iti
saṅkīrtanena \| **ṛṣabhasya** iti tair vyākhyātam \| atra **ṛṣabhasya**
patyuḥ śrī-kṛṣṇasyety atrāyam abhiprāyaḥ \| kṛṣṇa-vadhvaḥ \[bhā.pu.
10.33.8\] svayam eva śrī-munīndreṇa vyaktīkṛte vayaṁ kathaṁ gopayāmaḥ ?
tasmād asmābhir avyākhyātā api dayita-ramaṇādi-śabdāḥ kena vānyathā
mantavyā iti \| tadā ca parasparam ananya-bhāvenāvyakter
dāmpatya-sphūrtyā tasya **mānaṁ dadhatya** ukta-prakāraiḥ pūjāṁ
kurvatyaḥ \|

yad vā, aho mama dhanyatā yasyedṛśyo vadhva ity etādṛśaṁ tasya garvam
arpayantyaḥ **puṇyāni** puṇya-karāṇi cārūṇi ca **jaguḥ** \| puṇyaṁ tu
cārv api ity amaraḥ \| tasyaika-śeṣatvāt gāne hetuḥ, **tasya
kararuhaiḥ** sparśānugāne guṇavatyo'py etāḥ kṛta-maunā iti
praṇaya-kopane tat-pravartanāya kiñcin modanāt prakṛṣṭo modaḥ kāsāñcid
yāsāṁ tāḥ iti raty-ādi-śrāntānām api gāne rasollāso bodhitaḥ \| tāsām
\[21\] ity-ādi-dvaye helā-nāmāyam anubhāvaḥ, yathā---

> cittasyāvikṛtiḥ sattvaṁ vikṛteḥ kāraṇe sati \|
>
> tatrādya vikriyā-bhāvo bījasyādi-vikāravat \|\| \[ra.su. 1.192, u.nī.
> 11.7\]
>
> grīvā recaka-saṁyukto bhrū-netrādi-vikāśa-kṛte \|
>
> bhāvād īṣat prakāśo yaḥ sa hāva iti kathyate \| \[u.nī. 11.9\]
>
> hāva eva bhaved dhelā vyaktaḥ śṛṅgāra-sūcakaḥ \|\| \[u.nī. 11.11\] iti
> \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ śramāpanode sati punar
utsāhavatyas tam eva jagur ity āha---**gopya** ity-ādi \| **gopya
ṛṣabhasya kṛtāni** līlā **jaguḥ** \| kīdṛśāni ? **puṇyāni**
puṇya-janakāni \| tāny eva vakṣyati---vikrīḍitaṁ vraja-vadhūbhir
\[bhā.pu. 10.33.40\] ity-ādi \| **ṛṣabhasya** parātparasya
śrī-kṛṣṇasyety arthaḥ \| kiṁ kurvatyaḥ ? **sphurantyā puraṭa-kuṇḍalānāṁ
kuntalānāṁ** ca **tviṣā gaṇḍayor** yā **śrīḥ**, tayā **sudhitaḥ**
sudhayā vyāpto yo **hāsaḥ,** tat-sahitena **nrīkṣaṇena** ca **mānaṁ
dadhatya** sammānaṁ vahantyaḥ kurvatya iti vā \| ādye
**sphurat-puraṭa-kuṇḍala-** ity-ādi tṛtīyānta-pada-dvayaṁ kṛṣṇasyeti
mantavyam \| dvitīye tāsām eva \| punaḥ kīdṛśyaḥ ?
**tat-kara-ruha-sparśena pra**kṛṣṭo **modo** yāsām \|\|22\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** tad evaṁ śrī-kṛṣṇa-kartṛkaṁ
tāsāṁ sammānanam uktvā ujjvala-rasāvirbhūte sati tābhiḥ kṛtaṁ
śrī-kṛṣṇasya sammānanam āha---**gopya** iti \| **gopyaḥ** **ṛṣabhasya**
preṣṭhasya vā ujjvala-rasoddīpanena śreṣṭhatvaṁ sūcitam iti \| tasya
**mānaṁ** sammānanaṁ **dadhatyaḥ** poṣayantyaḥ, tatra sādhanam
āha---**sphurad** iti **sphurat-kuṇḍalānāṁ kuntalānām** alakānāṁ
**tviṭ** yeṣu teṣāṁ **gaṇḍānāṁ** kapolānāṁ **śriyā** śobhayā
nṛtya-viśeṣe kuṇḍalānāṁ alakānāṁ gaṇḍeṣu svata eva sphūrtir bhavati \|
idam eva sammānanaṁ sva-śobhā-savarṇam iti \| tat **sudhito hāsa**
ujjvalo hāsaḥ cāturakṣike darśane nirargalo **hāso** bhavatīti,
madhura-rasasyāyaṁ svabhāvaḥ \| tat-pūrvakaṁ **nirīkṣaṇena** ceti
sva-hṛdaya-samarpaṇam \| **ṛṣabhasya** atrāpy anvayaḥ \| **puṇyāni**
śravaṇa-mātreṇānyeṣāṁ pāvanāni **kṛtāni** govardhanoddharaṇādiṇi
rahasyāni **jaguḥ** \| gānoddīpakam āha---**tat-kararuhair** nakhair yaḥ
**sparśaḥ** sadayaṁ nakha-kṣatādinā sparśaḥ bālānām idaṁ yat
nakha-kṣatāyogyatvāt sparśa ity-ukteḥ \|

etās tu kumārya eva **kuṇḍala**-dhāraṇa-liṅgāt \| prauḍhānāṁ
tāṭaṅka-dhāraṇasya prasiddhatvād iti \| tena kaṭaka-sparśena
**pra**kṛṣṭo **moda** ānando yāsāṁ tāḥ \| yad vā, **sphuratoḥ
puraṭa-kuṇḍalayoḥ kuntalānāṁ** ca **tviṭ** yayor **gaṇḍayoḥ**
**smita-sudhita-hāsa-nirīkṣaṇena** copalakṣitasya **ṛṣabhasya**
**mānaṁ** sādhu sādhv iti pūjāṁ kurvatyas **tasya kṛtāni** **puṇyāni**
tanu-saṅgādīni sukhāni **jaguḥ** \| \`anyat samānam \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca tāḥ
svādhīna-kāntyāḥ kānta-paridhāpi-ratnālaṅkārāḥ kuñjebhyo niṣkramya
militā rāsotsava-samāpti-sūcakaṁ maṅgalaṁ jagur ity āha---gopya iti \|
**sphuratāṁ** svarṇa-**kuṇḍalānāṁ kuntalānāṁ** ca **tviṣā gaṇḍeṣu** yā
**śrīḥ**, tayā **sudhitena** amṛtāyitena **hāsa**-sahita-**nirīkṣaṇena
ṛṣabhasya** puruṣa-śreṣṭhasya kṛṣṇasya mānasādaraṁ **dadhatyaḥ**
**kṛtāni** tat-karmāṇi **jaguḥ** \| **puṇyāni** cārūṇi asya
**kararuhāṇāṁ** nakhānāṁ **sparśena** **pra**kṛṣṭo **modo** yāsāṁ tāḥ
\|\|22\|\|

**\...**

\|\| 10.33.23 \|\|

tābhir yutaḥ śramam apohitum aṅga-saṅga-

ghṛṣṭa-srajaḥ sa[^345] kuca-kuṅkuma-rañjitāyāḥ \|

gandharva-pālibhir anudruta āviśad vāḥ

śrānto gajībhir ibha-rāḍ iva bhinna-setuḥ \|\|

**śrīdhara-svāmī (bhāvārtha-dīpikā) :** atha jala-kelim āha---tābhir iti
\| tāsām aṅga-saṅgena ghṛṣṭā saṁmarditā yā srak tasyāḥ ata eva tāsāṁ
kuca-kuṅkumena rañjitāyāḥ sambandhibhir gandharva-pālibhir gandharvapā
gandharva-pataya iva gāyanto yo'layas tair anudruto'nugataḥ sa kṛṣṇo vāḥ
udakam āviśat \| bhinna-setur vidārita vapraḥ svayaṁ
cātikrānta-loka-veda-maryādaḥ \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha sthala-krīḍānantaram
\| jala-keliḥ jala-krīḍā \| tābhiḥ gopībhiḥ \| tāsāṁ gopīnām \| ata eva
saṁmardanād eva \| gandharvapety upameyottara-samāsaḥ \|
gandharvapāstuburvādaya eva bhagaval-līlām anveṣṭum ali-rūpeṇāgatā iti
jñeyam \| śrānta iti jalātyantāvagāhāt \| vapraḥ taṭaḥ \| yad vā, śṛ
hiṁsā tasyā anto yasya sa śrantaḥ sa eva śrāntaḥ nitya-nirasta-mṛtyuḥ \|
bhinna-setur viśeṣita-loka-maryādaḥ, bhinno viśeṣe dalane iti kośāt \|
pṛthak pṛthak sthāpita-tat-tat-setur iti \| eḥ kāmasya dīptiṁ rājati
kṣipatītībha-rāṭ \| kṣepe'pi rāj dhātuḥ \| gopī-viṣaye gaji-śabdas tu
gaj-be dhātuḥ, gajībhiḥ baṁ kurvatībhiḥ \| bhinna-setur iti gajasya
madātireka-sūcakena kṛṣṇasyāpi tātkālika-harṣātirekam
āha---bhinna-loka-veda-dharma-maryāda ity arthaḥ \| etad-arthāśrayaṇe
tu---kṛṣṇe sva-dhāmopagate dharmaḥ kaṁ śaraṇaṁ gataḥ ity ukti-virodhaḥ
syād iti \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataḥ parama-hṛṣṭasya
śrī-bhagavato'pi prema-ceṣṭitam āha---tābhir iti tribhiḥ \| śramaṁ tāsām
ātmanaś cāpohitum apanetum \| tatra ca sac-cid-ānanda-ghana-mūrter api
krīḍāyām āveśena parama-vaidgdhyādi-sūcanārtham \| prasveda-kaṇikādinā
saundarya-viśeṣa-pradarśanenārthaṁ ca śramaḥ sambhāvya eva \|
aṅga-saṅgety anena padminī-strī-varga-pūjya-pādānāṁ tāsām aṅgataḥ
svābhāvika-paramāmoda-sañcāro'bhipretaḥ \| kiṁ ca, kuceti \| ata
evānudrutaḥ srak kaundī jñeyā \| kunda-srajaḥ kula-pateḥ \[bhā.pu.
10.30.11\] iti pūrvokteḥ \| parama-śubhratvena
kuṅkuma-rañjitatva-sampatteś ca srak-sambandhitvena tadānīm alīnāṁ tatra
sthiti-yogyatā \| tathā gandharva-pati-sadṛśatā \| tatra teṣām eva gītiś
ca bodhitā \| evaṁ jala-krīḍāyāṁ kāmoddīpana-sāmagrī ca darśitā \| sa
parama-vinodo vāḥ yāmunam āviveśa āsaktyā prāviśat \| dṛṣṭāntā
gajendrasya bahvībhir gajībhiḥ saha jala-vihārāsakty-ādy-anusāreṇa \|
anyat tair vyākhyātam \|

yad vā, gandharva-pā gāyana-śreṣṭhāḥ, gandharvo mṛga-bhede syād gāyane
khecare'pi ca iti viśvaḥ \| te ca te ca alayaś ca tair iti
jala-krīdā-yogyam uttama-gītam uktam \| yad vā, kābhir
bhagavad-aṅga-saṅgena dhṛṣṭa-srajo yāḥ \| yāś ca nija-kuca-kuṅkumena
rañjitā raty-āveśena sarvāṅgeṣu sampṛktās tābhiḥ \| ata eva tāsāṁ śramam
apanetuṁ na kevalaṁ tāsām eva svasyāpīty āha---śrānta iti \| anyat
samānam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ parama-hṛṣṭasya
śrī-bhagavato'pi prema-ceṣṭitam āha---tābhir iti tribhiḥ \| śramaṁ tāsām
apohitum apanetum \| tādṛśa-prema-maya-madhura-nara-līlāviṣṭatvād
ātmanaś cety arthaḥ \| aṅga-saṅgety anena padminī-strī-pūjya-pādānāṁ
tāsām aṅgataḥ svābhāvika-paramāmoda-sañcāro'bhipretaḥ \| kiṁ ca,
sva-kuceti sva-śabdo'traṣādhāraṇārthaḥ \| ata evānudrutaḥ srak kaundī
jñeyā \| parama-śubhratvena kuṅkuma-rañjitatva-sampatteḥ \| evaṁ
jala-krīḍāyāṁ kāmoddīpana-sāmagrī ca darśitā \| vāḥ yāmunam āviśat
āsaktyā prāviśat \| dṛṣṭānto gajendrasya bahvībhir gajībhiḥ saha
jala-vihārāsakty-ādy-anusāreṇa \| anyat taiḥ \|

yad vā, gandharva-pā gāyana-śreṣṭhāḥ, gandharvo mṛga-bhede syād gāyane
khecare'pi ca iti viśvaḥ \| ta eva ye'layaś ca taiḥ \| iti
jala-krīdā-yogyam uttama-gītam uktam \| yad vā, kābhiḥ
śrī-bhagavad-aṅga-saṅgena dhṛṣṭa-srajo yāḥ \| yāś ca nija-kuca-kuṅkumena
rañjitā raty-āveśena sarvāṅgeṣu sampṛktās tābhiḥ \| ata eva tāsāṁ śramam
apanetuṁ na kevalaṁ tāsām eva svasyāpīty āha---śrānta iti \| bhinnety
upamāne'pi śrāntatve hetuḥ---bhinna-setur iva kṛta-līlauddhatya ity
arthaḥ \| a kuceti svābhilampataḥ pāṭhaḥ sa śrī-kṛṣṇa iti vyākhyānāt
svety asyāvyākhyānāc ca \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha punaḥ śramotpattau
tad-apanodāya jala-krīḍārabhasam āha---tābhir yuta ity-ādi \| tābhir
yutaḥ sahito vār vāri arthāt kālindyāḥ \| tataś ca kṛṣṇopavane \[bhā.pu.
10.33.25\] ity-āder vakṣyamāṇatvāt \| kiṁ kartum ? śramam apohituṁ
dūrīkartum \| kīdṛśyāḥ yamunāyāḥ ? aṅga-saṅgena ghṛṣṭo mlānā srajo yāsām
\| praveśa-samaye tena ca tābhiś ca mlānā mālā uttārya tasyāṁ nyastā iti
bhāvaḥ \| svasminn ātma-viṣaye kuca-kuṅkumair gopāṅganānāṁ
kuca-kuṅkumāni tai rañjitāyāḥ \| ādau tāsāṁ kuca-kuṅkumāni kṛṣṇe
lagnāni, paścāt tad-aṅga-cyutaiḥ sāpi rañjitāsīd iti bhāvaḥ \| atra
sva-śabdaḥ kṛṣṇa-paraḥ, ādiśad iti kartṛ-pratyayā kartrā saha
sva-śabdasya sambandhāt \| athavā, svasya ca kucānāṁ gopāṅgnā-stanānāṁ
ca yāni kuṅkumāni tai rañjitāyāḥ \| atra sva-śabdasya kṛṣṇa-paratvam \|
mālāṅga-rāgābhyāṁ kālindīṁ bhūṣayitvā tatrāviśad iti bhāvaḥ \|
gandharvān pāntīti gandharvapās tat-svarūpā ye\'layas taiḥ saha teṣāṁ
gāna-śaraṇānandena tan-nivṛtter asvīkārād anudruto nikaṭam āsādya
tvarayā dhāvan tābhir yuta iti \| tāś ca tathā kautukena tathavocitam
iti bhāvoktiḥ \| ka iva ? śrāntābhir gajībhiḥ śrānto gajarāḍ iva \|
bhinna-setuḥ gaja-pakṣe bhinna-vapraḥ, pakṣe
atikrānta-kāma-tantra-maryādaḥ \| tathā ca---rati-cakre pravṛtte tu
naiva śāstraṁ na ca kramaḥ iti \| athavātikrānta-loka-veda-maryāda eva
\|\|23\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ raty-abhiniveśena
śrāntānām api gāne sukha-viśeṣo darśitas tena ca śramābhāvo'pi sūcita
iti \| idānīṁ pulina-līlāto'pi jala-krīḍā-sukham anubhavituṁ
rati-janita-śramāpanodana-cchadmanā jala-kelinā hṛtābhir iti tāsāṁ
sva-kṛta-rati-janitaṁ śramam apohitm apanetuṁ vā jalam āviśat \| kīdṛśaḥ
? tābhir vraja-sundarībhir vraja-sundarībhir yutaḥ \| punaḥ kīdṛśaḥ ?
aṅga-saṅga-ghṛṣṭa-srajaḥ, aṅgayoḥ saṅgenāśleṣeṇa ghṛṣṭā sammarditā srak
kunda-kusuma-mālā tasyā sambandhinīr gandharva-pataya iva gāna-kartāras
teṣāṁ te'layas tair anudruto'nugata ity arthaḥ \| satsu anyām
evāntaraṅgo gāyaka-vādaka-sampatti-pradarśitatvāt \| ata evālibhir
evānugata ity uktam \| kīdṛśāyāḥ srajaḥ ? sva-kuca-kuṅkuma-rañjitāyāḥ
sva-śabdena vraja-sundaryas tāsāṁ kuṅkumai rañjitāyāḥ, anena
saugandhya-vaiśiṣṭyaṁ sūcitam \|

yad vā, svā svakīyā cāsau kuṅkuma-rañjitā yā srak śrī-kṛṣṇasyaiva mālā
tāsāṁ kuca-kuṅkumai rañjitā para-bhāgaṁnītā \| anenaitat sūcitaṁ
śrī-kṛṣṇāṅga-saugandhyaṁ padminī-jātīnām etāsāṁ
svābhāvika-deha-saugandhyaṁ kuca-kuṅkumasya saugandhyaṁ
kunda-kusuma-srajaḥ sgandhyam etat-saugandhya-catuṣṭaya-lubdhais
tat-paripuṣṭair antaraṅgair alibhir anugataḥ \|
kālindī-sambandhi-śaitya-karburitaṁ saugandhyam anubhavituṁ vane'pi
tatra tad-aṅga-parimalaṁ pratyakṣīkartum eva paritaḥ sthitā ity arthaḥ
\| yā vraja-sundaryas tasyāṅga-saṅgena ghṛṣṭā sammārjitāḥ srajo yāsāṁ
tāḥ \| ata eva raty-abhiniveśena yat śrama-vāri tena svāṅgāni
nija-kuca-kuṅkumair eva rañjitāni yāsāṁ tābhir yuta iti jala-keliṣv
anurūpaṁ dṛṣṭāntam āha---na kevalaṁ tā eva śrāntāḥ, kiṁ tu śrī-kṛṣṇo'pi
ity atra dṛṣṭānta ibha-rāḍ iva avicāre hetu-garbha-viśeṣaṇam
āha---śrānta iti \| śrāntasya vicārāsāmarthyāt \| jala-krīḍāyāṁ
gajasyaivauddhatyaṁ gajībhiḥ kariṇībhiḥ saha jale viharati \| kīdṛśo
bhinna-setuḥ jala-rakṣārthaṁ setavo badhyantetān vidārya jale praviśati
\| pariṇāme vicārābhāvaḥ sūcitaḥ \| ibha-rāḍ ivety atra svarūpaikye
gajībhir ity anena tāsāṁ bahutvaṁ ca sūcitam \| śrī-kṛṣṇo'pi
veda-kṛta-maryādātikramāt ca bhinna-setur ity uktam \| na hy etādṛśī
ratiḥ kvāpi dṛṣṭā śrutā vā \| yathā bhagavata acintyātarkya-śaktimattvaṁ
tātma tāsām apīti jñeyam \| bhagavat-pratibimba-rūpatvāt tāsām anyathā
sāmarasyābhāvaḥ syād iti \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
rāsotsavasyāvabṛtha-snānam iva jala-vihāram āha---tābhir yutaḥ \|
apohituṁ dūrīkartum \| tābhiḥ kābhiḥ ? yāḥ sva-kuca-kuṅkumair eva
ramaṇya-vyāpāra-vaśena rañjitāḥ, aṅga-saṅgenaiva ghṛṣṭāḥ saṁmarditāḥ
srajo yāsāṁ tāḥ \| sa kuceti pāṭhe sa śrī-kṛṣṇaḥ\| gandharvo mṛga-bhede
syād gāyane khecare'pi ca iti [viśva-prakāśād]{.mark} gandharvapā
gāyana-śreṣṭhā ye alayas tair anudrutaḥ san vā yāmunaṁ jalam āviśat \|
bhinna-setur vidīrṇāvaraṇaḥ \| kṛṣṇa-pakṣe atikrānta-loka-maryādaḥ
\|\|23\|\|

**\...**

\|\| 10.33.24 \|\|

so'mbhasy alaṁ yuvatibhiḥ pariṣicyamānaḥ

premṇekṣitaḥ prahasatībhir itas tato'ṅga \|

vaimānikaiḥ kusuma-varṣibhir īḍyamāno

reme svayaṁ sva-ratir atra gajendra-līlaḥ \|\|

**śrīdhara-svāmī (bhāvārtha-dīpikā) :** sva-ratir ātmārāmo'pi atra
gopī-maṇḍale'mbhasi vā \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pariṣicyamāna iti \|
nānā-jala-krīḍā-bhedair ārdrīkriyamāṇaḥ \| jala-krīḍā-bhedās tu
kṛṣṇa-karṇānande uktāḥ, tathā hi---

karayor vāmāṅguṣṭha-mūlam āpīḍya tarjanyādy-aṅgulībhr mithaḥ
saṁyoga-rūpa-samapuṭena kṣiptaṁ jalaṁ yadi lakṣyīkṛtaṁ na spṛśet tarhi
parājitaḥ spṛśe cej jita ity eko bhedaḥ \|

gaṇḍūṣo yasya laksyād arvāk patet sa parājitaḥ, lakṣyaṁ spṛśec cej jita
iti dvitīyo bhedaḥ \|

yasya stanorobhyāṁ jala-tāḍane'lpās taraṅgāḥ prādubhaveyuḥ, sa parājitaḥ
\| bahavaś cej jita iti tṛtīyo bhedaḥ \|

itaretaram aṅgulībhir gṛhiṭa-maṇibandhena bāhu-dvaye
nāloḍita-jalottha-phenaṁ yasyāciraṁ līyate sa parājitaḥ \| yasya tu
cireṇa sa ca jita iti caturtho bhedaḥ \|

śroṇi-bimba-tāḍita-paścāj-jalair yaḥ paṅkti-truṭito bhavet sa parājitaḥ
\| anyas tu jita iti pañcamo hedaḥ \|

ity evam apare'pi nānā santīti \| itas tataḥ sarvāṅgeṣu \|
kusuma-varṣibhir iti \| kṛṣṇa-bhaṅgaṁ krīḍāyāṁ vitarkya
bala-vṛddhy-artham iva jaya-jayety evaṁ stūyamānaḥ \| vaimānikair iti
puṁstvena puruṣair eva strīṇāṁ tāsāṁ vraja-sundarī-pakṣa-pātitvena
kusuma-varṣādāv apravṛtteḥ \| vraja-sundarī-vijaye tu devīhir eva
puṣpa-vṛṣṭir jaya-jayeti śabdaś ca kriyeta, na tu devairiti \|
gopī-maṇḍalasya bhedāśaṅkyāha---ambhasi veti \| sva-ratiḥ svasmin svena
vā ratir na paratra pareṇa vā yasya sa tatheti \| anena tat-tat-kāle
ramaṇa-kathanaṁ viśeṣa-smaraṇāya vā sura-jana-mohanāyeti bādhyam \|
anyathā---ātma-krīḍa ātma-ratiḥ iti ca śrutir vyākupyeteti \| gajendra
iva līlā yasyeti tathā \| gajo māne hastini ca mukhye śabda-yute tathā
iti nirukteḥ \| rājendrāṇāṁ veda-śabda-yutānāṁ śiṣṭānāṁ līlā yasya sa
tatheti \| yadā yadā hi dharmasya glānir bhavati bhārata \[gītā 4.6\]
ity-ādi-smṛter dharma-pravartaka ity arthaḥ samyak \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jala-krīḍām āha---sa iti
\| sa parama-kautukī \| ambhasi jala-madhye \| itas tataḥ sarva-dikṣu \|
alam atiśayena paritaḥ sarvāṅgeṣu sicyamāno'mbhasaiva svayaṁ
svātantryeṇa reme \| yad vā, svayam api tathaiva tāḥ siñcann ity arthaḥ
\| yuvatibhir iti kāma-rasamattvam, tādṛśa-seka-sāmarthyaṁ ca darśitam
\| prahasanībhiḥ prakarṣeṇoccai hasantibhir iti saha-kautukena tasya
bhaṅga-vitarkaṇena vā, tasya tu tena premaiva vivṛddham ity
āśayenāha---premṇā prema-rasenokṣitaḥ siktaḥ san \| pāṭhāntare
premnokṣito dṛṣṭaḥ \| aṅgeti praharṣa-sambodhane \| vaimānikair iti
kṣipadbhiḥ sadhir īḍyamānaḥ sādhu sādhv iti \|

yad vā, tasya bhaṅgaṁ vitarkya bala-vṛddhy-artham iva jaya jayety evaṁ
stūyamānaḥ \| tataś ca vaimānikair iti puṁstvena puruṣair eveti jñeyam
\| strīṇāṁ lajjayā vimohena vā tatrāśakteḥ \| kiṁ vā, tāsāṁ
gopī-pakṣa-pātitvena kusuma-varṣādāv apravṛtteḥ \| ataḥ svayam ity
asyātraivānvayaḥ \| sa svayam eka eva taiḥ stūyamānaḥ \| anyat tair
vyākhyātam \|

yad vā, sveṣu nija-janeṣv eva ratiḥ prītir yasya saḥ \| ataḥ svasya
jayād api tāsāṁ jayena santoṣāt tās tathā cakrur iti bhāvaḥ \| yad vā,
nanu śrī-guro ! kṛpayā taj-jala-krīḍāṁ vistārya varṇayeti cet,
tatrāha---svā asādhāraṇā ratir jalādi-krīḍā yasya saḥ \| ato
dṛṣṭāntādy-abhāvena sā vistareṇa varṇayituṁ na śakyata ity arthaḥ \|
evam atrānte vakṣyamāṇāt śrī-hari-vaṁśoktāc ca dvārakā-jala-vihārād apy
atra viśeṣaḥ \| gajendraval līlā yasya saḥ, pūrvoktābhiprāyam eva \| yad
vā, tādṛśa-jala-seke'pi gajendrasyeva sukha-bhara-vivakṣayāyaṁ dṛṣṭāntaḥ
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jala-krīḍām āha---sa iti \|
sa parama-kautukī yuvatibhis tādṛśa-krīḍa-rasa-mattābhis
tādṛśa-pravīṇābhis tābhir ity arthaḥ \| itas tataḥ sarvāsu dikṣu
sthitvāmbhasi jala-madhye'rthād ambhasaiva sicyamānaḥ premnokṣita ity
api pīṭhaḥ \| na kevalaṁ tena bahir eva siktaḥ \| api tu premṇo'nta api
ūkṣitaḥ sikta ity arthaḥ \| ity antar bahir iti tat-krīḍāsaktatvaṁ
darśitam \| kiṁ kurvatībhiḥ parihāsa-rasāt prakarṣeṇa hasantībhis
tādṛśaḥ san svayam api remetathaivāntar bahir api reme tathaivāntar
bahir api tena tāḥ siñcati smety arthaḥ \| kathaṁ-bhūto'pi sva-ratir api
tādṛśo'pi kathaṁ-bhūtaḥ san gajendrasya līleva paramāśaktimayī līlā
yasya tādṛśaḥ san punaḥ kīdṛśo'pi san vaimānikaiḥ kusuma-varṣibhir
īḍyamānaḥ sadā sarvatra stūyamānatayā prakaṭa-paramamahimāpi sann ity
arthaḥ \| teṣāṁ tādṛśa-līlā-parikaratāyām ayogyatvāt, nānyathā tu
viśeṣvyākhyeyam \| aṅgeti harṣa-sambodhane \| anyat taiḥ \|

yad vā, sveṣu nija-janeṣu svāsu tāsv eva vā ratiḥ rāgo yasya saḥ \| ataḥ
svasya jayād api tāsāṁ jayena santoṣa iti bhāvaḥ \| yad vā, kṛpayā
taj-jala-krīḍāṁ vistārya cet tatrāha---svā asādhāraṇī ratir jalādi-krīḍā
yasya saḥ \| ato dṛṣṭāntādy-abhāvena sā vistareṇa varṇayituṁ na śakyata
ity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** jala-krīḍā-prakāram
āha---so\'mbhasy alam ity-ādi \| alam atyartham \| yuvatībhiḥ paritaḥ
sicyamāno\'pi premṇaivokṣitaḥ, na tu tais tair jalaiḥ \| itas tataḥ pari
sarvato-bhāvena sicyamānatve\'pi seka-kṛta-paribhavaṁ na sedivān ity
arthaḥ \| ata eva kusuma-varṣibhir vaimānikair jaya jayeti īritaḥ stutaḥ
prahasatībhiḥ prakarṣeṇa hasantībhī reme iti svayam api tāḥ siṣecety
arthaḥ \| svāsu tāsu ratir yasya \| gajendra-līla iti
dīrgha-kara-daṇḍa-jala-seke dṛṣṭāntaḥ \| svayaṁ rema ity anvayaḥ \|
svasmin ratir vā tāsāṁ tathāvidha-jala-sekāśrayatvena svasminn eva
samādhikā ratir bhavatīti bhāvaḥ \|\|24\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idānīṁ jala-keli-sambhramam
āha---sa iti \| raty-abhiniveśena yaḥ śrāntaḥ
vraja-sundarī-jīvātu-bhūtaḥ sa iti \| ambhasi jala-madhye yuvatibhis
taruṇībhir alam atiśayena parājayam anusandhāya parisiñcyamānaḥ paritaḥ
saṁveṣṭya itas tataḥ sarva-dikṣu sarvāṅgeṣu sicyamānaḥ svayam api tāḥ
siñcan parābhavaṁ nayann iva reme \| yuvatībhir iti rasa-pūrṇatvam uktam
\| prahasatībhir iti sva-kṛta-sekodreke tasya parājaya-lakṣyādi-hāsaḥ
sūcitaḥ \| punaḥ kīdṛk premṇā tābhir īkṣito dṛṣṭaḥ \| yad vā, premṇaiva
īkṣitaḥ, tad uktaṁ---premā bheda-rahitaṁ yūnor yad bhāva-bandhanaṁ
\[ra.su.ā. 2.258\] iti mūrtimatā premṇā īkṣitaḥ kaṭākṣa-viṣayīkṛtaḥ,
atas tābhiḥ saha jale vijahāreti pāṭhāntare premṇokṣitaḥ premṇānukṣitaḥ
antaḥ sikta ity arthaḥ \| bahis tu jalaiḥ siktaḥ \| ayam
abhiprāyaḥ---yathā jalaiḥ sikto vṛkṣaḥ pallavito bhavati, tathātra
navānurāga-payasi bahir antaḥ siktaḥ pallavito jāta iti pūrvam uktaṁ
devādīnāṁ gāna-vādya-puṣpa-varṣādy-adhikṛtānāṁ mohena sthagitatvam \|
idānīṁ rāsoparame jala-keli-prārambhe yathādhikāraṁ sarveṣām
avadhāna-prakāram āha---vaimānikair jala-keli-sambhramam ālakṣya
indrādyaiḥ kusuma-varṣibhir īḍyamānas tasya parājayaṁ dṛṣṭvā utsāhaṁ
vardhayadbhiḥ jaya jayeti stūyamānaḥ \| yad vā, virarāma
nāyikā-kṛta-parājayasya rasa-poṣakatvāt taṁ dṛṣṭvā vismitaiḥ sādhu sādhv
iti praśaṁsamānaḥ \| yad vā, etena sarvātirekeṇāneka-yūthānāṁ tāsāṁ
seka-kṛta-parājayam ākalayya tad-antare kusuma-varṣibhiḥ sādhu sādhu
jaya jayeti vāgbhyaḥ stūyamānaḥ svayaṁ reme ratiṁ prāpa \| aṅgeti
sambodhanenāścarya-śravaṇe'vadhāpanaṁ kārayati \| kīdṛśaḥ ? sva-ratir
api ātmārāmo'pi ātmārāmatvam avagaṇayya tābhiḥ saha reme iti \| yad vā,
jaya-darśanena sveṣu priyeṣu gopī-janeṣv eva ratir yasya \| yad vā, sā
svakīyā asādhāraṇā akhaṇḍitā ratir yasya \| yad vā, sveṣāṁ gopī-janānāṁ
ratir yasmin, yathā jale saukṣaṇaṁ tayā \| tathā rater utkarṣam iti
jñāpayituṁ teṣāṁ tattvenāha---gajendra-līla iti \| gajendrasya līleva
līlā yasyeti uktābhiprāya eva \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** premṇekṣitaḥ premṇokṣita
iti ca pāṭhaḥ \| svaṁ dhanaṁ ratiḥ krīḍaiva yasya saḥ\|\|24\|\|

**\...**

\|\| 10.33.25 \|\|

tataś ca kṛṣṇopavane jala-sthala-

prasūna-gandhānila-juṣṭa-dik-taṭe \|

cacāra bhṛṅga-pramadā-gaṇāvṛto

yathā mada-cyud dviradaḥ kareṇubhiḥ \|\|

**śrīdhara-svāmī (bhāvārtha-dīpikā) :** sthala-jala-krīḍe darśite
vana-krīḍāṁ darśayati---tataś ceti \| yamunāyā upavane
jala-sthala-prasūnānāṁ gandho yasmiṁs tenānilena juṣṭāni diśāṁ taṭāny
antā yasmin \| yad vā diśaś ca taṭaṁ sthalaṁ ca yasminn upavane \|
bhṛṅgāṇāṁ pramadānāṁ ca gaṇair āvṛtaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ
sthala-jala-krīḍānantaram \| jala-prasūnāni kumudādīni \|
sthala-prasūnāni saugandhika-kundādīni \| juṣṭāni parimalitāni \|
taṭa-śabdasyānte lakṣaṇāto mukhyārtha-śrayaṇaṁ nyāyyam ity āha---yad
veti \| taṭaṁ napuṁsakaṁ kṣetre pratīre tu taṭī triṣu iti medinī \|
bhagavat-pakṣe mada-cyud duṣṭa-garva-haraḥ \| dvayoḥ puṇya-pāpayor ado
lekhanaṁ yena sa dviradaḥ \| citra-guptena puṇya-pāpa-lekhana-kartrety
arthaḥ \| kaiḥ ? kare hasta-viṣaye\'ṇubhiḥ sūkṣmāgra-lekhanībhiḥ \|
bhṛṅgavad gāyamāna-pramadāvṛta iti vā \| tataḥ jala-vihārānantaram\|
ca-kāreṇāṅga-mārjana-vana-devatānīta-tādātvika-vastrālaṅkāra-paridhānānantaraṁ
ca \| kṛṣṇāyā yamunāyā upavane paraḥ-sahasra-kuñja-yukte tatra
svāpa-līlārthaṁ cacāra jagāma \| kīdṛśe ? jana-sthala-varti-prasūnānāṁ
gandho yatra tathābhūtair anilair juṣṭāni dik-taṭāni yasya tasmin \|
bhṛṅgāṇāṁ pramadānāṁ ca gaṇair āvṛtaḥ \| madānāṁ cyut cyotanaṁ kṣaraṇaṁ
yasya saḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato jala-krīḍānantaram
iti jala-krīḍayā puṣpa-mālāder mlānatvādinā puṣpāvacayanādy-artham ity
arthaḥ \| tv atha ca-kāro bhinnopakrame \| jala-prasūnāni kumudādīni \|
sthala-prasūnāni jātī-kundādīni \| tat-tad-gandha-sambandhenānilasya
śaityaṁ saurabhyaṁ ca \| juṣṭeti māndyaṁ ca jñeyam \| cacāra
puṣpāvacaya-nikuñjāntar-nilīnatādi-vicitra-prakāreṇa krīdānn itas tato
babhrāma \| bhṛṅga-gaṇāvṛtatvaṁ puṣpāvacayanena tat-sāhityenaivāgamanāt
\| kiṁ vā, jala-krīḍāyām aṅga-rāgāpagamena
sahaja-madhura-saurabhya-prakāśāt \| kiṁ vā, teṣāṁ
bhāvoddīpana-svabhāvatvena sadā svīkārāt \| kiṁ vā,
śrī-mukha-vana-mālādy-āmodena sadākṛṣṭatvāt \| ata eva teṣāṁ muhur uktiḥ
\| mada-cyud iti bhṛṅga-gaṇāvṛtatva-hetutā, tathā dvirada-śreṣṭhatā
kāma-mattatā ca \| tathā gajīnām api tat-saṅgāt tādṛśy eva sūcitā \|
sarvatrāyaṁ dṛṣṭāntaḥ \| prāyo matta-gajendrasya kāmādhikatāyās tathā
sadā gaṇenāvṛta iti tāsāṁ prema-mattatoktā \| ata eva pramadety uktam
\|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tato jala-krīḍānantaram iti
pūrva-nepathyāpagame tadānīṁ vanya-nepathyasya rocakatvāt
tat-pracura-krīḍā-viśeṣecchayety arthaḥ \| tv atha ca-kāro bhinnopakrame
\| cacāra puṣpāvacaya-nikuñjāntar-nilīnatādi-vicitra-prakāreṇa krīdānn
itas tato babhrāma \| bhṛṅga-gaṇa-vṛtatvaṁ puṣpāvacaye
tat-sāhityenaivāgamanāt \| jala-krīḍāyām aṅgeṣu dhauteṣu
sahaja-madhura-saurabhyatayātiprakāśāc ca \| ata eva teṣāṁ muhur uktiḥ
madacyud iti bhṛṅga-gaṇa-vṛtatve hetutā tathā dvirada-śreṣṭhatā
svakāntāsaktatā ca \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
jala-vihārāvasāna-samaye yogamāyayopanīta-vastrālaṅkārānulepāntarāṇi
yathāsvaṁ sarvā eva so'pi ca paridhāya madhu-pāna-līlām ātatānety
āha---tataś cety ādi \| kṛṣṇāyā upavane pulinaṁ hitvā upavana-madhyaṁ
gatvety arthaḥ \| anyathā vaimānikā ālokayiṣyan \| jala-prasūnaiḥ
kumudādibhiḥ sthūla-prasūnair nānā-vidhair eva yo gandhānilaḥ sa
gandha-pavanas tena juṣṭā diśas taṭāni ca dik-taṭā iti vā \| yatra
bhṛṅga-pramadā-gaṇāvṛta iti nibhṛta-līlā sūcitā yataḥ puṁ-bhṛṅgā api
tadā nāsan \| mada-cyud dvirado yatheti dṛṣṭāntena mattatā vyaṅgyā tayā
ca madhu-pānaṁ dhvanitam \|\|25\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** teṣāṁ
nṛtya-krīḍā-janita-śramāpanodanāya jala-krīḍā varṇitā \| idānīṁ
jala-vihāreṇa dhautāṅga-rāgāṇāṁ viparyasta-nepathyānāṁ punar
navī-kṛta-puṣpa-maya-nepathya-svīkāra-sahita-vihāram āha---tataś ceti \|
jala-kely-ānantayyārthaṁ tata iti \| kṛṣṇopavane kṛṣṇā yamunā tasyā
upavane cacāra vijahāra babhrāmeti vā \| kīdṛśaḥ ?
jala-sthala-prasūnānāṁ gandho yasmin tenānilena pavanena juṣṭāni
sevitāni vīthyāṁ taṭīni yasmin anena \| vāyos traividhyaṁ sūcitam iti \|
jala-sambandhena śaityaṁ pavana-sambandhena saugandhyaṁ vana-sambandhena
māndyaṁ vāyor api raty-uddīpane sahāyyam uktam \|

bhṛṅga-pramadā-gaṇāvṛta iti \| bhṛṅgāṅganāvṛtatvaṁ dhautāṅga-rāgasyāpi
tasya svābhāvikāṅga-parimala-mukhāmoda-lubdha-bhramara-sāhityaṁ jñeyam
\| pramadā-gaṇāvṛtatvaṁ punar api
puṣpāvacaya-pallavādi-nirmita-śayyābharaṇādi-puṣpa-maya-nepathyādi-racanā-kuñjādi-praveśānilāyanādi-krīḍā-viśeṣa-janita-sukha-viśeṣam
anubhavituṁ pramadā-gaṇāvṛtatvam uktaṁ svātantryeṇa krīḍāyām
itara-vismaraṇe ca mithaḥ prītau ca mithaḥ mattatāyāṁ ca
dṛṣṭāntaḥ---yathā mada-cyud dviradaḥ, madaṁ cyavatīti mada-cyud
pūrva-parānusandhāna-rahita ity arthaḥ \| kareṇubhir iti taṁ vinā tāsāṁ
jīvana-sandeha iti rasa-vṛttiḥ sūcitā \| evam anyonyaṁ ratau
paraspara-sāpekṣatvaṁ sūcitam \| yathā gajendro vane praviśya kasyacid
vṛkṣasya śakhā-bhaṅgaṁ karoti, kutracit latā-bhaṅgaṁ karoti, kutracid
ālavālaṁ bhinatti, tadvac chrī-kṛṣṇo'pi veda-śākhokta-dharmātikramaṁ
karoti, latā-sthānīyānām upaniṣadām api nirguṇa-cārātikramam
ālavāla-sthānīya-varṇāśrama-dharmātikramaṁ ca kṛtavān ity arthaḥ \| evaṁ
sthala-jala-vana-bhedena trividhāpi līlā rasa-janikātyalaukikā jāteti
avicāra-krīḍāyāṁ dṛṣṭāntaḥ yathā dvirada iti \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tato jala-vihārānantaraṁ
ca-kāreṇāṅga-mārjana-vana-devatānīta-tādātmika-vastrālaṅkāra-paridhāpanānantaraṁ
ca kṛṣṇāya yamunāyā upavane paraḥ-sahasra-kuñja-yukte tatra
svāpa-līlārthaṁ cacāra jagāma \| kīdṛśaḥ ? jala-sthala-varti-prasūnānāṁ
gandho yatra tathābhūtair anilair juṣṭāni dik-taṭāni yasya tasmin \|
bhṛṅgānāṁ pramadānāṁ ca gaṇair āvṛtaḥ \| madānāṁ cyut cyotanaṁ kṣaraṇaṁ
yasya saḥ \|\|25\|\|

**\...**

\|\| 10.33.26 \|\|

evaṁ śaśāṅkāṁśu-virājitā niśāḥ

sa satya-kāmo'nuratābalā-gaṇaḥ \|

siṣeva ātmany avaruddha-saurataḥ

sarvāḥ śarat-kāvya-kathā-rasāśrayāḥ \|\|

**śrīdhara-svāmī (bhāvārtha-dīpikā) :** rāsa-krīḍāṁ
nigamayati---**evam** iti \| **sa** kṛṣṇaḥ
**satya-saṅkalpo**'nurāgi-strī-kadamba-stha evaṁ **sarvā** **niśāḥ**
sevitavān \| **śarat-kāvya-kathā-rasāśrayāḥ** śaradi bhavāḥ kāvyeṣu
kathyamānā ye rasāḥ, teṣām āśraya-bhūtā niśāḥ \| yad vā, niśā iti
dvitīyā'tyanta-saṁyoge\| śṛṅgāra-rasāśrayāḥ śaradi[^346] prasiddhāḥ
kāvyeṣu yāḥ kathāḥ, tāḥ **siṣeve** iti \| evam apy **ātmany evāvaruddhaḥ
saurataś** carama-dhātur na tu skhalito yasyeti kāma-jayoktiḥ
\|\|26-27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upasaṁharati **evam** ity
anena \| rāsa-krīḍāyā *nigamanaṁ* bodhanam \| **niśā** nitarāṁ śaṁ
sukhaṁ yāsu tāḥ \| kṣaṇam api rati-virāmo nāsīd ity anvarthatā \|
**anurata-strī-gaṇas** tad-icchānukūla-ramita-strī-jano vā \| etena
śrī-kṛṣṇena strīṣv anāsaktir dyotitā \| **rasāḥ** śṛṅgāra-hāsyādi-rūpāḥ
\| niśānām acetanatvād rasāśrayatā na sampanīpadyate\'ta āha---*yad vā*
iti\| **carama-dhātur** atra retaḥ \|
rasāsṛṅ-māṁsa-medo'sthi-majjā-śukrāṇi dhātavaḥ ity atra dhātu-gaṇanāyāṁ
śārṅgadhareṇa śukrasya caramatvam uktam \| kiṁ cotpatti-krameṇāpi
śukrasya caramatvam eva \| tad uktaṁ saṁhitāyām---

> rasād raktaṁ tato māṁsaṁ māṁsān medaḥ prajāyate \|
>
> medaso\'sthi tato majjā tasmāc chukrasya sambhavaḥ \|\| iti \|

rasād annādi-rasād ity arthaḥ \| vīryaṁ niruddhya surataṁ karotīti ayam
eva kāma-jayaḥ \|

> strī-saṅge\'pi na patitaṁ reto yasya parecchayā \|
>
> sa dhanyaḥ puruṣo loke kāma-jetā sa kathyate \|\| iti saṁhitokteḥ
> \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : evaṁ śaśāṅkāṁśu** iti \|
**niśāḥ siṣeva** iti niśāyā bahutvam, na pratyeka-bodhakam \| sarvāsāṁ
niśānāṁ pūrvaṁ śaśāṅkavattvaṁ na ghaṭate, tena niśā iti bahu-vacanam
ekīkṛta bhūri-niśā-param \| tena eva śaśāṅketi eva śabdasya śaśāṅkasya
sva-gaṇo vismito\'bhavad iti pūrvokta-vismitatvena niṣpandatvam, tena
niśā-rūpa-kālasya bahulatvaṁ rahasyam \| evambhūto yaḥ śaśāṅkaḥ, tasya
**aṁśu**-stutibhir **virājitā** ity avyayena saha samāsaḥ, uccair
mukhādivat \| etenaiva rātrīḥ \[10.29.1\] iti tathā pūrvaṁ vyākhyātam \|
evam eva kutaḥ ? sa **satya-kāmaḥ** satya-saṅkalpaḥ \| evam eva pūrvaṁ
saṅkalpam akārṣīt \| **ātmany avaruddha-saurataṁ** surata-sukhaṁ yena
premaiva suratam ity avarurodhety arthaḥ \| athavā, ātmany
avaruddha-saurata ātmanā nyavaruddhaṁ saurataṁ grāmya-dharmo yenety ekam
eva padam \| īśvarasya tasya īśvarīṇāṁ ca tāsāṁ grāmya-dharmo\'nucitaḥ
\| anaucityād ṛte nānyad rasa-bhaṅgasya kāraṇaṁ \[dhvanyāloka 3.14\] iti
rasa-grantha-kārāḥ \| tathāvidha-dampatīnāṁ tu
parasparādhara-pāna-cumbanāliṅganādir abādha eva śṛṅgāraḥ \|

**niśāḥ** kathambhūtāḥ ? **śarat-kāvya-kathā-rasāśrayāḥ** śaradi
saṁvatsare yā kāvya-kathā kavi-sambandhinī kathā ṛtu-ṣaṭkādi-varṇanaṁ
candrodaya-madhu-pānotsavādi ca, tasya yo rasaḥ, tad-āśrayāḥ \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
tad-rātri-kṛta-rāsa-krīḍām uktvā tasyām anuktam anyam api vilāsaṁ
saṅgṛhṇan tathā bahula-rātra-kṛtāyām api tasyām upalakṣayann
upasaṁharatīti---**evam** iti ukta-prakāreṇeti \| tad-rātrāv īdṛśī
parāpi krīḍā sūcitā \| sā cātyanta-vistīrṇatvād varṇayituṁ na śakyata
iti bhāvaḥ \| tathā **niśā** iti bahutvena tatra ca sarvā iti sākalyena
sampūrṇaṁ kaiśoraṁ sarvāsv eva rātriṣu rāsa-krīḍā bodhyate \|
śrī-parāśareṇāpi tad uktam eva--- so'pi kaiśoraka-vayaḥ \[vi.pu.
5.13.60\] iti \| tatra ca---

> kaumāraṁ pañcamābdāntaṁ paugaṇḍaṁ daśamāvadhi \|
>
> ā-ṣoḍaśāc ca kaiśoraṁ yauvanaṁ syāt tataḥ param \|\| \[bha.ra.si.
> 2.1.309\]

ity-ādi vacanād ekādaśābdam ārabhya pañcadaśābda-paryantaṁ gokule\'tra
nityaṁ sā krīḍā jñeyā\| yac coktaṁ śrīmad-uddhavena
tṛtīya-skandhe---ekādaśa samās tatra gūḍhārciḥ sa-balo'vasat \[bhā.pu.
3.2.26\] iti \| tac ca kaumāra-paugāṇḍayor ayogya-samayayo
rāsa-krīḍānudayena bhagavattā-viśeṣa-prākaṭyābhāvād
guptaiśvaryatvābhiprāyeṇa \| ata evoktaṁ *gūḍhārcir* iti \| ata eva
rāṅga-sthale pitarau prati śrī-bhagavataiva vakṣyate---nāsmatto yuvayos
tāta \[bhā.pu. 10.45.3\] ity-ādi \| yac ca madhupurī-praveśe
vakṣyamāṇasya prāgalbhya-līlā-sambhavāt \| anyathā hasitāvalokanaiḥ
ity-āder anusāreṇa kaiścid yauvane\'pi śrī-bhagavato gokula-krīḍā
manyate, tac ca nātīva saṅgatam \| kaiśore\'pi tasya vaidagdhī-viśeṣeṇa
prāgalbha-līlāyāḥ sambhavāt \| anyathā kiśorau śyāmala-śvetau \[bhā.pu.
10.38.29\] ity akrūra-dṛṣṭeḥ \| tathā kiśorau nāpta-yauvanau \[bhā.pu.
10.44.8\] iti pura-stry-ukter virodhaḥ syād iti dik \|

kiṁ ca, **evam** ity anena tad-rātri-krīḍāyā īdṛśī anya-rātri-krīḍāpi
tādṛśy eveti sūcyate \| tataś ca pūrvaṁ rāsa-krīḍārambhe śrī-bhagavatas
tāsāṁ ca mitho-vākovākyaṁ madhye praśnottaraṁ ca
parama-prema-rasa-samplutatayānusandhānābhāvena nitya-nūtanavat
pravṛtteḥ \| punaḥ punaḥ sarvaṁ sambhaved eva \| etac ca pūrvaṁ likhitam
eva \|

**śaśāṅkaḥ** sampūrṇa-candra ity arthaḥ \| pūrṇatvenaiva
śaśa-sadṛśa-lāñchanasya samyag udayāt \| tasya **aṁśubhir** **vi**śeṣeṇa
**rājitā** dinavat prakāśitāḥ \| **evaṁ** śrī-bhagavad-rāsa-krīḍārthaṁ
tāsu rātriṣu candraḥ pūrṇimāyām iva pūrṇa-maṇḍala evodgacched iti jñeyam
\| yathoktaṁ śrī-vaiśampāyanena---

> evaṁ sa kṛṣṇo gopīnāṁ cakravālair alaṅkṛtaḥ \|
>
> śāradīṣu sa-candrāsu niśāsu mumude sukhī \|\| \[ha.vaṁ. 2.20.35\] iti
> \|

tatra ca *śāradīṣu* ity upalakṣaṇam \| kiṁ vā, śāradīṣv iveti jñeyam \|
yad vā, madhu-purī-madhye śrī-vasudeva-kṛta-putra-parivartanādivat
kalpa-bheda-vyavasthayā bhedaḥ kalpya iti \|

nanu nityam eva tādṛśa-rātrau tādṛśa-prakārādinā kathaṁ sā krīḍā sidhyet
? tatrāha---**satya-kāma** iti \|

nanu tathāpi mānādinā paty-ādi-pāravaśyādinā vā sadā tās tasyāpi
durlabhā manye ? tatrāha---**anu** nirantaraṁ **rato**'nuraktaḥ sarvathā
bahu-prabandhena sarvopekṣayā vā sambandho'**balānāṁ**
tad-ekādhīna-gopīnāṁ **gaṇo** yasminn iti \|

yad vā, nanu paty-ādibhir asvatantrāṇāṁ tāsāṁ nitya-prāptiḥ kathaṁ syāt
? tatrāha---**anurata**- iti\| sarvopekṣayā sadā tasminn eva ratatvād
ity arthaḥ \| kiṁ vā, tāsām anuratatvena sāmarasyād yatra kutrāpi yadā
tadā yena kenāpi prakāreṇa sidhyed eveti bhāvaḥ \| tatra cāsambhāvanā
nāstīty āha---sa mahā-mohano rāsa-rasika iti \|

na ca kadācit kenāpi hetunā tatra tṛptiḥ syād ity āha---satyam, kintu
prema-paravaśaḥ, **avaruddhaṁ** svīkṛtaṁ **saurataṁ** surata-samūho
līlā-vilāsodreko vā yena saḥ, tad-artham evāvatīrṇatvād ity arthaḥ \|
tac ca **ātmani** eveti, na kevalaṁ svayam audāsyena tā eva ramayāmāsa,
kintu ātmany evāvaruddha-saurata iti \| kintu svasmin sākṣāt svīkāreṇa
tad-āsaktyā svayam apy anubhūtavān ity arthaḥ \| yad vā, ātmani nimitte,
ity ātmārāmatādy-upekṣayā tasyāpi tena paramābodhitaḥ \|

na kevalam ukta-prakārā rāsa-krīḍaiva kṛtā, kintu tābhiḥ saha
vicitra-prakāreṇa vicitrā ratiś ca kṛtety āha---**śarad** iti \| śaradi
kāmasya prābalyena pulinādeś ca saundaryeṇoktam \| yad vā, hāyano'strī
śarat-samā ity amarokteḥ \| saṁvatsara-madhye yasmin ṛtau māse divase
vā, yāḥ kāvyeṣu kathā nirūpyante, tāḥ siṣeve, tad-arthān
prītyānuṣṭhitavān ity arthaḥ \| te ca
śrī-gīta-govinda-vidagdha-mādhava-nāṭakādy-ukta-prakārakā jñeyāḥ \|
anyat tair vyākhyātam \| yad vā, evaṁ siṣeva iti rātriṣu rāsa-krīḍā
uktāḥ \| adhunā kadācid divaseṣv api tādṛśīm anyām api krīḍāṁ
sūcayati---**sarvā** iti \| **śarat-kāvya-kathāś** ca **sarvāḥ siṣeve**
\| tatra kāvya-śabdena parama-vaicitrī tāsāṁ sūcitā \| tāś ca
gīta-govindādi-prasiddhāḥ \| tathā
śrī-caṇḍī-dāsādi-darśita-dāna-khaṇḍādi-prakārakāś ca jñeyāḥ \| ity eṣā
dik \| anyat samānam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athābhyāṁ śaradi pūrṇimāyāṁ
kṛtāṁ rāsa-krīḍām upasaṁharan tat-prakāratām anyatrāpy upadiśann anyām
anyām api krīḍām upalakṣayati---evam iti \| **evaṁ**
pūrvokta-rāsa-prakāreṇa śarat-kāvyeti vakṣyamāṇāt
pratiśarada-**śaśāṅkāṁśu-virājitāḥ niśāḥ** sarvā eva **siṣeve**,
paramādareṇa paricaritavān ity arthaḥ \| anyathā ṛtv-antara-sambhavāt
jyotsnīs tāmasīś ca rahas tat-tad-gṛha-praveśa-tat-tad-abhisāreṇa
kuñja-śayanādinā kadācid rāsena ceti bhāvaḥ \|

uttarāsāṁ viśeṣa-jñāpikāpūrvā eva viśinaṣṭi---**śaradi** ye
**kāvya-kathā-rasāḥ** sambhavanti, teṣām ā**śrayo** yāsu
śrī-bhagavat-kṛtānanta-līlāsu tādṛśīr niśā vyāpyeti \| pakṣe, sarvāḥ
śarat-kāvya-kathāḥ sarva-deśa-kāla-kavibhir yāvatyo varṇayituṁ śakyante,
tāvatīs tāḥ siṣeve \| kintu **rasāśrayā** rasa eva āśrayo yāsāṁ tā eva,
na tu kaiścid virasatayā yā grathitās tā apīty arthaḥ \| upalakṣaṇaṁ
caitad anyāsām \| yad vā, śaśāṅkāṁśu-virājitāḥ
vasantādi-sambandhinyo\'pi yā niśāḥ, ta evaṁ rāsa-prakāreṇa siṣeve \|
tathā ṛtu-ṣaṭkātmakasya śarad-ākhyasya yāḥ kāvya-kathāḥ pūrvavad
anantāḥ, tāś ca sarvāḥ siṣeve, kintu rasāśrayā eveti \|

kīdṛśaḥ san siṣeve ? tatrāha---**ātmany** antar manasi **avaruddhāḥ**
samantataḥ sthāpitāḥ **sauratāḥ**, tāsāṁ surata-sambandhino
bhāva-hāvādayo yena tādṛśaḥ sann iti \| tatas tāḥ parityaktuṁ na
śaktavān iti bhāvaḥ \| atra viśeṣya-nirdeśād akhilā eva bhāvādayo
gṛhītāḥ \|

> evaṁ saurata-saṁlāpair bhagavān devakī-sutaḥ \|
>
> sva-rato ramayā reme nara-lokaṁ viḍambayan \|\| \[bhā.pu. 10.60.58\]
> iti \|

atra tu viśeṣa-nirdeśārtham eva hi saṁlāpa-śabdo datta iti \| ātmany
avaruddha-sauratatve hetuḥ---**anuratābalā-gaṇaḥ** \| nirantaram
anurakto\'balā-gaṇo yasmiṁs tad-vidhaḥ \| teṣāṁ sauratānām
anurāga-premavattvād anurāga eva tatra kāraṇam, na tu kāmi-janavat kāma
ity arthaḥ \| satya-kāmaḥ vyabhicāra-rahita-tādṛśābhilāṣa iti \| evam
evoktaṁ śrī-parāśara-vaiśampāyanābhyām---

> evaṁ kṛṣṇo gopīnāṁ cakravālair alaṅkṛtaḥ \|
>
> śāradīṣu sa-candrāsu niśāsu mumude sukhī \|\| \[ha.vaṁ. 2.20.35\] iti
> \|

ṭīkāyāṁ tv evam apīty-ādinā smara-pāravaśyābhāva-mātra-pratipādanāya
saurata-śabdasya vyākhyāntaram aprasiddham api kṛtam iti jñeyam
\|\|26\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 300) :** evaṁ pūrvokta-prakāreṇa
**anurato** nirantaram anurakto'**balā-gaṇo** yatra tādṛśaḥ sa
śrī-kṛṣṇa-candra **ātmani** citte'**varuddhaṁ** samantān nigṛhya
sthāpitaṁ **saurataṁ** surata-sambandhi-bhāva-hāvādikaṁ yena,
tathābhūtaḥ san \| ata eva **satya-kāmaḥ**
vyabhicāra-rahita-prema-viśeṣaḥ san **śarat**-sambandhinyo yāvatyo
**rasāśrayāḥ** **kāvya-kathāḥ** sambhavanti, tāḥ **sarvā** eva
**siṣeve** \| śarac-chabdo'trākhaṇḍam eva vā saṁvatsaraṁ vadati \| tataḥ
**śaśaṅkāṁśu-virājitatvam** upalakṣaṇam iti vyākhyeyam \| evaṁ
saurata-saṁlāpaiḥ \[bhā.pu. 10.60.58\] iti śrī-rukmiṇī-parihāse'pi
saurata-śabdas tādṛśatvena prayuktaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---**evam**
ity-ādi \| **satya-kāmaḥ** satya-saṅkalpaḥ **sa** śrī-kṛṣṇaḥ
**śaśāṅkāṁśu-virājitā niśā** vyāpya \| ukta-prakāre bahutve
bahu-vacanam\| **śarat-kāvya-kathāḥ siṣeve** śaradi saṁvatsare yāḥ
kāvya-kathā ṛtu-ṣaṭka-bhavotthā
vana-vihāra-jala-vihāra-madhu-pāna-raty-utsavādayaḥ kāvyāṅga-bhūtāḥ
kathās tā ity arthaḥ \| tādṛśa-līlānām atigopyatvāt śrotṝṇām anadhikārāc
ca saṅketenaivopasaṁhṛtaṁ bhagavatā śrī-śukācāryeṇa \| tatra
mada-cyutad-dvirada-dṛṣṭāntena madhu-pānam **ātmany avaruddha-saurata**
ity anena rasotsavaḥ \| avaruddham avarodhaḥ \| suratam eva sauratam \|
ātmany avarodhaḥ saurataṁ yasyeti rata-maryādā coktā saṅketenaiveti dik
\| tac ca viparīta-rasam ity arthaḥ \| **rasāśrayāḥ** śṛṅgāra-rasāśrayāḥ
\|\|26\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evam eka-rātri-kṛtāṁ līlām
eka-rūpām atidiśann upasaṁharati **evam i**ti \| yathā
śarad-ṛtu-pratham-rātryāṁ līlā kṛtā tathā sarvāsv api tathaivānena ca
prakāreṇety āha evam amunā prakāreṇa **śaśāṅkaś** candras tasy**āṁśubhir
virājitā** ujjvalitā **niśāḥ sarvā eva siṣeve**\| tāsu
nairantaryeṇākrīḍati smety arthaḥ \| eka-rātri-kṛtā līlā saṁkṣepato
darśitā varṇitā bahvīṣu rātriṣu kṛtāṁ ko varṇayituṁ śaknotīti bhāvaḥ \|
parāśareṇāpy uktaṁ --

> so'pi kaiśoraka-vayo mānayan madhusūdanaḥ \|
>
> reme tābhir ameyātmā kṣapāsu kṣaptāhitaḥ \|\| \[vi.pu. 5.13.60\] iti
> \|
>
> evaṁ sa kṛṣṇo gopīnāṁ cakravālair alaṅkṛtaḥ \|
>
> śāradīṣu sa-candrāṁśu niśāsu mumude sukhī \|\| \[ha.vaṁ. 2.20.35\] iti
> \|

iti śaśāṅkasya pūrṇatvāt sarvā eva niśāḥ pūrṇāḥ \| yadyapi vṛndāvane
sarvartūnāṁ nivāsas tathāpi tad-adhikaraṇe pradeśe sakhaṇḍalavat
**śarat-kāvya-kathā-rasāśrayāḥ** śarad-ṛtau kāvyeṣu yāḥ kathās tāsu ye
rasāḥ śṛṅgārādayas teṣām āśraya-bhūtāḥ \| yad vā rasāśrayā sarvā
śarat-kāvya-kathā siṣeve \| tad-anusāreṇa cikrīḍe tāsu gīta-govindādiṣu
prasiddham eva \|

nanu nirapekṣasya kiṁ ramaṇena syāt ? cet tadā sarvadā rātriṣu
ramaṇenāsāmarthyaṁ viraktiś ca syād ata āha **satya-kāma** iti \| yad vā
satyo bodhyo kāmo abhilāṣo yāsāṁ tāḥ satya-kāmāḥ \| yad vā satye
śrī-kṛṣṇa-svarūpe kāmo yāsāṁ tāḥ \| śrī-kṛṣṇa-svarūpasya satyatvāt
tad-viṣayasya kāmasyāpi satyatvam \| sāmarasyāt tābhiḥ saha hi
satyakāmaḥ \|

nanu kadācit paty-ādi-pāravaśyena līlāyāḥ kādācitkatvaṁ syāt ? ata
āha---**anuratābalā-gaṇaḥ** \| paty-ādi-pratibandham avagaṇayyānurato
[ucito]{.mark}'balā-gaṇo yasmin \| yad vā, nairantaryeṇa vilāsān
anubhavitum anurato'nusṛto'balā-gaṇo yena saḥ \| ata eva tāsāṁ
nitya-sambandhaḥ sūcitaḥ \| satya-kāmatvāt \| tāsu nityam eva ramaṇaṁ na
tu kādācitkaṁ na hi kāmam antareṇa ramaṇaṁ sambhavatīti tad uktaṁ --

> nākāmasya kriyā kācid dṛśyate'treha karhicit \|
>
> yad yat kurute jantus tat tat kāmasya ceṣṭitam \|\| \[manu 2.4\] iti
> \|

prākṛtasyāpi prāṇino yadā sakāmatvena kriyā-nivṛttis tadā
parama-śṛṅgāriṇaḥ kim uta ? iti tad uktaṁ gīta-govinde śṛṅgāraḥ sakhi
mūrtimān iva \[gī.go. 1.42\] iti \| tāsām api kāmasya
śrī-kṛṣṇa-svarūpa-prāptir eva phalaṁ, na tu viṣaya-bhogaḥ \| tad uktaṁ
śrī-mukhenaiva --

> na mayy āveśita-dhiyāṁ kāmaḥ kāmāya kalpate \|
>
> bharjitāḥ kvathitā dhānā prāyo bījāya neṣyate \|\| \[bhā.pu.
> 10.22.26\] iti \|

nanu nirantara-ramaṇena vairasyaṁ syāt ? ity ata āha---**ātmany
avaruddha-saurata** iti **satya-kāmatvāt**,
vraja-devī-vilāsa-nimagna-cittatvāc ca \| ātmani svasminn eva
avaruddha-saurataṁ surata-sambandhī carama-dhātu-skhalanaṁ yena sa iti
prākṛta-kāmasyāyam eva svabhāvo yac carama-dhātu-pātaṁ kārayitvā
suratānte vairasyaṁ kārayati \| aprākṛta-kāmas tu pratikṣaṇaṁ
navānurāgaṁ vardhayan dhātu-pātaṁ stambhayitvottarottarāṁ ratim eva
janayati \| na tu suratānte'nyathā rasa-bhaṅga-prasaṅgāt \| yad vā,
ātmani manasi avaruddhaṁ svīkṛtaṁ saurataṁ suratopayogi-kalā-kauśalam \|
kalā-kauśalād eva na dhātu-pāta iti \|

yad vā, sva-prayojanam āha---**ātmani** nimitte sva-sukhārtham
**avaruddhaṁ saurataṁ** surata-maṇḍanaṁ yena saḥ \| ata eva satye
kāla-trayāvādhye gopī-maṇḍale kāmo abhilāṣo yasyety arthaḥ\|
**satya-kāmatvād** eva **anuratā** anugatā adhīna-prāptā **abalā-gaṇāḥ**
patiṁ sammānayantīti saḥ satya-viṣayatvāt kāmasya satyatvaṁ,
prākṛta-kāmasya praveśānarhatvāt \| kāma-jayoktis tu vāco yuktir yadi
prākṛta-kāmasya praveśo bhavet, tarhi tasya jayaḥ sambhāvyena na tu tad
asti \|

yad vā, **satya-kāmaḥ** śrī-kṛṣṇa **ātmani** nimitte sva-sukhārthaṁ
**rasāśrayā** **kāvya-kathā** yadā **siṣeve**, tadā śarad-ṛtur api
**sarvā niśā** ramamāṇasya mayā avacchinnā paripūrṇa-candrāṁśu-virājitā
siṣeva iti śarad-ṛtāv abhisevakatvaṁ līlopayogitvaṁ prasiddham eveti
\|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
śarat-paurṇamāsī-naktantanīṁ rāsa-krīḍām upasaṁharann anyāsv api rātriṣu
vividha-vicitrāparigaṇya-tādṛśa-krīḍayā tābhiḥ saha babhūvety āha \|
**evaṁ** sarvā eva yogamāyāyāḥ prabhāvāt **śaśāṅkāṁśu-virājitā niśāḥ
siṣeve** sva-vilāsair vṛndāvanīya-niśā-sukham āsvādayāmāsety arthaḥ \|
sivu-dhātoḥ kartṛtvena krīḍopayoginyas tā **niśāḥ** paramādaraṇīyatvena
bhogyāḥ, kim uta tatratyāḥ kāma-vilāsā iti dyotitam \| mahā-prasādānnaṁ
sevate bhakta itivat \|

yatante kāma-vilāsā na prākṛtā jñeyā ity āha---**satya-kāmaḥ** \|
**satyā** vāstava-vastu-svarūpāḥ kāma-vilāsā yasya saḥ \| kiṁ ca,
**anuratābalā-gaṇaḥ** \| ramaṇasya kartṛtvaṁ svaṁ tā gopīś ca
prāpayāmāsety āha---**anu** tad-ramaṇānantaraṁ **ratā** ramaṇa-kartāraḥ
**abalā-gaṇā** api yatra saḥ \| abalā-padena tatra tāsāṁ
prabhaviṣṇutvābhāvo vyañjitaḥ \|

tadā ca bhagavato rātrindinaṁ tat-keli-vilāsaika-tāna-manastvam abhūd
ity āha---**ātmany avaruddha-saurataḥ** iti \| ātmani manasi avaruddhāḥ
avaruddhya sthāpitāḥ sauratāḥ surata-sambandhino
bhāva-hāva-bibboka-kilakiñcitādayaḥ, vāmyautsukya-harṣādayaḥ,
stambha-sveda-vaivarṇyādayaḥ, darśana-sparśana-śleṣādayaś ca yena saḥ \|

> evaṁ saurata-saṁlāpair bhagavān jagad-īśvaraḥ \|
>
> sva-rato ramayā reme nara-lokaṁ viḍambayan \|\| \[bhā.pu. 10.60.58\]

ity atra viśeṣa-vivakṣayaiva saṁlāpa-padopanyāsaḥ \| atra tv aviśeṣeṇa
sarva eva te saṁgacchante iti jñeyam \|

sarvā dvādaśa-māsikīr eva **niśāḥ siṣeve** \| kīdṛśīḥ ?
**śarat-kāvya-kathā-rasāśrayāḥ** \| hāyano'strī śarat samāḥ ity
ābhidhānāt \| śaradi saṁvatsara-madhya eva ṛtv-ādikam adhikṛtya ye
kāvya-kathā-rasāḥ saṁbhavanti, teṣām āśrayāḥ \| yā eva
sāṁvatsarika-niśāḥ śrī-vṛndāvane kṛṣṇa-krīḍādhikaraṇī-bhūtā āśritya
sat-kavayaḥ prācīnārvācīnā
vyāsa-parāśara-jayadeva-līlāśuka-govardhanācārya-śrīrūpādayaḥ
sva-sva-kṛteṣu kāvyeṣu kathāḥ rasāṁś ca śṛṅgāra-pradhānān varṇayitvāpi
na pāraṁ prāpnuyur ity arthaḥ \| ata eva mayāpi sāmastyena varṇayitum
aśakyatvād dig evaiṣā darśiteti bhāvaḥ \|\|26\|\|

---------------------------------------------------------------------------------------------------------------------

**sarasvatī-ṭhākuraḥ** **(cai.ca. 2.14.158)** : **evaṁ** kathita-bhāvena
**satya-kāmaḥ** nitya-satya-saṅkalpaḥ śrī-kṛṣṇaḥ **anuratābalā-gaṇaḥ**
anurataḥ ākṛṣṭaḥ abalā-gaṇaḥ yasmin, tādṛśaḥ anurāgi-strī-kadambastha
ity arthaḥ \| **ātmany** eva **avaruddha-saurataḥ** avaruddhāḥ sauratāḥ
surata-vyāpārāḥ yena, evambhūtaḥ saḥ ātmārāmaḥ aprākṛta-kāmadevaḥ ity
arthaḥ \| **śarat-kāvya-kathā-rasāśrayāḥ** śaradi havāḥ kāvyeṣu
kathyamānā ye rasāḥ, teṣām āśraya-bhūtāḥ \| yad vā,
śarat-kālocita-kāvya-kathā-rasāḥ, teṣām āśraya-bhūtāḥ tāḥ \| yad vā,
rasāśrayāḥ śarat-kāvya-kathāḥ ity anvaye, śṛṅgāra-rasāśrayāḥ śaradi
prasiddhāḥ kāvyeṣu yāḥ kathās tāḥ \| **śaśāṅkāṁśu-virājitāḥ** śaśāṅkasya
aṁśubhiḥ kiraṇaiḥ virājitāḥ śobhamānāḥ **sarvā** eva **niśāḥ siṣeve**
rāsa-krīḍayā yāpayāmāsa \|\|26\|\|

**\...**

\|\| 10.33.27 \|\|

rājovāca---

saṁsthāpanāya dharmasya praśamāyetarasya ca \|

avatīrṇo hi bhagavān aṁśena jagad-īśvaraḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jñāta-śāstra-tātparyo'pi
parīkṣit-sva-nāmno'nvarthatāṁ dyotayaṁs
tathānabhijña-śrotṛ-sandeha-prahāṇāya pṛcchati---**rājā** iti \|
**itarasya** adharmasya \| **praśamāya** nivṛttaye \| **aṁśena**
baladevena saha \|

> yadā yadā hi dharmasya glānir bhavati bhārata \|
>
> abhyutthānam adharmasya tad ātmānaṁ sṛjāmy aham \|\| \[gītā 4.7\] iti
> śrī-mukhokteḥ \|

yad vā, yasyāṁśena jagat sa īśvaro'vatīrṇa ity anvayaḥ \| aṁśena cāsau
jagad-īśvara iti vā \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** avatīrṇo hi bhagavān
ity-ādi parīkṣit-praśnaḥ \| aśyate vibhajyate kalā-kalāpo\'smād ity
aṁśaḥ paripūrṇa-bhāgas tena bhagavān śrī-kṛṣṇaḥ sa hi
parātparo\'vatīrṇaḥ \| aṁśena baladevena \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ prīti-viśeṣeṇa
śrī-bādarāyaṇinā varṇitāyāḥ śrī-rāsa-krīḍāyāḥ śravaṇān
mitho'pāṅga-kūṇanair nirīkṣamāṇānām īṣad dhasatāṁ śuṣka-tārkikāṇāṁ
keṣāñcid vaiṣṇavānām abhiprāyaṁ vitarkya kṛpayā teṣām eva hitārthaṁ tam
utthāpya sva-sandeha-vyājena pṛcchati---saṁsthāpanāyeti tribhiḥ \|
samyak sthāpanāya luptasya pravartanāya vartamānasya ca vighnato
rakṣaṇāya cety arthaḥ \| na kevalaṁ tad-artham eva, kintu
itarasyādharmasya prakṛṣṭa-śamāya savāsanonmūlanāya \| anyathā
dharma-saṁsthāpanasyāpy asiddhiḥ \| hi prasiddham \| saṁrakṣaṇāya
dharmasya itīdṛśa-vacanebhyaḥ \| bhagavān iti tata eva
bhagavattā-prakaṭanam api syād iti bhāvaḥ \| aṁśena śrī-baladevena
saheti \| tatra tatrāgraho'pi darśitaḥ \| yato jagatām īśvaraḥ
pratipālakaḥ, anyathā jagan-nāśāpattir ity arthaḥ \|

śleṣārthaś cāyam---dharmasya bhakti-viruddhāśeṣa-dharmasya saṁsthāpanaṁ
tasmai praśamāya atyanta-nāśāya tādṛśa-dharmādharmābhāvenaiva
rāsa-krīḍādi-mahā-līlā-siddhyā nijāvatāra-mukhya-prayojana-siddheḥ \|

nanu tarhi sva-kṛta-vedādi-nibandhātikramaḥ syāt ? tatrāha---jagatāṁ
brahmādīnām apīśvaraḥ parama-svatantro'yaṁ kadācid rasa-viśeṣāpekṣayā
tādṛśam api kuryāt, tatrāsya ko nāma niyāmako'stv ity arthaḥ \|

yad vā, dharmo mad-bhakti-kṛt proktaḥ \[bhā.pu. 11.19.27\]
ity-ādi-nyāyena bhakti-lakṣaṇo dharmas tasya, itarasya
tad-vyatiriktāśeṣasya mokṣāder api atyantoparamāya, yato
jagat-pratipālako vighna-vināśana-pūrvakeṇa bhakteḥ samyak sthāpanenaiva
sarveṣāṁ svataḥ sukha-sarvārtha-sampattyā jagat-pālanāsiddheḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaṁśī-sañjalpita-manu-rataṁ
rādhayāntardhi-keliḥ prādurbhūyāsanam adhipaṭaṁ praśna-kūṭottaraṁ ca \|
nṛtyollāsaḥ punar api rahaḥ-krīḍanaṁ vāri-khelā kṛṣṇāraṇye viharaṇam iti
śrīmatī rāsa-līlā \| evaṁ sukha-viśeṣeṇaiva munīndreṇa praśnasya
vistārya ca varṇitāyāḥ śravaṇād rājño'pi tatra tatra sukhodbodhe eva
jāta iti labhyate, na tu doṣa-darśanaṁ vairasyāpātāt tasmāt tatratyānāṁ
keṣāñcit sandehaṁ vitarkya teṣām eva hitārthaṁ tam utthāpya
sva-sandeha-vyājena pṛcchati---saṁsthāpanāyeti tribhiḥ \| tatrādya
dvayaṁ yugmakaṁ saṁsthāpanāya luptasya pravartanāya pravṛttasya
rakṣaṇāyety arthaḥ \| na kevalaṁ tad-artham eva kintv itarasya
adharmasya praśamāya sarva-vāsanonmūlanāyety arthaḥ \| anyathā
dharma-saṁsthāpanasyāpy asiddhiḥ syāt \| hi prasiddham \|
dharma-saṁsthāpanārthāya sambhavāmi yuge yuge \[gītā 4.7\]
ity-ādi-vacanebhyaḥ \| bhagavān iti tata eva bhagavad-bhāva-prakaṭanam
api syāt iti bhāvaḥ \| aṁśena śrī-baladevena saheti tatra tatrāgraho
darśitaḥ, yato jagatām īśvaraḥ pratipālakaḥ \| anyathā jagan-nāśāpattir
ity arthaḥ \| yad vā, viṣṭabhyāham idaṁ kṛtsnam ekāṁśena sthito jagat
iti nyāyena yo jagad-īśvaraḥ, svayaṁ tu pūrṇaiśvarya-yukta ity arthaḥ \|
tasyānya-kāmanā na sambhavati iti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣām eva tatratyānāṁ keṣāñcit
tat-tattvam ajānatāṁ sandehaṁ vitarkya kṛpayā teṣām eva hitārthaṁ tam
utthāpya sva-sandeha-vyājena pṛcchati---saṁsthāpanāyeti \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha na caivaṁ vismayaḥ
kāryaḥ bhavatā bhagavaty aje yogeśvareśvare \[bhā.pu. 10.29.16\]
ity-ādinā pratyākhyāto\'pi rājā śrotṝṇāṁ sandehocchedārthaṁ punaḥ
pṛcchati saṁsthāpanāyety ādi tribhiḥ \|\|27\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat uktaṁ purastād
etat te caidyaḥ siddhiṁ yathā gataḥ iti śrī-kṛṣṇa-priyāṇām
utkarṣa-kathanena śrī-śuko rājño manaḥ-santoṣaṁ kṛtavān idānīṁ
rāsa-līlā-śravaṇena paramānanda-pūrṇo\'pi sabhāyām upaviṣṭānāṁ bahu
mukhānāṁ kutarka-niṣṭhānāṁ vraja-sundarī-vilāsa-śravaṇena paramānaṁ
paratparaṁ netra-kūṇanena sva-manasi śrī-kṛṣṇasya jīva-sāmyam
āśaṅkamānānāṁ mukhāprasaktyā tad-abhiprāyam ālakṣya munīndraṁ praṣṭum
aśaktānām iṅgitajño rājā nv ayam eva saṁśayam utpādyākṣipati
saṁsthāpanāyeti \| dharmasya saṁsthāpanāyeti dharmasya saṁsthāpanāya
haitukair utsāditasyānvaya-vyatirekābhyāṁ prāmāṇya-darśanena
vidvāṁsa-yogi-vacanair ācaraṇena dṛḍhīkaraṇaṁ saṁsthāpanaṁ tat
prayojanam \| itarasya dṛṣṭārthavādibhir atibahirmukhaiḥ
kutarka-niṣṭhaiḥ pravartitasyādharmasya praśamāya samūla-nāśāya
savāsanasyonmūlanāyety arthaḥ \| bhagavān prakaṭita-ṣaḍ-aiśvaryo\'pi
aṁśena baladevena saha \| yad vā, aṁśena jñāna-balaiśvaryādinā
sahāvatīrṇaḥ \| yato jagadīśvaraḥ jagatāṁ brahmādi-sthāvara-jaṅgamānām
īśvaro niyantā ye dharma-maryādām ullaṅghayanti, teṣāṁ sarveṣāṁ
daṇḍakartā dharmātikrame jaga-dhāto chedāpatteḥ \| idaṁ tu
dharma-rakṣaṇam adharma-nirasanaṁ ca sāmānyato\'nyāvatāra-kāryaṁ tad
uktaṁ gītāyāṁ---

> yadā yadā hi dharmasya glānir bhavati bhārata \|
>
> abhyutthānam adharmasya tadātmānaṁ sṛjāmy aham \|\| \[gītā 4.6\] iti
> \|

avatāriṇaḥ śrī-kṛṣṇasya kārya-viśeṣakaḥ iti praśnaḥ kṛṣṇas tu bhagavān
svayam ity uktatvāt tathāpi viśeṣa-nirdhāraṇāyākṣepaḥ sāmānyato
dharma-rakṣaṇāder anyāvatārair eva caritārthatvāt \| svayam eva
kārya-viśeṣaṁ nirdhārayati \| śrī-kṛṣṇasyāvatāriṇo dharma-viśeṣaṁ
rakṣaṇaṁ pravartanaṁ ca adharma-viśeṣa-nirasanaṁ ca prayojanaṁ dvayam
ity arthaḥ \| dharmo mad-bhakti-kṛt prokta iti śrī-mukhenoktasya
dharmasya saṁsthāpanāya itarasya bhakty-upayoga-śūnyasya praśamāya
abhakteṣu sañcāraṇāya bhakti-viruddha-dharmasya heyatvena śrūyamāṇatvāt
atroktaṁ ca---svargāpavarga-narakeṣv api tulyārtha-darśinaḥ iti \|

yad vā, bhagavān sarva-śakti-viśiṣṭo\'tra gokule\'vatīrṇaḥ aṁśenānyatra
jagatāṁ brahmāṇḍānāṁ niyantā prabhur ity arthaḥ \| ye atibahirmukhāḥ
śrī-kṛṣṇe jīva-sāmyaṁ paśyanti tān śrāvayitvānuvadati rājā
rāsa-krīḍā-śravaṇa-nirvṛto\'pi saṁśaya-rahito\'pi tān kutarka-niṣṭhān
kartuṁ bhagavaty adharmam āropya munīndra-mukhāt śrī-kṛṣṇasyaiśvaryaṁ
sthāpayitum idam anupṛcchatīti tātparyārthaḥ \| sa eva
dharma-saṁsthāpana-dvārā adharma-nirasana-dvārā jagat-pālakaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha parīkṣit
sabhopaviṣṭāṇāṁ vividha-vāsanāvatāṁ karmi-jñāni-prabhṛtīnāṁ hṛdaye
sandehaṁ samutthitam ālakṣya tad-ucchedārthaṁ pṛcchati saṁsthāpanāyeti
\| itarasyādharmasya yaḥ khalv aṁśena jagadīśvaro viṣṇur bhavati sa
savyaṁ bhagavān avatīrṇaḥ \| yad vā, aṁśena baladevena saha pratīpaṁ
pratikūlam adharmaṁ yadi ca svaira-līlayaivācarad ity ucyate \| tadā
brahma-śāpam aṅgīkṛtya tat phalaṁ ca kadācid īśvaratve\'py aṅgīkaroti
yathā tathaiva pāpam aṅgīkṛtya tat phalam apy avaśyam aṅgīkuryād ity
ākṣepa ity ekaḥ praśnaḥ \|\|27-28\|\|

**\...**

\|\| 10.33.28 \|\|

sa kathaṁ dharma-setūnāṁ vaktā kartābhirakṣitā \|

pratīpam ācarad brahman para-dārābhimarśanam \|\|

**śrīdhara-svāmī (bhāvārtha-dīpikā) :** pratīpaṁ pratikūlādharmam ity
arthaḥ \| ācarat kṛtavān \| na cedam adharma-mātraṁ
kalañja-bhakṣaṇādivat kintu mahā-sāhasam ity āha---para-dārābhimarśanam
iti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---dharmāpekṣayādharma eva pratīpa iti bhāvaḥ \| atrākṣipati---na
ceti \| viṣa-digdha-bāṇa-hṛta-māṁsaṁ kalañjam \| kintu, api tu \|
hetu-śūnyo dharma-vyatikramaḥ sāhasaḥ \| abhimarśanam avicārya-grahaṇam
\| brahmann iti veda-mūrte ity anena sandeha-haraṇe sāmarthyaṁ sañcitam
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kathaṁ pratīpam ācaret
? tad eva kim ? tatrāha---para-dāra-vimarśanam \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dharmā eva setavo
loka-rakṣā-maryādāḥ \| dharma-vaidika-nibandhā vā teṣāṁ vaktṛtvād eva
kartā \| anyathā vākya-vyavahārayor visaṁvādena lokair agrāhyaḥ syāt \|
kiṁ ca, abhito rakṣitā tat-pratipakṣa-vadhādinā bahudhā saṁvardhanena ca
pālakaḥ para-dārābhimarśaṇa-rūpaṁ pratīpaṁ dharma-setūnām eva
dharma-saṁsthāpanāder vā pratikūlam \| brahman ! he sākṣād-veda-mūrte !
pratipādya-caraṇena vedātikramād bhavādṛśa-vipra-kulātikramopi syāt \|
tac ca brahmaṇya-devasya tasyāyuktam eva iti bhāvaḥ \|

yad vā, nanu tāta ! tat-kāraṇaṁ kathaṁ mayā jñātuṁ śakyam,
īśvara-ceṣṭitatvāt ? ity āśaṅkyāha---he para-brahma-rūpeti, sarvajñatvād
ity arthaḥ \|

yad vā, pratīpam ācarad ity adharma uktavaḥ \| kṛto'bhirakṣitaś cety
arthaḥ \| tatroktaḥ---mayā parokṣaṁ bhajatā tirohitaṁ \[bhā.pu.
10.32.21\] ity-ādinā kṛtaḥ \| sākṣād eva ramaṇāt abhirakṣitaḥ, punaḥ
punar ācaraṇāt, tena loke pravṛtti-sambhavāc ceti \| yad vā, dharmaḥ
prakarṣeṇa nāśitaḥ, adharmaś ca samyak sthāpita iti \|

śleṣa-pakṣe---kathaṁ kena prakāreṇācarat, api tu na kenāpīty arthaḥ \|
kutaḥ ? bhakti-lakṣaṇa-dharma-setūnāṁ vaktṛtvādi-etor ity arthaḥ \| ato
nijāvatāra-mukhya-prayojana-bhakti-viśeṣa-vistāraṇāya dharmādy-anādaro
yukta eva iti bhāvaḥ \| sa ca tat-sevakeṣv api, tāvat karmāṇi kurvīta
\[bhā.pu. 11.20.9\] ity-ādi-vacanād vyakta eva \|

yad vā, prasiddha-dharma-maryādānāṁ vaktrādir api kim-arthaṁ pratikūlam
ācarat, rāsa-krīḍayā parama-bhakti-pravartanena
tad-eka-sādhya-dharmasyāpi sāphalyārtham iti bhāvaḥ \| kiṁ ca, parāṇāṁ
tad-eka-bhaktyā śreṣṭhānāṁ dārāṇāṁ sva-strīṇām abhimarṣaṇaṁ
bhakty-artham avatīrṇasya sarvāpekṣayā bhakta-manoratha-pūraṇaṁ yuktam
eveti \| kiṁ ca, "para"-śabdena anyadīya-bhāryāṇām evābhimarṣaṇaṁ doṣaḥ,
tās tadīyā viśeṣataḥ parāḥ sarvataḥ śreṣṭhā nija-patnya eveti sūcitam
iti \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa iti \| pūrvatra
yac-chabdasyādhyāhārād anvayaḥ \| dharmā eva setavaḥ \|
loka-rakṣā-maryādāḥ dharme vedika-nibandhā vā teṣāṁ vaktṛtvād eva kartā,
anyathā vākya-vyavahārayor visaṁvādena lokair agrāhyaḥ syāt \| kiṁ ca,
abhito rakṣitā tat-pratipakṣa-vadhādinā bahudhā saṁvardhanena ca pālakaḥ
\| para-dārābhimarṣaṇa-rūpaṁ pratīpaṁ dharma-setūnām eva \|
dharma-saṁsthāpanāder vā pratikūlam \| brahman he sākṣād-veda-mūrte !
pratīpācaraṇena vedātikramāt bhavādṛśa-viprakulātikramo'pi syāt \| tac
ca brahmaṇya-devasya tasyāyuktam eva iti bhāvaḥ \|

yad vā, nanu tat-kāraṇaṁ kathaṁ mayā jñātuṁ śakyam īśvara-ceṣṭitatvād
ity āśaṅkyāha \| he sarva-vedātmaka ! sarvajñatvād ity arthaḥ \| anyat
taiḥ \|

yad vā, pratīpam ācarad iti adharmam uktavān kṛtavān abhirakṣitavāṁś
cety arthaḥ \| tatroktiḥ---mayā parokṣaṁ bhajatā tirohitaṁ \[bhā.pu.
10.32.21\] ity-ādinā raho'pi para-dārān bhaje ity anuvādāt kṛtiḥ sākṣād
eva ramaṇāt abhirakṣā punaḥ punar ācaraṇāt tena loke pravṛtti-sambhavāc
ceti \| svayam adharma-kartṛbhyo'pi tasya mahā eva doṣa-bandha āyātaḥ \|

yad vā, dharmaṁ prakarṣeṇa nāśitavān adharmaṁ ca samyak sthāpitavān iti
śleṣeṇa svayaṁ siddhāntam apy āha---saṁsthāpnāyeti dharmasya sthāpanaṁ
nāma sāmānyataḥ saṁsthāpanaṁ tu tatraiva śuddha-bhakti-yogasya
sarvātikramitayā sthāpanāt \|

> smartavyaḥ satataṁ viṣṇur vismartavyo na jātucit \|
>
> sarve vidhi-niṣedhāḥ syur etayor eva kiṅkarāḥ \[bha.ra.si. 1.2.9\] iti
> pādmādi-śāstrebhyaḥ \|

tad-avatārasya tan-mukhya-prayojanatvaṁ coktaṁ prathame
śrī-kuntī-devyā---bhakti-yoga-vidhānārthaṁ kathaṁ paśyema hi striyaḥ
\[bhā.pu. 1.8.20\] iti \| bhakti-yoga-vidhānārtham avatīrṇaṁ tvām iti
ṭīkā ca \| tad dhi tatra vināpy upadeśaṁ tat-prabhāveṇaiva bhavati \|
tathetarasya tad-viruddhasya ca svata eva nāśo bhavatīti sa
tathā-bhūtoṣau para-dārābhimarśana-rūpaṁ pratīpaṁ katham ācarat? api tu
naivācarad iti kuto dharma-setūnāṁ sarva-dharmāśraya-bhūtānāṁ
bhakti-yoga-bhedānāṁ vaktṛtvādi-hetor ity arthaḥ \| ato
nijāvatāra-mukhya-prayojana-bhakti-viśeṣa-phala-prema-viśeṣa-vistāraṇādy-arthaṁ
tāsāṁ pati-sevādi-dharma-tyajanena anya-dharmādy-anādaro yukta eveti
bhāvaḥ \| sa ca, tāvat karmāṇi kurvīta \[bhā.pu. 11.20.9\]
ity-ādi-vacanāt sādhana-daśāyām api yuktaḥ, kim uta tāsām iti \|

yad vā, sa bhagavān jagadīśvaraś cety eva vā pratīpatve hetuḥ
sarvāṁśitvād antaryāmitvāc cety arthaḥ \| yad vā, pare
parama-sva-śakti-rūpā ye dārāḥ svīya-ramaṇyas tad-abhimarṣaṇam api
kathaṁ pratīpam ācarat, api tu naivety arthaḥ \| yataḥ bhavadbhir
evoktam, kṛṣṇa-vadhvaḥ \[bhā.pu. 10.33.8\] iti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** pratīpaṁ viparītam \| tad
eva kim ? tatrāha---para-dāra-vimarśanaṁ para-strī-saṅga iti
bahir-arthaḥ \| vastutas tu parātparā dārā svānanda-śaktayaḥ dārayanty
avidyām iti dārāḥ \|\|28\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** dharma-setūnāṁ dharmā eva
setavo jagad-rakṣaṇa-samarhā maryādās tāsāṁ vaktā upadeṣṭā na kevalalṁ
vaktaiva api tu kartā \| tad uktaṁ gītāyāṁ---utsīdeyur ime lokā na
kuryāṁ karma ced ahaṁ \[gītā 3.28\] iti pāṣaṇḍināṁ kuyukti-khaṇḍanena
balād dharma-setu-vidāraṇa-kartṝṇāṁ vadhena cābhito rakṣitā \| evaṁ
bahudhā dharmasya rakṣakaḥ prātikūlyaṁ nāsti \| tathāpi ko gṛhīṣyad
ṛṣabhasya hi tat pramāṇam iti dṛṣṭāntena tādṛśācaraṇena lokasyāniṣṭaṁ
bhaved eveti pratīpam ity uktam \| kiṁ tad ity apekṣāyām āha
para-dārābhimarśanam iti \| yat mahā-sāhasam ity arthaḥ \| dharmasya
vaktṛtvaṁ samakṣaṁ dṛṣṭaṁ---bhartuḥ suśrūṣaṇaṁ strīṇāṁ paro dharmo hy
amāyayā ity uktvā pati-śuśrūṣaṇaṁ kathayitvā ramaṇaṁ sādhitam \| ato
vaktṛtva-kartṛtvayor visaṁvādo jātaḥ \|
vaktavya-vismṛti-pūrva-ramaṇasyābhito rakṣaṇaṁ jātam iti \| pratīpaṁ
katham ācarat ? abhiprāyājñānāt pṛcchate na tu tatra kiñcit pratikūlam
astīti \| viruddha-dharmādi-karaṇatvam īśvarasyeti \| tad yathā
dharmādharmayor īśvare sthiti-śravaṇāt evaṁ kathanam anyad evācaraṇam
anyad eveti īśvare na kim api viruddham iti \| tathāpi
loka-saṅgraha-parasyeśvarasya saṁvedanācaraṇāny anyathātvena pṛcchāma
iti bhāvaḥ \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.33.29 \|\|

āpta-kāmo yadu-patiḥ kṛtavān vai jugupsitam \|

kim-abhiprāya etan naḥ śaṁśayaṁ chindhi suvrata \|\|

**śrīdhara-svāmī (bhāvārtha-dīpikā) :** āpta-kāmasya nāyam adharma iti
ced yady evaṁ kāmābhāvān ninditaṁ kenābhiprāyeṇa kṛtavān iti
pṛcchati---āpta-kāma iti \|\| 29 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pariharati---āptakāmasyeti
\| yady evam āpta-kāmatvaṁ tasya tarhi āpta-kāmatve ninditācaraṇam
anucitam iti ko\'bhiprāyo yasya sa kim-abhiprāyaḥ kim-āśayavān ity
arthaḥ \| etam āptakāmatve ninditācaraṇa-rūpam, na iti
tatratya-samājāpekṣayā bahutvam \| suvrateti \| brahmacarya-niṣṭho\'pi
mat-kṛpayā brūhīti sambuddhy-abhiprāyaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.\|*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadupatir iti
dharma-para-yadu-vaṁśe\'vatīrṇatvād api tathā kartuṁ nārhatīti bhāvaḥ \|
vai prasiddhau \| etam iti kutrāpy anyaḥ saṁśayo nāstīty arthaḥ \| naḥ
iti bahutvaṁ sandeha-vargābhiprāyeṇa saṁśayam iti āpta-śiro-mukuṭa-maṇes
tasya kṛte doṣa-śaṅkā nāsty eva, kintu śāstra-viruddhatvena tatrāsmākaṁ
dārḍhyābhāvāc citta-dolanaṁ syād ity arthaḥ \| suvrata ! he
brahmacarya-niṣṭha ! iti bhavādṛśānām ācarita-viruddhaṁ tat tu
jugupsitam eveti \| yad vā, he sadācāra-niṣṭheti anyathā
bhavad-ādi-sammata-sadācāra-lopa iti bhāvaḥ \|

śleṣa-pakṣe, pāṇḍava-sambandhināṁ yadūnāṁ patitvena nija-prabhutām
abhipraiti iti doṣābhāvo dhvanitaḥ \| yad vā, yadūnāṁ bhaktānāṁ patir
iti bhakta-vātsalyena dharmātikramārho\'pīty arthaḥ \| jugupsitaṁ kiṁ
kṛtavān ? api tu naiva, kintu bhakta-varga-sammatam evākarod ity arthaḥ
\| kutaḥ ? āpto labdhaḥ kāmo rāsa-krīḍādinā
nija-prema-bhakti-vistāraṇa-manoratho yena saḥ \|
sarva-sādhyatama-prema-bhakti-pravartanena ninditānācaraṇāt, pratyuta
tena sādhu-varga-santoṣaṇād evety arthaḥ \| tathāpi naḥ saṁśayaṁ prāya
iti \| tatra keṣāñcic chāstrārtha-tattva-vidāṁ bhakti-parāṇāṁ
sad-rasābhiṣiktānāṁ prema-bhakti-rasamaya-tadīya-rāsa-krīḍādau
saṁśayābhāvāt \|

yad vā, prāye\'naśana-samaye\'sminn iti saṁśayasyāyogyatoktā \| ataḥ
śīghraṁ tac chedanam abhipretam \| naḥ iti svīyatvena vipakṣāṇām api
grahaṇam \| sahaja-vinayādinā kiṁ vā vāk-cāturyeṇa
parama-vipakṣatādi-bodhanārtham \| ato durbuddīnām evātratyānāṁ
hitārtham eva mayā pṛcchyate, na ca nija-sandehād iti bhāvaḥ \| ataḥ
abhi abhayaṁ yathā syāt tebhyo bhayam akṛtvā teṣāṁ saṁśaya-śṛṅkhalāṁ
chindhīty arthaḥ \| suvrata ! he bhakty-eka-niṣṭheti\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadupatir iti \|
kṛta-tādṛśākartavyaś cet parama-dhārmikāṇāṁ yadūnāṁ patir api na syāt \|
etam iti kutrāpy anyaḥ saṁśayo nāstīty arthaḥ \| na iti bahutvaṁ sandehe
vargābhiprāyeṇa \| saṁśayaṁ
prāpta-śiro-mukuṭācaritatva-śāstra-viruddhatvābhyāṁ citta-dolanam \|
suvrata ! he brahmacaryādi-niṣṭha iti bhavādṛśām ācaritaṁ viruddhaṁ tat
tu jugupsitam eveti \| yad vā, he sadācāra-niṣṭheti anyathā
bhavad-ādi-sammata-sadācāra-lopa iti bhāvaḥ \|

śleṣa-pakṣe, yadūnāṁ bhaktānāṁ patir iti bhakta-kṛpayā kadācid
dharmātikramārho\'pīty arthaḥ \| jugupsitaṁ kiṁ kṛtavān api tu naiva
kintu bhakta-varga-sammatam evākarod ity arthaḥ \| kutaḥ ? āpto labdhaḥ
kāmo rāsa-krīḍādinā nija-prema-bhakti-vistāraṇa-manoratho yena saḥ \|
sarva-sādhyatama-prema-bhakti-pravartanena ninditān ācaraṇaṭ pratyuta
tena sādhu-varga-santoṣaṇād evety arthaḥ \| tathāpi naḥ saṁśayam iti
sāñjali-kara-cālanena tatratya-sandihāna-vargābhiprāyeṇa tac ca vinayena
prāya iti tatra keṣāñcic chāstrārtha-tattva-vidāṁ bhakti-parāṇāṁ
sad-rasābhiṣiktānāṁ prema-bhakti-rasamaya-tadīya-rāsa-krīḍādau
saṁśayāntarābhāvāt \| ato\'navahitānām evātratyānāṁ keṣāñcit hitārtham
eva mayā pṛcchyate, na ca nija-sandehād iti bhāvaḥ \| tasmād abhi
abhayaṁ yathā syāt tebhyo bhayam akṛtvā teṣāṁ saṁśaya-śṛṅkhalāṁ
chindhīty arthaḥ \| suvrata he bhakty-eka-niṣṭha ! \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āpta-kāmasya jugupsiteti pravṛttir
na syāt jugupsitaṁ tu kenābhiprāyeṇa kṛtavān ity arthaḥ \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vai jugupsitaṁ vigataṁ
jugupsitaṁ vijugupsitaṁ tad eva vaijugpisitaṁ svārthe\'ṇ \|\|29\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv āpta-kāma evāyaṁ kiṁ na
bhavet \| jugupsite pravṛtti-darśanād iti cen na kāma-prāptau satyāṁ
nindate pravṛttiṁ dṛṣṭvā ko\'pi nopalabhet \| nanu tad asti āpta-kāma
iti ramāpatitvāt sarva-siddhi-pradatvāc ca \| yadupatir iti
parama-dharma-īla-yadu-vaṁśajatvāt \| sad-vaṁśa-jātānāṁ dharmopadeśena
pālakaś ca kim abhiprāyo yasya saḥ, kenābhiprāyeṇa jugupsitaṁ ninditaṁ
vai niścayena kṛtavān, paraspara-viruddhārthatvāt \|
āpta-kāmatva-nindita-kartṛtvayoḥ sāmānādhikaraṇyaṁ na sambhavati \| nanv
īśvarasya viruddha-dharmādhikaraṇatvāt na kiñcid asamañjasam iti cet
tathāpi prayojanaṁ vaktavyaṁ naital loka-hitaṁ pūrṇatvena
prayojanābhāvāt iti sandihān sarvān saṅgṛhya prārthayate \| no\'smākaṁ
sarveṣām etat etasminn arthe saṁśayaṁ chindhi \| he suvrata !
śobhana-saṅkalpo yasya śrī-kṛṣṇasya līlām antareṇa nānyat kathanīyam iti
\| yadīdam ayuktaṁ syāt tadā tvayā śraddhā pūrvam uktaṁ na bhavet \| kiṁ
ca, yadi vāyam adharmaḥ syāt tadā tava kathane rucir na syād iti \|
lokasya kañcid bhaṅgam eva pratīyate\'to\'bhiprāyo vaktavyaḥ \|
vāstavo\'rthas tu gopīṇāṁ saṅgatyā āptā labdhāḥ kāmā yena sa yadupatir
iti \| tad uktaṁ pādme---

> ete hi yādavā nityaṁ mad-guṇā eva bhāmini \|
>
> sarvadā mat-priyāḥ devi mat-tulya-guṇa-śālinaḥ \|\|

iti dvārakā-līlāyā nityatvaṁ kathitam \| mathurā bhagavān yatra nityaṁ
sannihito hariḥ iti mathurā-līlāyāś ca nityatvaṁ sūcitam iti \| tatrāpi
svakīya-sāpekṣatvaṁ sūcitam \| prāyaḥ kiṁ jugupsitam api tu na yataḥ
abhi bhaya-rahitam, yathā bhavati tathā kṛtavān \| ato mama saṁśayo
nāsti hetu-vādināṁ keṣāñcid uparodhena pṛcchate \| saṁśayaṁ sandehaṁ
chindhīti\|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parameśvarasya nāyam
adharma iti cet, ninditam idaṁ kenābhiprāyeṇa cakāreti
pṛcchati---āpta-kāma iti \| tena sva-kāma-pūraṇārtham idaṁ kṛtavān iti
pratyuttaraṁ na dātavyam iti bhāvaḥ \| avatāre,sminn etādṛśaṁ jugupsitam
eva kartavyam iti ced ata āha---yadupatir iti \| parama-dhārmikāṇāṁ
yadūnāṁ patis tarhi katham abhūd iti bhāvaḥ \| na iti \| na tu kevalasya
mamātra saṁśayo\'stīty arthaḥ \| tasyāptakāmatve\'py ātmārāmatve\'pi
premānanda-svarūpābhis tābhiḥ sotkaṇṭhaṁ ramaṇaṁ yujyata eveti
jñāta-prāya-rahasya-siddhāntatvād iti bhāvaḥ \| suvrateti
sadācāra-parāyaṇasya tavāpy asyām eva līlāyām atyāveśa-darśanād ete
saṁśerata iti bhāvaḥ \|\|29\|\|

**\...**

\|\| 10.33.30 \|\|

śrī-śuka uvāca---

dharma-vyatikramo dṛṣṭa īśvarāṇāṁ ca sāhasam \|

tejīyasāṁ na doṣāya vahneḥ sarva-bhujo yathā \|\|

**śrīdhara-svāmī (bhāvārtha-dīpikā) :** parameśvare kaimutika-nyāyena
parihartuṁ sāmānyato mahatāṁ vṛttam āha---dharma-vyatikrama iti \|
sāhasaṁ ca dṛṣṭaṁ prajāpatīndra-soma-viśvāmitrādīnāṁ tac ca teṣāṁ
tejasvināṁ doṣāya na bhavati \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāhasaṁ parihartum
apākartum \| sāmānyataḥ sādhāraṇyena \| īśvarāṇāṁ yogaiśvaryavatām \|
sāhasaṁ śāstra-viruddhācāraḥ \| prajāpater brahmaṇo duhitṛ-gamanam,
indrasyāhalyā-gamanam, somasya guru-strī-tārā-gamanaṁ
viśvāmitrasyābhakṣya-māṁsāśana-pravṛttiḥ \| ādīnāṁ saptarṣīṇāṁ
śava-bhakṣaṇodyogaḥ \| ajīgartasya putra-vikrayaḥ, parāśarasya
dāsa-kanyā-saṅgaś ca grāhyaḥ \| tac ca sāhasam \| teṣāṁ prajāpaty-ādīnām
\| tejīyasām iti hetu-garbhita-viśeṣaṇam, tapa-ādi-prabhāvodbhūta-tejasā
sāhasasya dagdhatvād doṣāya pāpāya neti\| tejo bale prabhāve ca jyotiṣy
arciṣi retasi \| navanīte nale duge iti yādavaḥ \| tatropayogi-dṛṣṭāntam
āha---vahner iti \| na hi go-brāhmaṇādi-śarīrāmedhya-dāhenānner
brahma-hatyādi-doṣo bhavati tejasvitvād iti bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** īśvarasya kartum
akartum anyathā kartuṁ samarthasya sva-kṛta-maryādollaṅghanam
apīśvaratvasya paripoṣakam, na khalu bādhakam iti
siddhāntayati---dharma-vyatikrama iti \| īśvarāṇāṁ prajāpatīndrādīnām
eva, kim uta sarveśvareśvarasya śrī-kṛṣṇasya \| tatra dṛṣṭāntaḥ---vahneḥ
sarva-bhuja iti \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sahaja-kṛpālutayā
śiṣya-snehāpekṣayā vā tadīyākṣopābhāsa-parihāra-pūrvakaṁ
śleṣa-darśita-tadīya-siddhāntitam eva pariharati \| dharmeti saptabhiḥ
īśvarāṇāṁ karmādi pāratantrya-rahitānām ity arthaḥ \| teṣāṁ
dharma-vyatikramo yad dṛṣṭāḥ yathā brahmādīnāṁ duhitṛ-kāmanādau tathā
sāhasaṁ nirbhayatā ca yad dṛṣṭaṁ tathā bṛhaspater
utathya-patnī-gamanādau tat tac ca tejīyasā teṣāṁ na doṣāya pratyavāyāya
\| tatra dṛṣṭāntaḥ---sarva-bhujo vahner yathā sarvabhuktvaṁ na doṣāya
nāpāvitryāya tadvad ity arthaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sahaja-kṛpālutayā
śiṣya-snehāpekṣayā vā pariharati---dharmeti saptabhiḥ \| īśvarāṇāṁ jñāne
bhaktau ca sāmarthyavatāṁ bhagavad-bhajanādinā
karmādi-pāratantrya-rahitānām ity arthaḥ \| dharma-vyatikramo
viśeṣaṇollaṅghanam, yathā brahmādīnāṁ duhitṛ-kāmanādi \| sāhasaṁ
nirbhayatā, yathā indrādīnām \| yathā vahniḥ sarvaṁ bhuṅkte bhakṣayati
dahatīti vā tathā tasya sarva-dāhenāpi yathāgner vadhādi-doṣo na syāt,
tadvad ity arthaḥ \| anyat tair vyākhyātam \| yad vā dharma-vyatikrama
eva sāhasam \| tv-arthe ca-kāraḥ \| anīśvaebhyo bhedāya \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dharma-vyatikramo yad dṛṣṭaḥ,
yathā---brahmādīnāṁ duhitṛ-kāmanādi \| tathā sāhasaṁ nirbhayatā ca yad
dṛṣṭam \| yathā bṛhaspater utathya-patnī-gamanādi, tat tac ca tejīyasāṁ
teṣāṁ na na pratyavāyāya, sarva-bhujo vahner yathā sarva-bhuktvaṁ
nāpāvitryāyety arthaḥ \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** siddhāntam
āha---dharma-vyatikrama ity-ādi \| īśvarāṇāṁ dharma-vyatikramo\'dṛṣṭa
eva, kutrāpi na dṛṣṭa eva \| evaṁ sāhasaṁ sahasā kṛtaṁ ca \| īśvaraiḥ
kadāpy adharmācaraṇaṁ na kriyate, tathāpi yadi dṛśyate, tadā tejīyasāṁ
kartum akartum anyathā kartuṁ sāmarthyaṁ tejaḥ, taj-juṣāṁ
dharma-vyatikramo na doṣāya, guṇāyaiva \| tais tu yat kriyate, tatra
nimittam eṣṭavyaṁ, na tu rāga-prāptaṁ tat \| ato dharma-vyatikrama
ivāsau dṛśyate, na tu vastuto dharma-vyatikramaḥ \| atra
dṛṣṭāntaḥ---vahner ity-ādi \| vahner analasya yathā sarva-bhujaḥ
sarva-bhogāḥ kvib-ante bahu-vacanam \| tasya sarva-bhuktvaṁ yathā na
rāga-prāptam, api tu sahajam, tathedam api tenānumantavyam \|
īśvarasyeyaṁ līlā na dharma-vyatikramaḥ, īśvarasya tat-karaṇāsambhavāt
\| tena nāsāṁ para-dāratvam, naitasya ca dharma-vyatikrama iti
granthārthaḥ \| etad agre sphuṭībhaviṣyati \| īśvarāṇām iti bahu-vacanaṁ
sarveśvaratve tātparyam \|\|30\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ tāvat
sāmānyato\'nyāvatāra-viruddhaṁ kathaṁ kṛtavān ? iti yad ākṣiptaṁ, tat
prauḍhi-vādena śrī-śukaḥ pariharati---dharma-vyatikrameti \|
hetu-vādinābhiprāyam ālakṣya yad ākṣipta tad aṅgīkṛtya sānupsaye iva tad
uttarayati \| īśvarāṇāṁ dehādi-pāratantrya-rahitānām apy anyeṣāṁ
dharma-vyatikramo maryādā-laṅghanaṁ dṛṣṭam \| yathā brahmaṇā duhitary
abhilāṣaḥ kṛtaḥ \| somena bṛhaspati-patnī-svīkāra iti anyeṣām api
īśvara-tulyānāṁ jñāna-bhakti-balena maryādām atikramya vartatām api
vartamāna-dharmollaṅghanaṁ dṛṣṭa-sāhasam avidyamāna-karaṇe nirbhayatvaṁ
ca dṛṣṭaṁ sahasāvicāreṇa kriyamāṇatvāt \|

nanv evaṁ cet pratyavāya-phalaṁ kasya na bhavet ity ata āha---tejīyasām
ati tejasvināṁ na doṣāya adharma-janana-dvārā na bhavet \|
karma-doṣa-dahana-samarthānāṁ hetur api doṣa-janako na bhavatīty atra
dṛṣṭāntam āha---sarva-bhujo vahner yathā doṣo na bhavati, tarhi sarvān
dahan sarvaṁ bhakṣayan vahnis tad-doṣa-bhāg na bhavet \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛtasyāpy adharmasya
phalam īśvarāṇām api na bhavet, kim uta parameśvarasya tasyeti
prathama-praśnottaram āha---dharmeti ṣaḍbhiḥ \| īśvarāṇāṁ rudrādīnām api
dharma-vyatikramo'dharmo dṛṣṭaḥ \| sāhasaṁ sāhasa-hetuka ity arthaḥ \|
na doṣāya na pratyavāyāya \| vahner yathā sarva-bhuktaṁ na doṣāya,
nāpavitryāya tadvad ity arthaḥ \|\|30\|\|

**\...**

\|\| 10.33.31 \|\|

naitat samācarej jātu manasāpi hy anīśvaraḥ \|

vinaśyaty ācaran mauḍhyād yathārudro'bdhi-jaṁ viṣam \|\|

**śrīdhara-svāmī (bhāvārtha-dīpikā) :** tarhi yad yad ācarati śreṣṭhaḥ
\[gītā 3.21\] iti nyāyena anyo'pi kuryād ity āśaṅkyāha---**naitad** iti
\| **anīśvaro** dehādi-paratantraḥ **yathā rudra**-vyatirikto **viṣam**
ācaran bhakṣayan \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrākṣipati---*tarhi* iti
\| *anyaḥ* atejīyān \| **etat** sāhasam \| **jātu manasāpi** kim uta
kāyena ? vinaśyati samūlaṁ chinno bhavati \| mauḍhyāt ajñānāt
krodhādy-udrekato vā \| naśyasy āśv ācaran iti pāṭhas tu
vijaya-dhvajokteḥ \| tatrāśu pānottara-kṣaṇam eva, na tu vilmbenety
arthaḥ \| tarhi yad yad ācarati śreṣṭhaḥ \[gītā 3.21\] iti nyāyenānyo'pi
kuryād ity āśaṅkyāha---anīśvaraḥ nikṛṣṭo yathā rudra-vyatiriktaḥ viṣam
ācaran bhuñjānaḥ sadyo vinaśyati \| rudras tu bhuktvā pratyuta
nīla-kaṇṭhatvena śobhate smeti bhāvaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anīśvaras tu evaṁ
kurvan bādhyate evety āha---naitad iti \| atra dṛṣṭāntaḥ---yathā rudro
jayate viṣam, arudro rudra-bhinno viṣaṁ kālakūtāṁ pibann eva nāśyati
\|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etad īśvarācaritaṁ
sāhasaṁ na samyag ācaret \| samyag ity asya niṣedhe tātparyam \| jātu
kadācid api tatra ca na manasāpi, kim uta vācā karmaṇā vā \| hi hetau
niścayevā \| viśeṣeṇa samūlatayā loka-dvaya-duḥkhitvādi-prakāreṇa
naśyet \| mauḍhyād īśvarāṇām aiśvaryam ātamanaś cāsāmarthyam ajñātvety
arthaḥ \| iti bhakṣaṇe mauḍhyam eva hetur uktaḥ \| anyathā
bhakṣaṇāpravṛttiḥ \| abdhijaṁ kāla-kūṭam ity arthaḥ \| parama-tīkṣṇatayā
sadya eva vināśo'bhipretaḥ \| īśvaras tu na naśyed eva, pratyuta
aiśvarya-viśeṣa-prakāśādinā śobhata eva, yathā nīla-kaṇṭhatvādinā
śrī-mahādeva iti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tarhy anyeṣāṁ kā vārtā ?
tatrāha---naitad iti \| etad dharma-vyatikramādi-mayam īśvarācaritaṁ na
samyag ācaret \| samyag ity asya niṣedhe tātparyam \| ekāṁśenāpi nācared
ity arthaḥ \| jātu kadācid api tatra ca na manasāpi, kim uta vācā
karmaṇā vā hi niścaye\| viśeṣeṇa sa-mūlatayā
loka-dvaya-duḥkhitvādi-prakāreṇa naśyati \| mauḍhyād īśvarāṇām aiśvaryam
ātmanaś cāsāmarthyam ajñātvety arthaḥ \| iti bhakṣaṇe mauḍhyam eva hetur
uktaḥ \| anyathā bhakṣaṇāpravṛttiḥ syāt \| abdhijaṁ kāla-kūṭam iti
parama-tīkṣṇatayā sadya eva vināśo'bhipretaḥ \| īśvaras tu na naśyed
eva, pratyuta aiśvarya-viśeṣa-prakāśādinā śobhate \| yathā
nīla-kaṇṭhatvādinā śiva iti bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu tarhy anīśvaro'py
etad-dṛṣṭyā svācchandyaṁ kurvītety āśaṅkyāha---naitad ity-ādi \|
anīśvaraḥ śrī-kṛṣṇād anyaḥ ko'pi manasāpi naitat sāhasaṁ samācaret \|
jātu kadācid api \| ācaraṇe kaḥ pratibandhaḥ ? tatrāha---vinaśyatīty ādi
\| mauḍhyād ācaran san naśyaty āsta śīghram eva \| īśvaras tu yady
ācarati tad aiśvaryātiśaya-prākaṭyaṁ sarva-loka-hitābhivyaktiś cety
āha---yathety ādi \| yathā viṣaṁ kālakūṭaṁ juṣan svaiśvaryaṁ
prakaṭayāñcakāra sarva-hitaṁ ca \| vastutas tu viṣa-bhakṣaṇaṁ
dharma-vyatikramaḥ sāhasaṁ ca, na tu tasya tad-rāga-prāptam, api tu
para-svasty-arthe \| na tu tad viṣam anya-bhogyaṁ bhavitum arhatīti
prakṛte'pi naiṣa dharma-vyatikramaḥ sāhasaṁ ca---tāsām
anya-bhogyatvābhāvāt \| taj joṣaṇaṁ cāsya para-svasty-ayanārthaṁ ca \|
vakṣyati ca---vikrīḍitam \[bhā.pu. 10.33.40\] ity-ādi \| abdhijaṁ viṣam
iti pāṭhe ācaran bhakṣayan \| carir bhakṣaṇārthe'pi vartate \|\|31\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv agni-dṛṣṭāntena
doṣābhāvaḥ, tarhi lokasya kathaṁ śreyo'vāptiḥ ? tad uktaṁ---yad vṛttam
anutiṣṭhan vai loka-kṣemāya kalpate iti cet, tatrāha---naitad iti \|
etad dharmam atikrama-rūpa-sāhasaṁ na samyag ācaret, samyag atīva
niṣedhānādareṇeti \| tatra manasāpi na, kim uta vācā karmaṇā apīti
niścayena \| svayam anīśvaro dehādi-paratantraḥ mauḍhyāt
īśvara-sādṛśya-bhrāntyā īśvaravat sāmarthyābhāvāt īśvare
sāmarthya-jñānāt ācaran viśeṣeṇa mūlato naśyati \| yathā
rudra-vyatirikto'bdhijaṁ viṣaṁ kālakūṭākhyam adan sadya eva mrīyet \|
rudras tu adann api na naśyati, pratyuta lokopakārakatayā śobhata eva \|
evaṁ tādṛśa-sāmarthyābhāve ācaranto mūḍhā jñeyā iti \| ata eva jātu
kadācit kautukenāpi īśvara-kṛtaṁ nācaret \|

nanv ekam eva karma katham aśubha-janakaṁ, kathaṁ vā śubha-janakam ?
tatrāha---adhikāri-bhedeṣu bhedād eva sarvaṁ ghaṭata iti \|
rudro\'bdhija-viṣam iti \| yathā kāla-kūṭa-bhakṣaṇena lokopakāro\'pi
jāta ity āha \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi yad yad ācarati
śreṣṭhaḥ \[gītā 3.21\] iti nyāyenānyo'pi kuryād ity āśaṅkyāha---naitad
iti \| anīśvaro nikṛṣṭo jīvo yathā rudra-vyatirikto viṣam ācaran
bhuñjānaḥ sadyo vinaśyati, rudras tu bhuktvā pratyuta nīla-kaṇṭhatvena
śobhate smeti bhāvaḥ \|\|31\|\|

**\...**

\|\| 10.33.32 \|\|

īśvarāṇāṁ vacaḥ satyaṁ tathaivācaritaṁ kvacit \|

teṣāṁ yat sva-vaco-yuktaṁ buddhimāṁs tat samācaret \|\|

**śrīdhara-svāmī (bhāvārtha-dīpikā) :** kathaṁ tarhi sad-ācārasya
prāmāṇyam ata āha---īśvarāṇām iti \| teṣāṁ vacaḥ satyam, atas tad uktam
ācared eva \| ācaritaṁ tu kvacit satyam \| ataḥ sva-vaco-yuktaṁ teṣāṁ
vacasā yad yad yuktam aviruddhaṁ tat tad evācaret \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati---katham
iti \| sadācārasya sadbhir ācaritasya \| ato\'trākṣepe \| samādhānam
āha---īśvarāṇām iti \| satyaṁ paramārthatvenābhīṣṭadam \| ataḥ satyatvāt
\| tad uktam īśvaroktam \| vacasa eva satyatve---kuryād vidvāṁs
tathāsaktaś cikīrṣur loka-saṅgraham iti vidhānasya kā gatis
tatrāha---ācaritaṁ tu kvacid iti \| hāsyādi-nivṛtty-arthaṁ kvacid iti \|
vaidika-mārga-pradarśanārthaṁ yad ācaraṇaṁ tat satyam eva \| ataḥ kvacit
sattvād eva sva-vaco-yuktaṁ sva-śabdeneśvara-grahas tathaiva vigṛhṇāti
teṣām īśvarāṇāṁ vacasā vacanena veda-rūpeṇa yad yad ācaraṇaṁ yuktam
aviruddhaṁ tat tad ācaraṇam īśvarāṇām api kuryād ity arthaḥ \|

yad vā, yeṣām īśvarāṇāṁ yat sva-vacaḥ sva-vacanaṁ yuktaṁ vedāviruddham,
vidvāṁsas tad ācaret svīkuryād veda-viruddhaṁ tu
bhakta-paratantratayeśvarasyānyathācaraṇam api kadācid bhavāt tan na
grāhyam iti bhāvaḥ \| ata evoktaṁ devala-bodhāyana-kauśikaiḥ---

> kṛtāni yāni karmāṇi daivatair munibhis tathā \|
>
> nācaret tāni karmāṇi śrutvā vāpi na kutsayet \|\|
>
> tad uktaṁ tu sadā kāryam āmnāyānugataṁ yadi \|
>
> smṛter veda-virodhitve parityāgo yathā bhavet \|\|
>
> tathaiva laukikaṁ vākyaṁ smṛter bādhāt parityajet \|
>
> vandikasya parityāgāt prāyaścittī bhaven naraḥ \|
>
> laukikaṁ tu parityājyam īśvaroktaṁ bhaved yadi \|\
> yad vedena viruddhaṁ syān na tataḥ kilbiṣī pumān \|\|

iti nirṇaya-sudhākarādau bahudhā varṇitam ity uparamyate \| kiṁ
ca---atarkyāḥ khalu ye bhāvā na tāṁs tarkeṇa yojayet iti śruter
apīśvarāṇām acintya-bhāvatvāt tatra tarko\'kiñcitkara evāta īśvare
śrutyā tarko niṣiddha iti \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.\|*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svakīyena vacasā yuktam
iti sva-śabdena kadācit prema-paravaśatayonmattavad ucyamānam
ācāra-visaṁvādi-vaco vyāvartitam \| buddhimān iti tat tad vicāryety
arthaḥ \| anyathā nirbuddhir eveti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaca ājñā satyaṁ prāmāṇyena
grāhyaṁ sva-vacanenāviruddham iti sva-śabdena teṣām eva tathā vicārād
ājñāyā balavattaratvaṁ vyañjitaṁ buddhimān iti tat tad vicāryety arthaḥ
\| anyathā nirbuddhir eveti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaca ājñā satyaṁ pramāṇam
\|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** api ca īśvarāṇāṁ
vāg-ācaritādīnāṁ satyatvam eveti tac caritam apy anīśvaraḥ kuryāt ? nty
āha---īśvarāṇām ity-ādi īśvarāṇāṁ svatantrāṇāṁ brahmādīnāṁ vaca eva
satyaṁ na cācaritam \| kvacit kutrāpi īśvareśvare śrī-kṛṣṇe ācaritaṁ ca
satyam, satya-līlatvāt \| teṣām īśvarāṇām īśvareśvarasya ca yad īhitaṁ
sva-vaco-yuktaṁ śruti-siddham, tad eva buddhimān ācaret, na tu
satyatvena sarvam eva tad-īhitatvam ācaret \| vacas tu sarvam evācaret,
īśvara-vacastvāt \|\|32\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu kathaṁ sadācārasya
prāmāṇyam iti cet tatrāha---īśvarāṇām iti \| īśvarāṇāṁ
bhakti-jñāna-labdha-sāmarthyānāṁ tad uktaṁ gītāyāṁ---

> idaṁ jñānam upāśritya mama sādharmyam āgatāḥ \|
>
> sarge\'pi nopajāyante pralaye na vyathanti ca \|\| \[gītā 14.2\]

tādṛśānāṁ labdha-bhagavat-prasādānāṁ teṣām ājñā-rūpaṁ ca eva satya
ācaranti tu kvacid eva vacanāṁśādi ced bhavati tadā satyam eva
tatheśvare dharmādharma-jñānājñānaiśvaryānaiśvarya-vairāgyāvairāgyādayo
dharmā dṛśyante \| tatheśvara-dharma-viśiṣṭānām anyonyam
apīṣṭāniṣṭa-hetavo na bhavantyāśayenoktam \| ācaritaṁ kiñcid eva satyam
iti tair uktam ācaret \| teṣāṁ svacchandācaritaṁ nācaret \| te hy
anyathā vadanti \| nayārtha-vacanam ābhyādhikāriṣu na satyam iti vicārya
buddhimān tat svādhikārārhaṁ samācaret anyathāniṣṭha-hetur eva bhaved
ity arthaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kathaṁ tarhi sadācārasya
prāmāṇyam ata āha---īśvarāṇām iti \| satyaṁ sadbhyo hitaṁ kvacit
daśaratha-putratve satīty arthaḥ \| tasmād iyaṁ vyavasthety
āha---sva-vaco-yuktam aviruddhaṁ tad evācaret \| buddhimān iti tatrāpi
vicāryaiva \| tad asau badhyatāṁ pāpa ātatāyyātma-bandhuheti bhagavato
vaco\'py arjunenāśvatthāma-vadha-vidhāyakaṁ na pālitam iti \|\|32\|\|

**\...**

\|\| 10.33.33 \|\|

kuśalācaritenaiṣām iha svārtho na vidyate \|

viparyayeṇa vānartho nirahaṅkāriṇāṁ prabho \|\|

**śrīdhara-svāmī (bhāvārtha-dīpikā) :** nanu tarhi te'pi kim evaṁ
sāhasam ācaranti tatrāha---kuśaleti \| prārabdha-karma-kṣapaṇa-mātram
eva teṣāṁ kṛtyaṁ nānyad ity arthaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar īśvareṣv
ākṣipati---nanv iti \| te\'pi īśvarā api \| tatra īśvara-sāhase teṣām
īśvarāṇām \| īśvara-śabdārthas tūkta eva \| ity arthaḥ iti
prārabdha-pratīkṣakā eva vidvāṁso na tu karmāsaktāḥ kiñcit kurvatīty
āśayaḥ \| ślokārthas tu---kuśalānāṁ tapo-dāna-yajñādīnām ācaritena
karaṇenārthaḥ prayojanaṁ svargādi-sukhaṁ nāsti \| viparyayeṇa
para-strī-saṅga-surā-pānādinānartho narakādi-lakṣaṇo na \|
nirahaṅkāriṇām iti hetu-garbhaṁ viśeṣaṇam \| nirahaṅkāritvād ity arthaḥ
\| ahaṅkāraḥ karmasv āsaktiḥ sa eva bandha-kāraṇam \| teṣām anāsaktatvād
bandho nāstīty āśayaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** katham īśvaraḥ
svātantryaṁ karoti ? satyaṁ svatantrasya niyantum aśkayatvāt līlaiveyam
iti darśayati---kuśalācaritenaiṣām ity-ādi \| eṣām īśvarāṇāṁ rudrādīnāṁ
kuśalācaritair ity arthaḥ \| viparyayeṇa viruddhācaraṇenānarthaḥ ubhayam
eva na vidyate, yato nirahaṅkāriṇām ahaṁ karomīty aham-bhāva-rahitānām,
ahaṁbhāva eva liptatāyāṁ hetuḥ \| prabho iti sākrośa-sambodhanam \|
etāvadbhir mahimabhiḥ śrutair api tatra pūrva-pakṣaḥ kriyate aho\'ti
prabhutvam iti \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kuśalaṁ puṇyaṁ
tasyācaritenānuṣṭhānena eṣām īśvarāṇām \| ca-kārād amutrāpi \| arthaḥ
phalam \| viparyayeṇa pāpenety arthaḥ \| vā-śabdaḥ samuccaye \|
anartho\'pi nāsti \| kutaḥ ? nirahaṅkāriṇām ahaṅkāribhyo vyatiriktānām
ahaṅkārābhāvena karma-nirālepād ity arthaḥ \| prabho he boddhuṁ samartha
! etat tvayā samyag budhyata evety arthaḥ \| yad vā,
tasyāpīśvaratvābhiprāyeṇa sambodhayati---he īśvareti \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ca-kārād amutrāpi, vā-śabdaḥ
samuccaye \| anartho\'pi nāsti \| kutaḥ ? nirahaṅkāriṇām ahaṅkāribhyo
vyatiriktānām ahaṅkārābhāvena karmabhir alepād ity arthaḥ \| prabho he
boddhuṁ samartha ! etat tvayā samyag budhyata evety arthaḥ \| yad vā,
tasyāpīśvaratvābhiprāyeṇa sambodhayati---he īśvareti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirahaṅkāriṇām anāveśinām \|
tathāpi tat-tat-karaṇaṁ prārabdha-vaśād eveti bhāvaḥ \|\|33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyac ca īśvara-mātrasyaiva
rudrādeḥ svātantryād bhadrābhadra-karaṇe\'rthānarthau na staḥ,
nirahaṅkāratvāt \| īśvareśvarasyāsya tu kim ity āha---kuśalācaritair
ity-ādi dvābhyām \| eṣām īśvarāṇāṁ rudrādīnāṁ kuśalācaritaiḥ
puṇya-karmabhir iha loke artha iṣṭa-siddhir na vidyate,
viparyayeṇākuśalācaritair anartho\'niṣṭotpattiś ca na vidyate \| tatra
hetuḥ---nirahaṅkāriṇām \|\|33\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu yathānyasmai te
kathayanti tathā svayam api kim iti nācarantīti cet tatrāha---kuśaleti
\| eṣām īśvarāṇāṁ kuśalācarite iha loke kañcana svārtho na vidyate svata
evānanda-pūrṇatvāt viparyeṇākuśalācaritenānartho\'pi na vidyate, yato
nirahaṅkāriṇāṁ sāhaṅkārasyedaṁ vidhi-niṣedhi-bodhaka-veda-niyamyatvaṁ
nānyasyeti bhāvaḥ \| yathā vihita-karmaṇa iṣṭa-bhāvas tathā
niṣiddha-karmaṇāniṣṭābhāva iti \| kuśalākuśalayoḥ
kartṛtvābhimāna-śūnyānāṁ karmabhir lepo na śaṅkanīya iti bhāvaḥ \| he
prabho sva-manasi boddhuṁ samartheti \| yad vā śrī-kṛṣṇasya
sarva-yoga-vilakṣaṇa-jñāpanārthaṁ sambodhanaṁ he prabho iti \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*\|

**\...**

\|\| 10.33.34 \|\|

kim utākhila-sattvānāṁ tiryaṅ-martya-divaukasām \|

īśituś ceśitavyānāṁ kuśalākuśalānvayaḥ \|\|

**śrīdhara-svāmī (bhāvārtha-dīpikā) :** prastutam āha---kim uteti \|
kuśalākuśalānvayo na vidyata iti kiṁ punar vaktavyam ity arthaḥ
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prastutaṁ prakṛtam \|
tiryaṅ-martya-divaukasāṁ paśu-pakṣyādi-nara-devānāṁ sarveṣām īśitavyānāṁ
niyamyānām īśituḥ niyāmakasya kuśalākuśalānvayaḥ puṇya-pāpa-phala-lepaḥ
ity artha iti---yadi tat-kṛpā-kaṭākṣāvāpta-jñāna-nirgatāhaṅkārāṇāṁ
kuśalākuśala-phala-sambandho na tarhi sarva-niyantur bhagavataḥ kathaṁ
sa bhaved ity arthaḥ \| prastutam āha---kim uteti \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yad uktam idaṁ tat
sarvam īśvaratva-sāmānyavatām eva kim uta īśvareśvarasya śrī-kṛṣṇasyety
āha---kim utety ādi \| akhila-sattvānāṁ brahmādīnāṁ svanvāntānām
īśitavyānāṁ vyāpyānām īśītur vyāpakasya sarveśvareśvarasya
sarva-kāraṇa-kāraṇasya śrī-kṛṣṇasya kuśalākuśalācaraṇenārthānarthau ayaṁ
tu siddhāntaḥ \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho yady evaṁ teṣām api
nirahaṅkāritā-mātreṇaivānarthābhāvas tarhi sarva-jīva-hitārtham
avatīrṇasya parameśvarasya kuto\'nartha-śaṅkāpīti kaimutika-nyāyena
draḍhayann āha---kim uteti \| akhila-sattvānāṁ sarva-jīvānām,
tiryag-ādayaḥ krameṇa tāmasa-rājasa-sāttvikāḥ īśitavyānām iti svabhāvata
eva niyamyānām ity arthaḥ \| iti muktānām api tad-adhīnatā dhvanitā \|
kuśalākuśale puṇya-pāpe tābhyām anvayaḥ samparkaḥ \| sarva-niyantṛtvena
tasya niyāmakābhāvāt parama-svatantratvāc ca \| etad eva hi
parameśvaratvaṁ nāmeti bhāvaḥ \| anyat tair vyākhyātam \| yad vā,
īśitavyānāṁ tad-bhaktānāṁ ca kim uteti \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho yady evaṁ teṣām api
nirahaṅkāritā-mātreṇaivānarthābhāvas tarhi teṣām api hitārtham
avatīrṇasya parameśvarasya kuto\'nartha-śaṅkāpīti kaimutika-nyāyena
draḍhayann āha---kim uteti \| akhila-sattvānāṁ tiryag-ādayaḥ krameṇa
tāmasa-rājasa-sāttvikāḥ\| īśitavyānāṁ svabhāvata eva niyamyānām iti
muktānām api tad-adhīnatā ca sūcitā \| tv-arthe ca-kāraḥ \| īśitavyānāṁ
kuśalākuśalābhyāṁ puṇya-pāpābhyāṁ yo\'nvayaḥ samparkaḥ sa kim uta
sutarām eva ca vidyate iti pūrveṇānvayaḥ \| sarva-niyantṛtvena
niyāmakābhāvāt \| etad eva hi parameśvaratvaṁ nāmeti bhāvaḥ \| balavat
suṣṭhu kim uta svatyatīva ca nirbhara ity amaraḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** īśitavyānāṁ kuśalākuśalābhyāṁ
puṇya-pāpābhyāṁ yo'nvayaḥ samparkaḥ \| sa punar īśitur na vidyata iti
kim uta sutarām eva neti pūrveṇānvayaḥ \| balavat suṣṭhu kim uta svaty
atīva ca nirbhara ity amaraḥ \|\|34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** asya tu sarveśvareśvarasya
punaḥ kim utety āha---kim uta kiṁ punar asya īśituḥ sarveśvareśvarasya
īśitavyānāṁ līlānāṁ kuślākuśalānvayo bhadrābhadra-vyavasthā sarvaiva
līlā kuśala-rūpā ity arthaḥ \| sarva-maṅgala-maṅgala-caritatvād iti tu
siddhāntaḥ \| na tu gopāṅganā-parasya dharma-vyatikramasya
doṣoddhāra-panthāḥ, ayaṁ tu dharma-vyatikrama eva na gopīnāṁ
svānanda-śaktitvāt tad-aṅga-saṅgas tasya svārasika eva\|\|34\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu yadi
jñāna-sahakṛtenāhaṅkārābhāva-mātreṇa niṣṭhābhāvas tadā
aiśvarya-sahakṛtenāhaṅkārābhāvena līlā-svabhāvasya
kalita-loka-hitārthāyāvatīrṇasya keyam anartha-śaṅkāpīti
kaimutya-nyāyenāha---kim uteti \| akhila-sattvānāṁ kīṭānāṁ
tiryaṅ-martya-divaukasāṁ tāmasa-rājasa-sāttvikānām īśitavyānāṁ
niyamyānāṁ tat-tad-adhikārādhikṛtānām īśvarājñayānya-niyāmakatvam uktaṁ
pārṣadānāṁ kuśalākuśalānvayo neti \| tathā coktam akuśalānvayo\'pi
ajāmila-prasaṅge pārṣadair eva nirṇaya-kṛtaḥ \|
parameśvarasyānya-niyamyatvābhāvāt \| kuśalākuśalānvayaḥ
puṇya-pāpa-sambandhaḥ kim uteti na śaṅkanīya ity arthaḥ \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prastutam āha---kim uteti
\|\|34\|\|

**\...**

\|\| 10.33.35 \|\|

yat-pāda-paṅkaja-parāga-niṣeva-tṛptā[^347]

yoga-prabhāva-vidhutākhila-karma-bandhāḥ \|

svairaṁ caranti munayo'pi na nahyamānās

tasyecchayātta-vapuṣaḥ kuta eva bandhaḥ \|\|

**śrīdhara-svāmī (bhāvārtha-dīpikā) :** etad eva sphuṭīkaroti---**yasya
pāda-paṅkaja-parāgasya niṣevaṇena tṛptāḥ** \| yad vā, yasya
pāda-paṅkaja-parāge niṣevā yeṣāṁ, te ca te tṛptāś ceti bhaktā ity arthaḥ
\| tathā jñāninaś ca **na nahyamānā** bandhanam aprāptavantaḥ \|\| 35
\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etad eva* kaimutyam eva
\| *sphuṭīkaroti* prakaṭayati \| tasya te pāda-saṁsparśo mama bhūyād
ahar-niśam ity-ādy-ukter bhagavat-sevāyāṁ paśum ṛte tṛpter aśravaṇād
asvārasyād arthāntaram āha---yad veti \| te ca tṛptā
hari-sevāmṛte\'nya-viṣayeṣu prāptālaṁ-buddhayaḥ \| ity artha
iti---atṛpnumaḥ kṣulla-sukhāvahānām ṛte vayaṁ kṛṣṇa-kathāmṛtaughāt
ity-ādy-ukter ity arthaḥ \| **munayo** manana-śīlā jñāninaś ca \| tathā
bhaktavat \| **bandhanaṁ** putrādiṣu snehādi-rūpaṁ karma-janyaṁ vā \|
**svairaṁ** nirbandhāḥ \| **icchayā** nijayā bhaktānāṁ vā \|
\[**ātta-vapuṣaḥ**\] svīkṛta-mūrtes tasya śrī-kṛṣṇasya
bandha-hetv-āsaktyāder abhāvād **bandha**-śaṅkaiva nodetīty arthaḥ
\|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kintu naitat
pāradāryaṁ tasyety āha---yad iti \| **yad** yasmāt **yā** gopya ity
adhyāhāryaṁ \| **tasya** śrī-kṛṣṇasya **icchayā ātta-vapuṣo**
gṛhīta-dehāḥ, vastutas tu tāḥ śrī-kṛṣṇasya svānanda-śaktayaḥ, āsāṁ
gopa-vadhūtvaṁ tan-nāṭyam \| ataḥ **kuta eva bandhaḥ** ? bandha-hetavas
tā na bhavantīty arthaḥ \| ātta-vapuṣaḥ satyaḥ kiṁ kurvanti ?
tatrāha---**yat-pāda-paṅkaja-parāgasya** pāda-paṅkaja-lagnasya
sva-kuca-kuṅkuma-rajaso **niṣeva-tṛptāḥ**, niṣevaṇaṁ niṣevo nisyūta
bhāvaḥ \| **yogaḥ** śrī-kṛṣṇāṅga-saṁyogaḥ, tat-prabhāvena **vidhūtā
akhila-karma-bandhā** yāsām, atas tathābhūtāḥ \|

yad vā, yoga-prabhāva-vidhūtākhila-karma-bandhā iti muni-viśeṣaṇam,
**svairam** akuto-bhayatvena sva-prakāśatayā svācchandyena vā
**caranti**, na khalu gopa-dāratvena \| yathā **munayo yoginaḥ** \|
yatas te\'pi **nahyamānā** badhyamānā arthāt prārabdha-karmaṇā, etās tu
na tathā ato\'bhūḥ para-dārā eva na bhavanti \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** parāgeti \| atinamratvena
sevayā bhakti-viśeṣo darśitaḥ \| **nitarāṁ seveti** ni-śabdaḥ svabhāvata
eva teṣāṁ sevāsakty-abhiprāyeṇa \| yad vā, parāgeti dūra-sevābhipretā \|
ni-śabena ca svalpa-mātra-sevoktā, tathāpi tan-māhātmyena **dṛptā**
nirbhayatvādi-darpa-yuktāḥ \| ata eva svairaṁ caranti
vidhi-niṣedhānādareṇa svacchayaiva karmāṇi kurvate, yato na nahyamānās
tair avadhyamānās tatrānāsakteḥ \| "tṛptāḥ" iti pāṭhe tato'nyatra
santuṣṭā ananyāpekṣyā ity arthaḥ \|

kiṁ ca, **yogo**\'ṣṭāṅgaḥ samādhir jñānaṁ vā, tasya prabhāveṇa śaktyā
**viśeṣato dhūtaś** chinnaḥ \| **karmabhir** ananta-koṭi-janmārjitair
**bandho** bandhanaṁ tad-rūpo vā bandho yaiḥ, te **munayo\'pi** \|
api-śabdena bhaktebhyo munīnāṁ nyūnatoktā \| anenaiva
śraiṣṭhyābhiprāyeṇa dṛptā ity uiktam \| **icchayā** svacchandenaivāttaṁ
prakaṭitaṁ vapur yena tasyeti paramam **icchayā āttāni vapūṁṣi**
matsya-kūrmādi-mūrtayo yenety avatāritvena paramaiśvaryam uktam \| ataḥ
**kuta eva bandhaḥ** ? api tu na katham api syād ity arthaḥ \| anyat
tair vyākhyātam \|

yad vā, **yogo** bhakti-yogaḥ, **munayo\'pi** kim uta prathamata eva
bhaktimanta ity arthaḥ \| athavā kiṁ vaktavyam ? bhaktā iti yogino\'pi
\| kiṁ vaktavyam ? yogina iti karma-parā apīty evaṁ trividhā api jñeyāḥ
\| atra munīnāṁ prāyo gārhasthyena karma-paratvam, tathāpi svairācaraṇaṁ
jñānitvād eva \| tataś ca jñānina eva dvividhāḥ---kecid yoga-parāḥ,
kecit karma-parāḥ iti \| evaṁ yathottaram eṣāṁ nyūnatvam \| anyat
samānam \| apy-arthe **ca**-kāraḥ \| kiṁ vaktavyaṁ ? priyatvena teṣāṁ
tāsāṁ ceti sarveṣām api tatra saṁśaya-nirāsārtham **eva**-śabdaḥ
\|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva kaimutyāntareṇa
sphuṭaṁ darśayati---yad iti \| yat-tador anvayād yoga-prabhāvety-āder
api tad-antaḥ praveśāt, **yad** iti yasyety arthaḥ \| sul-luk chāndasaḥ
\| yad **yasya pāda-paṅkajayoḥ parāgāṇāṁ** kānti-paramāṇūnāṁ **nitarāṁ
sevanena** dhyāna-rūpeṇānuśīlanena **tṛptāḥ** anyatrālaṁ-buddhayaḥ,
tat-prema-pūrṇā ity arthaḥ \| yasyaiva **yoga-prabhāveṇa**
bhakti-yogākhya-sādhana-tejasā **vidhūtākhila-karma-bandhā** ye te cāpi
**munayaḥ** **svairaṁ** svacchandaṁ yathā syāt tathā **caranti,**
vihitam avihitam api kurvanti, tatra **nahyamānāś** ca **na** bhavanti,
tasmāt tasya **kuta eva bandhaḥ** ? api tu nāsty eva bandha ity arthaḥ
\|

tad eva kaimutyena darśayitvā viśeṣaṇa-viśeṣād api tasya bandhābhāvaṁ
darśayati---icchayeti \| **icchayā** icchā-mātreṇa, na tu jīvavat
karma-pāravaśyen **āttaṁ** tad-bhakti-sambandhāt prapañce\'py ānītaṁ
**vapur** yena tasyeti \| ato bhakta-viśeṣānugrahasya durvāsasaḥ
parābhāvanāt kvacin maryādām apy asau laṅghayatīti bhāvāh \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **yoga-prabhāva-** iti jñānino\'py
uktāḥ \|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yadi vāsau kartum akartum
anyathā kartuṁ samarthatayā loka-vedātīta-ceṣṭa eva bhavati, tad api kiṁ
tenāsyeti bhagavan-mahimānam āviṣṭaṁ san
kathayati---yat-pāda-paṅkajety-ādi \|
**yoga-prabhāva-vidhūtākhila-bandhā** api
**yat-pāda-paṅkaja-parāga-niṣevaṇa-tṛptāḥ** santaḥ **svairaṁ caranti**
loka-vedātītāḥ santo vicaranti śubhāśubha-karmabhyāṁ **na nahyamānā** na
badhyamānāḥ \| **munayaḥ** kīdṛśāḥ ? **ātta-vapuṣo** mokṣa-nairapekṣyeṇa
bhajanānandād gṛhīta-dehāḥ, muktā api līlayā vigrahaṁ kṛtvā bhagavantaṁ
bhajante ity-ukteḥ \| tasya śrī-kṛṣṇasya kṛta eva bandhaḥ ?
yac-caraṇa-sevā bandha-cchedikā, tasya svacchandācaraṇena **kuto bandhaḥ
?** iti \|\|35\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** idam evārthaḥ
kaimutya-vivaraṇena sphuṭayati---**yasya pāda-paṅkajayoḥ parāgas** tasya
**niṣevaḥ,** ni-śabdena vyavadhānenopāsanam uktaṁ, tena **tṛptās**
[tadir]{.mark} atra heya-buddhayaḥ sevā bhajanaṁ bhaktir iti paryāyaḥ \|
śravaṇa-kīrtanāny uttama-niṣṭhā bhaktā iti yāvat
bhakti-sukha-nirbharatayā tad-viśvāsena ca **svairaṁ caranti**
vidhi-niṣedhānādareṇa svecchayaiva karmāṇi kurvanti, na tu
bhakti-viruddhāni yathā nāradādaya iti \| tad uktaṁ pādme---na karma
bandhanaṁ janma vaiṣṇavānāṁ ca vidyate iti \| ekaḍaśe\'pi tad uktam---

> devarṣi-bhūtāpta-nṛṇāṁ pitṝṇāṁ
>
> na kiṅkaro nāyam ṛṇī ca rājan \|
>
> sarvātmanā yaḥ śaraṇaṁ śaraṇyaṁ
>
> gato mukundaṁ parihṛtya kartam \|\| \[bhā.pu. 11.5.41\]

ata eva **na nahyamānāḥ** svecchā-kṛtaiḥ karma-bhara-badhyamānāḥ kasyāpy
aniyamyāḥ santaś caranti \| kīdṛśāḥ ? **yogo** bhakti-yogaḥ,
tat-**prabhāvena** asādhāraṇa-śakti-vaibhavena **vidhutaḥ** viśeṣeṇa
savasanī dhutaḥ cchinnaḥ **akhilānāṁ** kūṭa-bīja-prārabdhānāṁ koṭim
atraiva \|

> sva-pāda-mūlaṁ bhajataḥ priyasya
>
> tyaktānya-bhāvasya hariḥ pareśaḥ \|
>
> vikarma yac cotpatitaṁ kathañcid
>
> dhunoti sarvaṁ hṛdi sanniviṣṭaḥ \|\| \[bhā.pu. 11.5.42\] iti \|

athavā munayo\'pi sanakādayaḥ svecchayā caranti api nārthas tu gauṇī
kriyate \| kīdṛśāḥ ? yogo\'ṣṭāṅgaḥ jñāna-yogo vā, tasya **prabhāvena
vidhuto** vinaṣṭaḥ **akhila-karma-bandho** yeṣāṁ te \| tad
uktaṁ---jñānāgniḥ sarva-karmāṇi bhasmasāt kurute\'rjuna \[gītā 4.37\]
iti \| **tasyeti** anyatrātīva-svātantryeṇa vartamānasya **icchayā**
anyā niyamyatvena \| yad vā, bhaktānām icchayā **āttāni vapūṁṣi**
matsyādi-rūpāṇi yena \| tad uktaṁ---yad-yad-dhiyā ta urugāya
vibhāvayanti tat-tad-vapuḥ praṇayase sad-anugrahāya \[bhā.pu. 3.8.9\]
iti \| matsyādīnām avatārāṇāṁ tādṛśenaiśvarya-puraskṛtaṁ cet
svātantryaṁ, tarhi niraṅkuśa-mahimnaḥ paramāvadhi-bhūtasyāvatāriṇaḥ
śrī-kṛṣṇasyoccāvacaiḥ **karmabhiḥ kuto bandhaḥ** ? parama-kaimutyoktiḥ
pāmarāṇāṁ saṁśaya-dūrīkaraṇārtham eva śabdaḥ \| **yat-pāda-paṅkajeti**
samānyato bhaktānāṁ karma-bandhābhāvaś cet, tarhi
śrī-kṛṣṇa-jīvātu-bhūtānāṁ tat-priyāṇāṁ kathaṁ śaṅketi bhāvāḥ \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad-bhaktā api
dharmādharmābhyāṁ na badhyanta ity āha---yad iti *\|* **niṣevo** nitarāṁ
sevanam \| **yogo** bhakti-yogaḥ, tat-**prabhāveṇa vidhuto\'khilānāṁ**
sva-draṣṭṝṇām api **karma-bandhaḥ**, kim uta svasya \| yais te
**munayo** manana-śīlā bhaktā api **na nahyamānāḥ** bandham
aprāpnuvantaḥ \| **tasya** tu niraṅkuśayā **svecchayaiva āttāni**
svīkṛtāni **vapūṁṣi** para-strī-śarīrāṇi yena, tasya \|\|35\|\|

**\...**

\|\| 10.33.36 \|\|

gopīnāṁ tat-patīnāṁ ca sarveṣām eva[^348] dehinām \|

yo'ntaś carati so'dhyakṣaḥ eṣa krīḍana-deha-bhāk[^349] \|\|

**śrīdhara-svāmī (bhāvārtha-dīpikā) :** para-dāratvaṁ gopīnām aṅgīkṛtya
parihṛtam \| idānīṁ bhagavataḥ sarvāntaryāmiṇaḥ para-dāra-sevā nāma na
kācid ity āha---gopīnām iti \| **yo'ntaś caraty adhyakṣo**
buddhy-ādi-sākṣī, sa eva **krīḍanena deha-bhāk**, na tv asmad-ādi-tulyo
yena doṣaḥ syād iti \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vastuto **gopīnāṁ**
*para-dāratvaṁ* nāsti, gāndharva-vidhānatvena pariṇītatvāt \| tathāpi
nirbandhena gṛhyamāṇaṁ prati \"tuṣyatu durjanaḥ\" iti nyāyena tad
*aṅgīkṛtya* svīkṛtya *parihṛtam*---yat-pāda-paṅkaja \[bhā.pu. 10.33.34\]
ity-ādinottaritam \| paramārtha-vicāre bhagavataḥ pāradāryaṁ nāyātīty
āha---*idānīm* iti \| *na kācid* na kiñcid api \| **yo**'ntaryāmī, sa
kṛṣṇa eva \| **krīḍanena** līlayā hetunā \| **iha** jagati \|
**deha-bhāg** āviṣkṛta-dehaḥ \|\| \[itaḥ paraṁ viśvanāthasya
vyākhyānurūpam iti\|\] \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etad eva
bahir-mukhānāṁ nigrahāya spaṣṭayati---**gopīnām** iti dvābhyām \| **eṣa
krīḍana-deha-bhāk** krīḍana-dehān gopī-dehān bhajatīti \| tathā
**adhyakṣaḥ** pratyakṣa evāntaryāmī \| ataḥ paratvaṁ kila tasyety arthaḥ
\|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa** ity anenāsyānvayaḥ \|
**sa** eva **eṣa** sākṣād-bhūtaḥ\| **adhyakṣa** iti tad-aṁśatvena
tat-preryatvena vā, tattva-vicāras tasminn eva bhoktṛtva-paryavasānāt \|
kiṁ vā, antaryāmitve'pi māyāvādinām advaita-vyākhyānusāreṇa
para-dāratvābhāvāt para-dāra-sevā nāstīti parihṛtam \| ata eva
paramātmatva-siddhaye **sarveṣām** ity uktam \| **eṣa** śrī-gopī-ramaṇaḥ
**krīḍanena** iti līlayety arthaḥ \| kiṁ vā, **krīḍanena** hetunā
krīḍārtham ity arthaḥ \| **deha-bhāk** nija-śrī-mūrti-prakaṭakaḥ \|
anyat tair vyākhyātam \|

yad vā, **adhyakṣaḥ** sarva-cittādhiṣṭhātā sarvendriya-pravartakaś cety
arthaḥ \| ata eva **antaś carati**, evam antaryāmitayā sarva-karmasu
sarva-pravartanenāpi yathā tasya tad-guṇa-doṣair lepo na syāt \| kiṁ vā,
sarva-karmasv antaryāmi-dṛṣṭyā pravṛtter anyeṣām api tair lepo yathā na
syāt, tathātrāpīti bhāvaḥ \| tatra **gopy**-ādiṣv antaryāmiṇaḥ
prakāśa-tāratamyena teṣāṁ yathottaraṁ nyūnatohyā iti paramaiśvaryeṇa
pūrvokta-bandhābhāve hetur abhivyañjitaḥ \| viśeṣataś ca rāsa-krīḍārtham
eva **deha-bhāk** prakaṭita-tad-yogya-śrī-gopa-kiśora-mūrtir ity arthaḥ
\| prema-rasa-vistāraṇārtham avatīrṇasya tad-anurūpa eva vyavahāro yukto
nāmeti siddhānta-tattvam \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ **gopīnāṁ**
para-dāratvam aṅgīkṛtyāpi doṣaḥ parihṛtaḥ \| tatra ca sati kulaṭātvaṁ
jāratvaṁ nāpayāti, tan-nāma na khalu dhik-kārāya paraṁ paryavasyatīti
tad-asahamānas tāsāṁ tat-para-dāratvam eva khaṇḍayati \| **gopīnām** iti
tair vyākhyātam \| tatra buddhy-ādi-sākṣī paramātmā ity arthaḥ \| ato na
tasya paro nāma kaścid iti ke vā para-dārāḥ ? iti bhāvaḥ \|

nanu sa tu nirākāra iti śrūyate \| tasmād ākāravattvād asmad-ādi-tulya
evāsau? na, tatrāha---**sa eva** iti \| **eva**-śabdo'yaṁ caivety asmād
ākṛṣṭaḥ \| atra ca-śabdaḥ kvacin nāsti \| **krīḍanena** svairaṁ
tad-icchayaiva, na tu karma-para-vaśatvena hetu-**bhāk**, tad-ucite deśe
tad-ucite nija-**dehe** pravartaka ity arthaḥ \| antaryāmitāyām
ākārāpekṣāyā abhāvād eva tatra nirākāratvam ucyate, na tu vastutaḥ \|

> kecit sva-dehāntar-hṛdayāvakāśe
>
> prādeśa-mātraṁ puruṣaṁ vasantaṁ \[bhā.pu. 2.2.8\] iti dvitīyokter iti
> bhāvaḥ \|

na tv iti na tv asmad-ādi-jīvavat parasparam
anātma-karma-paravaśa[c]{.mark} cety arthaḥ \| **eṣa krīḍana-deha-bhāg**
iti \"krīḍaneneha deha-bhāk\" iti ca pāṭhaḥ \|

athavā, **yo** **gopy-ādīnāṁ sarveṣāṁ** tat-tad-yogyatā-pradena
paramātma-rūpeṇa **antaś carati,** sa eva **adhyakṣas**
tat-tad-adhiṣṭhātā gopyaḥ kim ācarat \[bhā.pu. 10.21.9\] ity-ādinā,
kātyāyani mahāmāye \[bhā.pu. 10.22.4\] ity-ādinā, api bata madhu-puryāṁ
\[bhā.pu. 10.47.21\] ity-ādinā ca
vyañjita-tāḍrśa-mamatā-maya-bhāva-viśeṣāṇāṁ tāsāṁ tu pati-rūpa eva
**adhyakṣa** ity arthaḥ \|

nanu, kathaṁ paramātma-rūpeṇa krīḍāti ? kahaṁ cānena rūpeṇa krīḍati ?
tatrāha---**eṣa** bahiḥ-prakaṭa-rūpa eva, **sa** śrī-kṛṣṇas
tādṛśa-**krīḍā**-sādhanaṁ **dehaṁ bhajate**, nityam evāśrayati, na tv
antaḥ-sthaḥ paramātma-rūpa iti \| pāṭhāntare'pi iha
bahiḥ-prakaṭa-rūpatva eva ity-ādi yojyam \| evam uttaratrāpi \| tad evam
antaryāmitva-pakṣe sva-dāratvasyātivyāpti-parihārāya kiñcid anyad āhārya
vyākḥyātam \| tathāpi viṇ-mūtra-paripūrita-dehāsu tvak-śmaśru-nakha-

roma-keśa \[bhā.pu. 10.60.45\] ity-ādi-rukmiṇī-vākyānusāreṇa
viśuddha-sattva-vyakta-viśeṣa-maya-parama-jyotir-dehasya tasya
pravṛttiḥ, taj-jugupsitatām evāvagamayati, na tu bhajate tādṛśīḥ krīḍā
yāḥ śrutvā tat-paro bhavet \[bhā.pu. 10.33.37\] ity anusāreṇa
rocamānatām \| ata eva antar-gṛha-gatānāṁ kāsāñcid asiddha-dehānāṁ
tad-deha-parityājanaṁ ca nirdiśyate \| na ca sairindhry-ādāv api
tat-pravṛtti-darśanād anyathā mantavyam, mukunda-sparśanāt sadyo babhūva
pramadottamā \[bhā.pu. 10.42.8\] ity-ādinā sparśa-maṇi-loha-vṛttāntavat
dhruva-dehavac ca tad-yogya-deha-lakṣaṇa-pramadottamātvaṁ prāpya
tat-krīḍana-yogyatā tatra jāteti gamyate \| na cāsām api tādṛśatvaṁ
mantavyaṁ, tābhir vidhūta \[bhā.pu. 10.32.10\] ity-ādau, pratyuta tābhir
eva asāv adhikaṁ vyarocata ity uktatvāt \|

kiṁ ca, nāyaṁ śriyo'ṅga \[bhā.pu. 10.47.58\] ity-ādau śrīto'pi
svar-yoṣidbhyo'pi parābhyo'pi

sarvāṅganābhyo'rhattamatve paratvaṁ cāsāṁ labhyate \| yataḥ sādhikṣepam
uktaṁ **kuto'nyāḥ ?** iti tasmād āsāṁ vilakṣaṇatvāvagamād
vilakṣaṇatvenaiva vyākhyāntaraṁ kartavyam \| tathā hi, gopīnāṁ
tad-viśeṣāṇām **āsāṁ** tathā **tat-patīnāṁ** samprati tāsāṁ patitvena
pratītānām, tathā **sarveṣām api** gopa-gavādīnāṁ **dehināṁ** ca
**yo'ntar madhye carati,** jayati jananivāsa \[bhā.pu. 10.90.48\] iti
dṛṣṭyā, aho bhāgyam aho bhāgyaṁ \[bhā.pu. 10.14.32\] iti rītyā, yo'sau
goṣu tiṣṭhati, yo'sau gāḥ pālayati \[go.tā.u. 2.23\] iti tāpanī-śrutyā
ca tan-madhya-yogya-krīḍābhir nityam eva **krīḍati**, **sa**
śrī-kṛṣṇo'**dhyakṣaḥ** prāpañcikānāṁ prakaṭaḥ sann api **carati**
tat-tad-yogyam eva **krīḍati** \| ubhayathāpi krīḍāyāṁ hetuḥ \| eṣa
śrī-kṛṣṇaḥ krīḍā-śīlaḥ śrī-gopāla-vapuḥ prakāśana-śīla iti \|

yad vā, sa eva prāpañcika-pratyakṣaḥ sann api krīḍana-dehān
sva-krīḍā-hetu-vigrahān gopy-ādīṁs tān eva bhajan krīḍati \|
pāṭhāntare'pi krīḍanenopalakṣitāṁs tad-rūpān dehān iti \| tad evaṁ
tathaiva nitya-vihārāt tāṣāṁ tan-nitya-preyasītvam \| tatas
tat-pratima-dehatvaṁ na darśitam \| tatra parama-sambandha-varṇanena
sandehaṁ prakaṭayantyāṁ prakaṭa-līlāyām api sukhāveśāt spaṣṭam evoktaṁ
tāsu tad-rūpatvaṁ svayaṁ śrī-śukadevana adhokṣaja-priyā iti
bhagavat-priyā iti kṛṣṇa-vadhvaḥ \[bhā.pu. 10.33.7\] iti ca \| tāpanyāṁ
durvāsasā tāḥ praty eva ca---yo'sau goṣu tiṣṭhati \[go.tā.u. 2.23\]
ity-ādau, sa vo hi svāmī bhavati iti parama-sambandha-varṇanena
sandeha-rahitāyām aprakaṭa-līlāyāṁ kaimutyena tad eva nirṇītam \|
śrīmad-aṣṭākṣara-paṭale śrī-brahmaṇā sva-saṁhitāyāṁ---

> ānanda-cin-maya-rasa-pratibhāvitābhis
>
> tābhir ya eva nija-rūpatayā kalābhiḥ \|
>
> goloka eva nivasaty akhilātma-bhūto
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.48\] iti \|

atra kalātvena nija-rūpatva-prāpte'pi prakaṭa-līlā-gata-parakīyatve
sandeha-nirāsārtham \| nija-rūpatayeti etad eva copakramopasaṁhārayos
tāsu lakṣmītvasya tasmin parama-puruṣatvasya nirdeśena tathaiva
nirdhāritaṁ tatra cintāmaṇi-prakara-sadmasu ity-ādau
lakṣmī-sahasra-śata-sambhrama-sevyamānaṁ \[bra.saṁ. 5.29\] ity
upakramaḥ, śriyaḥ kāntāḥ kāntaḥ parama-puruṣaḥ kalpa-taravaḥ \[bra.saṁ.
5.56\] ity upasaṁhāraḥ \|

tatra cānyatra ca \| sākṣāt gopī-śabda-pradhānāḥ
śrīmad-aṣṭādaśākṣara-pramukha-mantrāś ca tathaiva vadanta āsate \| tathā
ca tat-tan-mantra-vyākhyāyāṁ gautamīya-tantre \|
tat-tan-mantra-draṣṭāraḥ śrīmad-devarṣi-caraṇāḥ tat-pradhānāḥ
śrī-bhagavato nāma-dheyaṁ bahiraṅga-dṛṣṭīnām api pravṛtty-arthaṁ rūḍhim
api parityajantaḥ sarveśvaratva-māyā-svarūpa-śaktyor vaibhava-bhedena
dvidhā nirucya tad-dhyāna-gata-tad-antaraṅga-preyasī-bhaktānāṁ
pravṛtty-arthaṁ śrī-gopāla-mūrtes tasya śrī-gopālī-patitvam
evāśrita-rucitayā tatrāpy uttara-pakṣatayā paryavasāyitavantaḥ \| tatra
caiva-kāreṇa prakaṭa-līlā-prasiddha-svaupapatyaṁ nirākṛtavantaḥ \|
yathā---

> gopīti prakṛtiṁ vidyāj janas tattva-samūhakaḥ \|
>
> anayor āśrayo vyāptyā kāraṇatvena ceśvaraḥ \|
>
> sāndrānandaṁ paraṁ jyotir vallabhatvena kathyate \|\|
>
> athavā gopī prakṛtir janas tad-aṁśa-maṇḍalam \|
>
> anayor vallabhaḥ proktaḥ svāmī kṛṣṇākhya īśvaraḥ \|\|
>
> kārya-kāraṇayor īśaḥ śrutibhis tena gīyate \|\|
>
> aneka-janma-siddhānāṁ gopīnāṁ patir eva vā \|
>
> nanda-nandana ity uktas trailokyānanda-vardhanaḥ \|\| iti \|

atrāneka-janma-siddhānām iti bahūni me vyatītāni janmāni tava cārjuna
\[gītā 4.5\] itivat \| tāsām
anādi-kāla-paramparā-prāpta-śruti-purāṇa-tantrādi-prasiddhāvatāritvam
eva vyanakti, tasmād vastutaḥ para-dāratvam eva nāsti, kimi utāyogyatvam
iti bhāvaḥ \|\|36\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 171) :** tad evaṁ
svārasiky-aprakaṭa-līlā darśitā \| atha prakaṭāprakaṭa-līle[^350] dve
apy artha-viśeṣeṇāha---gopīnām iti \| **antar** antaḥ-sthitam aprakaṭaṁ
yathā syāt tathā **gopīnāṁ tat-patīnāṁ ca** māyayā prakaṭa-līlāyāṁ
tat-patitvena pratītānāṁ[^351] **krīḍana-deha-bhāk** san teṣām eva
gokula-yuvarājatayā **adhyakṣaś** ca san **yaś carati** krīḍati, sa eva
prakaṭa-līlā-gato'pi bhūtvā **sarveṣāṁ** viśva-vartināṁ **dehinām** api
**krīḍana-deha-bhāk** san, teṣāṁ pālakatvena **adhyakṣo**'pi san
**carati** \| tasmād anādita eva tābhiḥ krīḍā-śālitvena siddhatvāt[^352]
tac-chakti-rūpāṇāṁ tāsāṁ saṅgame vastuta eva para-dāratā-doṣo'pi nāsti
\|

tatas teṣāṁ tat-patitvaṁ ca, nāsūyan khalu kṛṣṇāya \[bhā.pu.
[^353]10.33.37\] ity-ādi-vakṣyamāṇa-diśā, teṣāṁ tāsāṁ ca
prātītika-mātraṁ, na tu daihikam \| tādṛśa-pratīti-sampādanaṁ ca tāsām
utkaṇṭhā-vardhana-pūrvakatayā sarvottara-nirvighna-nitya-saṅga-poṣārtham
iti tat-prakaraṇa-siddhāntasya parā kāṣṭhā darśitā \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : gopīnām** atra ṭīkānusāreṇa
śrī-bhagavataḥ para-dārā nāma na santīti vyākhyāne'pi tāsām ayogyatvaṁ
na vyāhanyata eṣā vyākhyā \|\|36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** anyac ca gopāṅganās tasya
krīḍā-pāñcālikā iva krīḍā-deha-nirviśeṣās tasya bhajanam asya nahi
bahiraṅga-līlaiva antaryāmitā tv asya bahiraṅga-līlaivety
āha---**gopīnām** ity-ādi \| **sa eṣa** śrī-kṛṣṇaḥ **krīḍana-deha-bhāk**
krīḍana-dehā vraja-devyas tā bhajatīti svarūpa-nirdeśaḥ \| tācchīlye
kvip \| **adhyakṣaḥ** sākṣāt pratyakṣa iti yāvat \| **yo**
nārāyaṇa-rūpeṇaiva **gopīnāṁ tat-patīnāṁ ca sarva-dehināṁ cāntaś
carati** iti antaryāmī \| **gopīnāṁ patayaḥ** paty-ābhāsāḥ, teṣāṁ
**sarveṣām** **api dehināṁ** ca \| na tu gopīnāṁ sarva-sādhāraṇyena
antaryāmitvam, ānanda-vigrahatvāt \| etenāsya vrajāṅganābhiḥ saha
krīḍanaṁ svarūpa-vihāra eva, na dharma-vyatikrama iti bhāvaḥ \|\|36\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ **gopīnāṁ**
para-dāratvam aṅgīkṛtya yat-pāda-paṅkaja \[bhā.pu. 10.33.34\] ity
ākṣepaḥ parihāraḥ kṛtaḥ, idānīṁ paro nāma na kaścit yena gopīṣu
para-dāratvaṁ bhavatīti sabhāyām upaviṣṭānāṁ keṣāñcid bahir-mukhānāṁ
[mukhāprasatīṁ]{.mark} dṛṣṭvā tasyāntaryāmitayā
strī-puṁ-sādhāraṇa-jīvānāṁ mukhya-patitvaṁ prakaṭayan
upādhi-dharmāsaṁsparśitvena mahad aiśvaryam āha---**gopīnāṁ tat-patīnāṁ
cāntaś carati,** gopīnāṁ hṛdi sadā svarūpeṇa prakāśate, **tat-patīnāṁ
sarveṣāṁ dehināṁ** ca śaktyāntaś carati \| **eva**-kāras tu nityānuvāde
\| tad uktaṁ śrī-mukhena---sādhavo hṛdayaṁ mahyaṁ sādhūnāṁ hṛdayaṁ tv
ahaṁ \[bhā.pu. 9.4.68\] iti \| atra svarūpoktir anyatra dharmeṇeti \|
ata eva **adhyakṣo** buddhy-ādi-sākṣī \| anena paramātmatvam uktam \|

nanv evaṁ buddhy-ādi-sākṣītvaṁ cet, tarhi nirākāratvena pratītiḥ ? nety
āha---**krīḍanena** nimittena rāsādi-krīḍārtham eva **deha-bhāk** \|
krīḍā tu priya-varga-sāpekṣā kriyeti \| yathāntaryāmitayā sarvadā hi
sambandhe'pi sarva-karma-pravartane'pi tat-tad-guṇa-doṣair nirlepatvam,
tathā sac-cid-ānanda-vigrahasyoccāvacaḥ karmabhir nirlepatvam iti bhāvaḥ
\| yad vā, **yo'ntaś carati so'dhyakṣaḥ** pratīkṣaḥ krīḍane līlayā
naṭavan mānuṣaṁ **dehaṁ bhajate** \|

nanu paramātmā cet, tarhi jugupsitāyāḥ sairindhryāḥ kathaṁ saṅgataḥ ?
tatra samādhāsyati--- mukunda-sparśanāt sadyo babhūva pramadottamā
\[bhā.pu. 10.42.8\] iti \| śrī-vigrahasya bahir-antaś caika-rūpatvaṁ na
laukikatvaṁ coktam \| na hy etādṛśa-sāmarthyam anyasya bhavitum arhatīti
\| sairindhrī-sparśe'pi nirlepatvam iti \| yan na caitāsāṁ
sairindhrī-sādrśyam ūhyam \|

> nāyaṁ śriyo\'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto\'nyāḥ \|
>
> rāsotsave'sya bhuja-daṇḍa-gṛhīta-kaṇṭha-
>
> labdhāśiṣāṁ ya udagād vraja-vallabhīnām \|\| \[bhā.pu. 10.47.60\] iti
> \|

anyathoddhavenāsāṁ caraṇa-rajaḥ-prārthanā nopapatteḥ \| tasmād gopīnāṁ
para-dāratvaṁ na syāt, cānya-dehi-sādṛśyena śrī-kṛṣṇasyopapatitvam \|
**sarva-dehināṁ** sarva-karma-pravartakatvena
sarva-karma-phala-bhoktṛtvena ca mukhya-patitvaṁ
sarva-śāstra-samanvayasya paryavasānāt śāstra-phalaṁ
prayokta-rīti-nyāyasya sattvān na kiñcid asamañjasam iti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-tad-dṛṣṭyā tu
sarvāntaryāmiṇo bhagavato na ke'pi pare ity āha---**gopīnām** iti\|
**yo'ntaś carati,** tasya bahir-āliṅgane ko doṣaḥ ? iti bhāvaḥ \|
**adhyakṣo** buddhy-ādi-draṣṭā, tasya rahasya-bahir-gātra[^354]-darśane
ko doṣaḥ ? iti bhāvaḥ \| **iha** vraja-maṇḍale \| **krīḍanena** hetunā
\| **dehān** gopī-śarīrāṇi \[**bhāk**\] bhajate
rati-śrama-prasvedāmbu-mārjanādinā sevate \|\|36\|\|

**\...**

\|\| 10.33.37 \|\|

anugrahāya bhaktānāṁ[^355] mānuṣaṁ deham āśritaḥ[^356] \|

bhajate tādṛśīḥ krīḍā yāḥ śrutvā tat-paro bhavet \|\|

**śrīdhara-svāmī (bhāvārtha-dīpikā) :** nanv evaṁ ced āpta-kāmasya
nindite kutaḥ pravṛttiḥ ? ity ata āha---anugrahāyeti \|
śṛṅgāra-rasākṛṣṭa-cetaso'tibahirmukhān api sva-parān kartum iti bhāvaḥ
\|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---nanv iti \|
evaṁ cet niḥspṛhasyāpi svecchā-vigrahāṅgīkāre'pi \| nindite
līlā-tātparyānabhijña-puruṣa-garhite para-dāra-vinode \| ity ata ity
atra \| tādṛśīḥ śṛṅgāri-janānanda-dā rāsādi-rūpā yā līlāḥ \| sa bhagavān
eva paraḥ parāyaṇo yasya tathā \| iti bhāvaḥ iti---bhagavad-avatārasya
sarva-loka-hitārthatvena śṛṅgāriṇo'pi sarvāntargatā eva tad uddhartum
eva bhagavataḥ paripūrṇa-kāmasya rāsa-līlādau pravṛttiḥ---

> bhave'smin kliśyamānānām avidyā-kāma-karmabhiḥ \|
>
> śravaṇa-smaraṇārhāṇi kariṣyann iti kecana \|\| \[bhā.pu. 1.8.35\] iti
> prathama-skandhokteḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhaktānām anugrahāya
kevalaṁ tādṛśīḥ krīḍā gopībhiḥ saha vilāsān bhajate, bhaktās tu
yac-chravaṇena parama-sukham anubhavanti \| rasa-vāsanāvanto hi bhaktā
etenaiva vihāreṇāmodyanta, sāmājikatvāt \| yāḥ śrutvā mānuṣaṁ deham
āśrityaiva manuṣya-mātra eva, na tu vivecakatvādi-yuktaḥ, tat-paro
bhavati \| vakṣyati caitat---vikrīḍitaṁ vraja-vadhūbhir idaṁ ca viṣṇoḥ
\[bhā.pu. 10.33.40\] ity-ādi \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etad eva
prapañcayati---anugrahāyeti \| yad vā, adhyakṣaḥ pratyakṣaḥ san
krīḍanāya tat-krīḍārthaṁ deham avatāro yeṣāṁ gopī-janānāṁ vraja-janānām
eva vā tān bhajati ramayatīti tathā saḥ \| atas teṣām antar-bahiś
carataḥ krīḍā-sādhanatvān na tasya krīḍayā kasyāpi doṣaḥ prasajjed iti
bhāva ity eṣā dik \| alam ativistareṇa \| bhaktānām
anugrahāya---mad-bhaktānāṁ vinodārthaṁ karomi vividhāḥ kriyāḥ ity-ādi
śrīmad-bhagavad-vacanāt \| mānuṣaṁ narākāram āśritaḥ prakaṭitavān san \|

yad vā, prakaṭayāmāseti vākya-samāptiḥ \| iti bhaktānugrahārthaṁ
tat-krīḍety abhipretam \| tatra bhakta-śabdena gopyo vraja-janāś ca
sarve tathā kāla-traya-sambandhino'nye ca vaiṣṇavāḥ \|

yad vā, bhaktānāṁ mukhyā gopikā ekoktāḥ, tathāpi mukhyānām
augraheṇānyeṣāṁ sarveṣām anugrahaḥs idhyed eva \| ata eva krīḍā bhajate
prītyā sampādayatīty arthaḥ \| śleṣeṇa, bhajate'nusarati prakāśayati
veti \| krīḍānāṁ nitya-siddhatvaṁ sūcitam \| tena casarva-doṣaḥ svata
eva nirastaḥ \| tādṛśīr anirvacanīyāḥ sarva-cittākarṣikā ity arthaḥ \|
śleṣeṇa rāsa-sadṛśa-krīḍā-śravaṇenāpi tat-paro bhavet, kim uta
rāsa-krīdām ity arthaḥ \| tac-chabdena bhagavān bhaktāḥ krīḍā vā
sarvo'pi jano bhavet \|

yad vā, mānuṣaṁ deham āśritaḥ sarvo'pi jīvas tat-paro bhavet \|
martya-loke śrī-bhagavad-avatārāt tathā bhakti-yogya-sādhanena bhajane
mukhyatvāc ca manuṣyāṇām eva sukhaṁ tac-chravaṇādi-siddheḥ \|

yad vā, api-śabdam avatārya vyākhyeyam \| mānuṣaṁ deham āśrito'pi, kiṁ
punar muni-devādaya iti \| tataś ca bhaktānugraho'yam eveti bhāvaḥ \|
bhūtānām iti pāṭhe sarveṣām eva janānāṁ viṣayiṇāṁ mumukṣūṇāṁ muktānāṁ
bhaktānāṁ cety arthaḥ \| iti parama-kāruṇyam uktam \|

evam, sa kathaṁ dharma-setūnāṁ \[bhā.pu. 10.33.27\] ity anena
dharma-viruddhaṁ kathaṁ kṛtavān ity ekasya praśnasya parihāraḥ,
dharma-vyatikramaḥ \[bhā.pu. 10.33.29\] ity-ādibhiḥ, tathā āpta-kāmaḥ
\[bhā.pu. 10.33.28\] ity anena paripūrṇasya kā tatra spṛheti dvitīyasya
anugrahāya ityaneneti vivecanīyam \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv āpta-kāmasya kutaḥ
krīḍāyāṁ pravṛttiḥ ? kutastarāṁ vā bahir-dṛṣṭyā lokāvagīte tasmin ? ity
ata āha---anv iti \| bhaktānām anugrahāya---mad-bhaktānāṁ vinodārthaṁ
karomi vividhāḥ kriyāḥ iti padma-purāṇīya-śrīmad-bhagavad-vacanāt \|
mānuṣaṁ narākāram āśritaḥ brahma-rūpeṇa sarvāśrayo'pi svayam āśrayaṁ
kṛtavān iti tasya para-brahma-svarūpasya paramāśrayatvaṁ ca darśitam \|
etad uktaṁ---daśame daśamaṁ lakṣyam āśritāśraya-vigrahaṁ
\[bhāvārtha-dīpikā 10.1.1\] iti \| tathā ca bhagavad-upaniṣad, brahmaṇo
hi pratiṣṭhāhaṁ \[gītā 14.27\] iti \| "āsthitaḥ" iti pāṭhe'py
ādara-viṣayaḥ kṛta iti sa evārthaḥ \|

svecchayā mānuṣaṁ deham adhunaiva viracayyāśrita iti vyākhyātuṁ na
ghaṭate, paratra tatra loke'dhiṣṭhātṛtvena
kṛṣṇākhya-narākāra-para-brahmaṇaḥ śrī-gopair anubhūtatvāt \| evaṁ
bhaktānugrahārthaṁ tat-krīḍety abhipretam \| āpta-kāmatve'pi
bhaktānugraho yujyate \| viśuddha-sattvasya tathā svabhāvāt
yad-bhāva-bhāvite cānyatra dṛśyate'sau \| tathā rahūgaṇānugrāhake
śrī-jaḍa-bharata-carite, yathā vā bhavad-anugrāhake mayīti \| tatra
bhakta-śabdena vraja-devyo vraja-janāś ca sarve
kāla-traya-sambandhino'nye ca vaiṣṇavā gṛhītāḥ \| vraja-devīnāṁ
pūrva-rāgādibhiḥ vraja-janānāṁ janmādibhir anyeṣāṁ ca
tat-tad-darśana-śravaṇādibhir apūrvatva-sphuraṇāt \| ata eva
tādṛśa-bhakta-saṅgena tādṛśīḥ sarva-cittākarṣiṇīḥ krīḍā bhajate, yāḥ
sādhāraṇīr api śrutvā bhaktebhyo'nyo'pi janas tat-paro bhavet, kim uta
rāsa-līlā-rūpām imāṁ śrutvety arthaḥ \| vakṣyate ca---vikrīḍitaṁ
vraja-vadhūbhir idaṁ ca viṣṇoḥ \[bhā.pu. 10.33.40\] ity-ādi \|

yad vā, mānuṣaṁ deham āśritaḥ sarvo'pi jīvas tat-paro bhavet \|
martya-loke śrī-bhagavad-avatārāt tayā bhajane mukhyatvāc ca \|
manuṣyāṇām eva sukhena tac-chravaṇādi-siddheḥ \| «bhūtānāṁ » iti pāṭhe
nijāvatāra-kāraṇa-bhakta-sambandhena sarveṣām eva janānāṁ viṣayiṇāṁ
mumukṣūṇāṁ muktānāṁ cety arthaḥ \| iti parama-kāruṇyam eva kāraṇam uktam
\| tathāpi bhajana-sambandhenaiva sarvānugraho jñeyaḥ \| anyat taiḥ \|
tatra bahirmukhān apīti tat-paryantatvaṁ vivakṣitam \|
parama-prema-parākāṣṭhā-mayatayā śrī-śukasyāpi
tad-varṇanātiśaya-pravṛtteḥ \| gopīnām ity asyārthāntare tv evaṁ
vyākhyātam \|

nanv evam api nityavad guptam eva tathā krīḍatu \| kiṁ prāpañcikebhyas
tat-prakaṭanena ? tatrāha---bhaktānāṁ prapañca-gatānām anugrahāya
mānuṣaṁ dehaṁ martya-loka-rūpaṁ virāḍ-dehāṁśam āśritaḥ, tatra
prakaṭo'bhūd ity arthaḥ \| yasya pṛthivī śarīram \[bṛ.ā.u. 3.7.3\]
ity-ādi-śrutā \| tatrāpi tac-charīra-śabda-prayogāt \| mānuṣa-śabdena
tal-loka-lakṣitatvāc ca \| anyat samānam \|

athavā, tat-paro bhaved ity atra bhaktānāṁ bhūtānāṁ bahutvān na te
kartṛtvena vipariṇāmādy anuvarteran \| vyākhyāntare
cādhyāhārādi-kaṣṭatāpatet \| bhagavān iti tu tatra tatra vyākhyāne'pi
prakaraṇād eva labhyate \| tasmāt tādrśīḥ krīḍā asau bhajate yāḥ
śrutvāpi svayam api tat-paro bhavet \| yadā yadā śṛṇoti tadā tadāsakto
bhavatīty evārthaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra ca sati parair vyūḍhatvam
āsām asamañjasaṁ bahūnāṁ teṣāṁ tasminn asūyā yadi tad iti yan-mitraṁ
paramānandam\[bhā.pu. 10.14.32\] ity-ādi vyāhanyet \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu tarhi rahasya-bhūtām
īdṛśīṁ krīḍāṁ kathaṁ bhuvi prakaṭitavān ? ity āha---anugrahāyety ādi \|
bhaktānām anugrahāya tādṛśīḥ krīḍā bhajate yāḥ śrutvā mānuṣaṁ deham
āśrito yaḥ kaścid tat-paraḥ śrī-kṛṣṇa-paro bhavet \| bhaktās tāvad
vividhāḥ, rasasya vaividhyāt, tena nānā-rasā eva līlāḥ karoti \| teṣāṁ
sva-sva-vāsanopāsanā-bhedād iti bhaktānugrahārtham eva līlāḥ \| tāsāṁ
śravaṇāt kaścid eva mānuṣa-deha-bhāk mucyata ity arthaḥ \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanv āpta-kāmasya krīḍāpi
kutaḥ prayojanābhāvāt na hi prayojanam uddiśya mando'pi nāma pravartata
iti cet tatrāha **anugrahāya** iti \| **bhaktānām a**nugrahārtham eva
narākāra-deham āśritaḥ \| tad uktaṁ daśama-skandhopakrame daśame daśamaṁ
lakṣyam āśritāśraya-vigraham iti \| tad uktam upaniṣadi---

> bhogārthaṁ sṛṣṭim ity anye krīḍārtham iti cāpare \|
>
> īśvarasyaiva svabhāvo'yam āpta-kāmasya kā spṛhā \|\| iti \|

bhaktānugrahārtham eva **tādṛśīr** mānuṣānukaraṇīḥ sarva-cittānukaraṇīḥ
**krīḍāḥ** \| yad vā, **tādṛśī** rāsa-krīḍā-sadṛśīr anyāḥ krīḍā
**bhajate** karoti \| krīḍā tu svakīya-priya-varga-sāpekṣā \| yad vā,
bhaktānāṁ vraja-janānāṁ sarveṣām anugrahāya \| yad vā, bhaktānāṁ gopīnām
anugrahāya tādṛśīḥ krīḍā vācām agocarā bhajate \| yad vā, bhaktānāṁ
yo'nugrahaḥ svasmin kaṭākṣa-pātāliṅganādis tad-arthaṁ prāptayety arthaḥ
\| tādṛśīḥ pūrvoktā bāhu-prasārety-ādyāḥ krīḍā bhajate \| **yāḥ śrutvā**
sarvo'pi janas **tat-paro bhavet** \|

yad vā, bhaktānāṁ gopī-prabhṛtīnām anugrahāya tat-samāna-jātīyaṁ mānuṣaṁ
manuṣyākāraṁ deham āśrito'bhūd iti \| na hi vijānīyena dehena tāsv
ānandaṁ sañcārayituṁ śakyata iti \| īdṛg eva nirodhātmikā līlā yad
aiśvaryam upekṣya gopī-svānandaṁ sañcāritavān iti bhūtānām iti pāṭhe
mukta-mumukṣu-viṣayiṇām anugrahāya tān api sva-parān kartuṁ rāsa-sadṛśīr
anyāḥ krīḍā bhajate \| yāḥ śrutvā tat-paro gopī-sevana-paro bhavet \|
gopī-prasādam antareṇa rahasya-līlā-śravaṇam api durlabham ity arthaḥ \|
tad uktam uddhavena---āsām aho caraṇa-reṇu-juṣām ahaṁ syāṁ \[bhā.pu.
10.47.60\] iti \| yad vā, yāḥ śrutvānyo'pi mānuṣa-deham āśrito jīvas
tat-paro bhaved iti \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jugupsitaṁ kim abhiprāyaṁ
kṛtavān ? iti dvitīya-praśnasyottaram āha---anugrahāya iti \| bhaktānām
anugrahāya tādṛśīḥ krīḍā bhajate \| yāḥ śrutvā mānuṣaṁ deham āśrito
jīvaḥ tat-paras tad-viṣayakaḥ śraddhāvān bhaved iti krīḍāntarato
vailakṣaṇyena madhura-rasa-mayyāḥ asyāḥ krīḍāyās tādṛśīr
maṇi-mantra-mahauṣadhānām iva kācid atarkyā śaktir astīty avagamyate \|
tathaiva mānuṣa-dehavata eva tad-bhaktāv adhikāritvaṁ mukhyam ity
abhipretam \|\|36\|\|

**\...**

\|\| 10.33.38 \|\|

nāsūyan khalu kṛṣṇāya mohitās tasya māyayā \|

manyamānāḥ sva-pārśva-sthān svān svān dārān vrajaukasaḥ \|\|

**śrīdhara-svāmī (bhāvārtha-dīpikā) :** nanv anye'pi bhinnācārāḥ
sva-ceṣṭitam evam eveti vadanti ? tatrāha---**nāsūyann** iti \|
evaṁ-bhūtaiśvaryābhāve tathā kurvantaḥ pāpā jñeyā iti bhāvaḥ \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati \|
*bhinnācārāḥ* durācārāḥ \| *sva-ceṣṭitaṁ* pāradāryādi \| *evam eva*
lokānugrahārtham eva \| tatra *kathane* \| **māyayā mohitā nāsūyan
\"**imāḥ svairiṇyā gṛhe na praveśyāḥ, kṛṣṇo'pi vyabhicāritvāt
kukarmaiva\" ity evaṁ manasi nākurvann ity arthaḥ \| vastutas tu
bhagavad-ātmikānāṁ **vrajaukasāṁ** māyā-mohāsambhavāt **tasya māyayā**
karuṇayā mā yathārtha-matir ūhitā vicāra-viṣayaṁ prāpitā yeṣāṁ, te tathā
kṛṣṇaṁ svātmānaṁ paśyantas tat-pārśva-sthān **sva-pārśva-sthān** eva
**manyamānā nāsūyann** iti \| evaṁ-bhūtaiśvaryābhāve
śrī-kṛṣṇa-sama-sāmarthyāsattve\| *tathā kurvataḥ* tad anukurvataḥ \|
*iti bhāva* iti---tejīyasāṁ sāmyaṁ kartuṁ pravṛtto'tejīyān naśyaty evety
āśayaḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : manyamānā** ity-ādi \|
**sva-pārśva-sthān** iti pūrva-vyākhyātena saha saṅgatiḥ \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāsu tan-nivāraṇam
atikramya gatāsv api kṛṣṇaṁ pratyasūyāṁ na cakruḥ \| kutaḥ ? **tasya
māyayā** śakti-viśeṣeṇa **mohitāḥ**, pratyuta sādhv evāmanyantety arthaḥ
\| yato **vrajaukasas** tad-ekārpitātma-deha-daihikā ity arthaḥ \| ata
eva gatān api tān **sva-sva-pārśva-sthān** eva **manyamānā** babhūvuḥ \|
yad vā, **dārān** prati ca **nāsūyanta** \| kutaḥ ? **sva-pārśva-sthān**
eva **manyamānāḥ** \| tatra ca pūrve tā vāryamāṇāḥ \[bhā.pu. 10.29.8\]
ity anena nija-vākyam atikramya sākṣād-gatānām api tāsāṁ taiḥ
sva-sva-pārśva-sthātva-mananaṁ punar nivṛtyāgamanasya mananād iti jñeyam
\| anyat tair vyañjitam \|

yad vā, bhaktānām anugrahāya \[bhā.pu. 10.33.36\] ity uktam \| tatra
gopānāṁ dārākarṣaṇena tasmai teṣām asūyāsambhavāt, teṣu katham anugrahaḥ
sidhyet ? ity āśaṅkya tatrottaraṁ vadan prakṛtaṁ cānusarati---neti \|
arthaḥ sa eva \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bhavatu paramātmatvena
vā, nityam eva tābhiḥ preyasībhiḥ saha vihāritvena vā, tāsu
tat-para-dāratvasya pratyākhyānaṁ \| tatra prathamaḥ pakṣas tv
adhyāhārādinā kathañcit sthāpita eva \| atha
nitya-preyasītvenottara-pakṣaś cet, tarhi hanta kathaṁ tāsāṁ
para-dāratvaṁ śrūyate, yena tāsām anyatra vivāho'pi samprati labhyate ?
tataś ca taṁ prati janmāntare vivāha-prāptatvena, tāsāṁ
tat-tat-patnītvam eva syāt \| tataś ca tat-paratā kāraṇāya bhaktānām
anugrahāya tādṛśīḥ krīḍā bhajate \[bhā.pu. 10.33.36\] iti cet, tarhi
teṣāṁ dārākarṣaṇena taṁ praty asūyāsambhavāt, teṣu vraja-vāsitvāt
parama-bhakteṣu kathaṁ vānugrahaḥ sidhyet ? kathaṁ vā tāsu
tan-nitya-preyasīṣu tādṛśa-duravasthāyās teṣu parama-bhakteṣu ca
tādṛśa-tad-varṇanasya śravaṇena pareṣām api bhaktānāṁ tat-paratā syāt ?
tatra pāṭha-kramād anvaya-kramo balīyān iti \| tat-krameṇa
siddhāntayati---**nāsūyan khalu kṛṣṇāya** iti\|

**khalu** niścaye \| yasmāt **vrajaukasaḥ,** tasmāt kadācid api
**kṛṣṇāya nāsūyann** ity arthaḥ \| yad
dhāmārtha-suhṛt-priyātma-tanaya-prāṇāśayās tvat-kṛte \[bhā.pu.
10.14.35\] iti taṁ prati brahma-vacanāt \|
kṛṣṇe'rpitātma-suhṛd-artha-kalatra-kāmā \[bhā.pu. 10.16.10\] iti rājānaṁ
prati śrī-śuka-vacanāc ca \|

nanu tathāpy anugrāhyānāṁ jānatām ajānatāṁ ca svayaṁ tathāniṣṭa-karaṇam
asamañjasam \| tatrocyate---yadi teṣāṁ vivāhato'pi tā dārāḥ syuḥ, tarhi
tathātvam eva \| yadi teṣāṁ bhrama-mātreṇa vyūḍhatayā pratītāḥ,
vastu-vicāreṇa tu tasyaiva dārāḥ, tena tad-ākarṣaṇaṁ tāsāṁ śrutam iti
śrutārthānyathānupapattyā---daśā pavitreṇa gṛhaṁ saṁmārṣṭi ity-ādivad
āvṛttyā anvayaḥ kriyate \|

tatra cāyam arthaḥ---**tasya māyayā** prema-vaicitrī-racanāya
vicitra-līlā-samullāsikayā yoga-māyayā **mohitāḥ** santaḥ, te **tasya**
**dārān svān manyamānāḥ** **sva-sva-pārśva-sthāṁś** ca **manyamānā** iti
\| tad evaṁ **tasya** ity asya dvidhānvaya-bhedo darśitaḥ \|

tatra pūrvasyānvaya-vibhedasyāyam abhiprāyaḥ---yoga-māyā-kalpitānām
anyāsām eva tair vivahanaṁ sampravṛttam, na tu bhagavan-nitya-preyasīnām
iti \| tathā tāsāṁ tadanīṁ māyayā gopitānāṁ ca tad-vṛttaṁ jñātam āsīt,
anyataḥ śrutam api tad anabhīṣṭam evāsīd iti tāsu teṣāṁ dāratvasya
manana-mātram, na tu vāstavatvam \| tathā teṣu tāsāṁ patitvaṁ ca manasā
tyaktam eva ity evaṁ tāsāṁ tair vivāha-sambandho na jāta iti \| yato
nāsūyann ity anena guṇe'pi doṣāropaṁ nākurvann ity eva mayoktam, na tu
nairṣayann iti \|

athottarasyānvaya-vibhedasyāyam abhiprāyaḥ--- rāsādy-arthaṁ tena tāsāṁ
karṣeṇa yoga-māyā-kalpitānāṁ saṁjñā-kalpita-cchāyāvat
tat-tat-pratirūpāṇām anyāsām anubhāvena tān eva te **sva-pārśva-sthān**
**menire** \| tato'pi na doṣa-prasaṅga iti \|

nanu śrī-bhagavat-preyasīnāṁ tāsāṁ kadācid api yadi balāt
tac-chāyā-nideśaḥ syāt, tarhi mahān eva doṣaḥ ity āśaṅkayā \|
dvitīyenaivānvaya-vibhāgārthena siddhanaṁ kṛtavān sva-pārśva-sthāṁś ca
manyamānā iti vivāhavad eva tatra māyayā vañcitās ta iti bhāvaḥ \| etad
evāha tāḥ prati svayam eva śrī-bhagavān---niravadya-saṁyujām \[bhā.pu.
10.32.20\] iti \| etad eva ca garga-vākyena kaimutyāl labhyate---

> ya etasmin mahā-bhāge prītiṁ kurvanti mānavāḥ \|
>
> nārayo'bhibhavanty etān viṣṇu-pakṣān ivāsurāḥ \|\| \[bhā.pu. 10.8.18\]
> iti \|

tad evam eva brahmaṇā---śriyaḥ kāntāḥ kāntaḥ parama-puruṣaḥ
kalpa-taravaḥ \[bra.saṁ. 5.56\] iti procyānyathātvaṁ māyikam eveti
dṛḍhīkṛtam iti \|

atredaṁ vicāryate---tā vāryamāṇāḥ \[bhā.pu. 10.29.8\] ity-ādau yat tāsāṁ
patiṁ-manyādibhir nivāraṇaṁ śrūyate, tat kim uta śrī-kṛṣṇākarṣaṇam
ajñātvā jñātvā vā ? yady ajñātvā, tarhi tatrāsūyā na ghaṭata eveti na
pūrvaḥ pakṣaḥ saṅgacchate, tataś ca tan-nirākaraṇaṁ vyartham eva syāt \|
yadi ca jñātvā, tarhi tāsāṁ sva-pārśva-sthatā darśanān
nija-nivāraṇa-pratipālanaṁ matvā tabhyo nāsūyeyur nāma,
tad-ākarṣaṇa-kartṛka-śrī-kṛṣṇāyāsūyerann eveti pūrva-pakṣaḥ saṅgaccheta
\| tāsāṁ tat-tat-pārśva-sthatā tu siddhāntāya na kalpate \|

tasmāt tad idaṁ vaktavyam, tadā śrī-kṛṣṇena tāsām ākarṣaṇaṁ
buddhi-pūrvakam iti tair nāvagatam \| tathā hi, vidyā-viśeṣa-mayatvāt
khalv asau vaṁśī-nādas tāsām eva karṇe praviṣṭo na punar anyeṣām \|
sarva-karṇa-praveśaś cet, tarhi śayanāvasara-prāptaṁ nija-śayana-grhaṁ
hitvā katham asau niśi vidūra-nirjana-vanaṁ gata iti vitarkya mātaraḥ
pitr-ādayaḥ sarva eva mahatyā śaṅkayā tatra gaccheyuḥ \| tasmād
autpattikād eva mādhuryān muhuḥ sarvam eva karṣaty asāv iti anubhūya,
tāsām api tad-darśanārthaṁ gamanam āśaṅkyate, kiṁ tv asamayatvāt tair
nivāritam \| tathāpi yady akhaṇḍam api rātriṁ tatrāmūḥ sthitā iti
jñāyeta, tadā vraja-vāsitvāt teṣām asūyāyās tatrāsambhave'pi tad-ābhāsaḥ
syād eva, yathā---\"so'yam asmākaṁ jīvanādi-mūlam \| sa cāyam
akhaṇḍa-niśi para-vadhūnāṁ nija-nikaṭa-sthitim anumodamāna āsīt\" iti
tasya loka-dharmaṁ maryādā-maṅgalātikramam anumāya vismitānāṁ teṣāṁ
tan-maṅgala-cintā-maya eva\|

ayaṁ bhāvaḥ---kopa-maya iveti tad-ābhāsatvam eva tatra labhyate, yena te
vadhūbhyaḥ kanyābhyaś cāsūyeyuḥ \| tāsāṁ sva-pārśva-sthatayā darśanāt tu
so'pi nāsīd iti kutastarām asūyāvakāśa iti \| etad abhipretyaiva
yugāntara-gatāṁs tat-preyasīnāṁ tāsāṁ gotra-pravartakān gopān prati
śrī-viṣṇunā so'yaṁ varo dattaḥ \| yathā pādme sṛṣṭi-khaṇḍe[^357]---

> yad ānanda-prabhṛtayayoḥ avatāraṁ dharātale \|
>
> kariṣyanti tadā cāhaṁ vasiṣye teṣu madhyataḥ \|\|
>
> yuṣmākaṁ kanyakāḥ sarvā ramiṣyante mayā saha \|
>
> tatra doṣo na bhavitā na roṣo na ca matsaraḥ \|\| iti \|

kiṁ ca, svarūpeṇaiva yasya paryāptir na bhavati,
tatropādhi-svīkārānarthakyam iti vrajaukastvenaiva śrī-kṛṣṇaṁ prati
teṣām asūyānutpattir vyākhyātā \| māyā-mohitatvaṁ tatra hetur viruddha
eva \| tan-mohitā eva taṁ praty asūyāṁ kurvanti, na tu tad-amohitā iti
\| tasmān mohitā ity-āder anya-bhāgenaiva saṅgatiḥ \| tatra prayojanaṁ
ca śrī-kṛṣṇasya yad asamañjasatvaṁ kaiścit tarkyeta, tathā yas teṣāṁ
śrī-kṛṣṇa-maṅgala-cintāmaya-bhāva evāsūyatvena pratīyate, tayor
nirasanam eva \| tatra **māyayā** iti karaṇaṁ cet, tarhi kartr-apekṣayā
**tasya** ity atra tenety eva prayujyeta \| yadi ca hetutvaṁ, tarhi
mohitā iti na prayujyeta \| tataḥ kartṛ-rūpaiva seti labhyate \| tasyās
tad-rūpatvena nirdeśaś ca \| priya-jana-prema-maya-līlāviṣṭasya tasya
preraṇaṁ vinā sārvabhaumasya parama-dakṣa-pratinidhir iva tām
antarāntara-labdhāṁ tal-līlāṁ pūrva-pūrva-tādṛśa-tal-līlā-kramam
anukramya samutkarṣa-vilasad-rasatāṁ sā nayatīti vivakṣayā \| tad evam
eva ca darśitam---yoga-māyām upāśrita \[bhā.pu. 10.29.1\] iti \|

tad evaṁ tasyās tadīyatve prakaraṇena labdhe sati tasyeti padasya
pūrvatra nātiprayojakatvāt śrutārthānyathānupapannatvāc ca **tasya dārān
svān svān sva-pārśva-sthāṁś ca manyamānā** iti pareṇāpi yojayitvā
sārthakatāṁ samarthayadbhis tāsu śrī-kṛṣṇasyaupapatyaṁ tāsām
anya-śayyā-niveśaḥ śrī-kṛṣṇāya vraja-vāsinām asūyābhāsaḥ, tasyām
asamañjasatvaṁ ca parihṛtam iti \| tatra tasya māyayā ye sve sve dārāḥ,
tān sva-pārśva-sthān manyamānāḥ bhagavat-preyasy-avasthān ānarha-samaye
tad-abhedenānubhavantaḥ, yato mohitās tayaiveti ca yojayanti \| yataḥ
pati-vratānām api na parāt paribhavaḥ sambhavati \| kim uta ya etasmin
mahā-bhāga \[bhā.pu. 10.8.18\] iti garga-vacanānusāreṇa
śrī-bhagavat-parāṇām, kim uta tat-preyasīnām iti gamyam \| ataḥ
kūrma-purāṇe uttara-vibhāge dvātriṁśad-adhyāyasyānte tad idam
upodvalakam asti \| yathā---

> pati-vratā dharma-parā rudrāṇy eva na saṁśayaḥ \|
>
> nāsyāṁ parābhāvaṁ kartuṁ śaknotīha janaḥ kvacit \|\|
>
> yathā rāmasya subhagā sītā trailoka-viśrutā \|
>
> patnī dāśarather devī vijigye rākṣaseśvaram \|\|
>
> rāmasya bhāryāṁ vimalāṁ rāvaṇo rākṣaseśvaraḥ \|
>
> sītāṁ viśāla-nayanāṁ cakame kāla-coditaḥ \|\|
>
> gṛhītvā māyayā veśaṁ carantīṁ vijane vane \|
>
> samāhartuṁ matiṁ cakre tāpasaḥ kila bhāvinīm \|\|
>
> vijñāya sā ca tad-bhāvaṁ smṛtvā dāśarathiṁ patim \|
>
> jagāma śaraṇaṁ vahnim āvasathyaṁ śuci-smitā \|\|
>
> upatasthe mahā-yogaṁ sarva-pāpa-vināśanam \|
>
> kṛtāñjalī rāma-patnī sākṣāt patim ivācyutam \|\|
>
> namasyāmi mahāyogaṁ kṛtāntaṁ gahanaṁ param \|
>
> dāhakaṁ sarva-bhūtānām īśānaṁ kāla-rūpiṇam \|\| ity-ādi \|
>
> iti vahniṁ pūjya japtvā rāma-patnī yaśasvinī \|
>
> dhyāyantī manasā tasthau rāmam unmīlitekṣaṇā \|\|
>
> athāvavasthyād bhagavān havya-vāho maheśvaraḥ \|
>
> āvirāsīt sudīptātmā tejasaiva dahann iva \|
>
> sṛṣṭvā māyāmayīṁ sītāṁ sa rāvaṇa-vadhecchayā \|\|
>
> sītām ādāya dharmiṣṭhāṁ pāvako'ntaradhīyata \|
>
> tāṁ dṛṣṭvā tādṛśīṁ sītāṁ rāvaṇo rākṣaseśvaraḥ \|
>
> samādāya yayau laṅkāṁ sāgarāntara-saṁsthitām \|
>
> kṛtvā ca rāvaṇa-vadhaṁ rāmo lakṣaṇa-saṁyutaḥ \|
>
> samādāyābhavat sītāṁ śaṅkākulita-mānasaḥ \|
>
> sā pratyayāya bhūtānāṁ sītā māyāmayī punaḥ \|
>
> viveśa pāvakaṁ dīptaṁ dadāha jvalano'pi tām \|
>
> dagdhvā māyāmayīṁ sītāṁ bhagavān ugra-dīdhitiḥ \|
>
> rāmāyādarśayat sītāṁ pāvako'bhūt sura-priyaḥ \|
>
> pragṛhya bhartuś caraṇau karābhyāṁ sā sumadhyamā \|
>
> cakāra praṇatiṁ bhūmau rāmāya janakātmajā \|\|
>
> dṛṣṭvā hṛṣṭa-manā rāmo vismayākula-locanaḥ \|
>
> nanāma vahniṁ śirasā toṣayāmāsa rāghavaḥ \|\|
>
> uvāca vahne bhagavan kim eṣā vara-varṇinī \|
>
> dagdhvā bhagavatā pūrvaṁ diṣṭyā mat-pārśvam āgatā \|\|
>
> tam āha devo lokānāṁ dāhako havya-vāhanaḥ \|
>
> yathā vṛttaṁ dāśarathiṁ bhūtānām eva sannidhau \|\| \[kū.pu.
> 32.513-530\] ity-ādi \|

tasmāt [tadāvasathyāgnivat ta]{.mark}t-līlāyām upāśritā yogamāyāpi yatra
sāhāyyaṁ kuryād eveti gamyate \| tataḥ prastutam evānusandhīyatām
\|\|37\|\|

---------------------------------------------------------------------------------------------------------------------

**jīva-gosvāmī (śrī-kṛṣṇa-sandarbhaḥ 178):** adharma-mayatvaṁ
dvidhāṁ---parakīyātvena para-spṛṣṭatvena ca\| tasmād
yathaiśvarya-jñāna-mayyāṁ śrī-parīkṣit-sabhāyām aiśvarya-jñāna-rītyaiva
tat parihṛtya rasāvahatvaṁ samāhitam, tathā
lokaval-līlā-kaivalyāvalambane prema-mayyāṁ śrī-gokula-sabhāyāṁ
loka-rītyaiva samādheyam \| tathā hi---**nāsūyan** iti yat śrūyate, tac
cātrāpy avaśyam eva saṅgamanīyam \|

tasyāyam arthaḥ---**tasya** **māyayā** kartryā **mohitāḥ** santo
**nāsūyan**, tasya sva-nitya-preyasī-svīkāra-lakṣaṇe guṇe katham asāv
asmad-dhāmārtha-suhṛta-priyātma-tanaya-prāṇāśaya-jīvātutamaḥ
para-dāra-svīkārāmaṅgalam aṅgīkarotīti doṣāropaṁ nākurvann ity arthaḥ \|

māyā-mohitatvam evāha---**manya**- iti \| svarūpa-siddhānāṁ
bhagavad-dārāṇām apara-kartṛka-balātkāra-parihārārtham adhunā cānyadā ca
tat-tad-ākāratayā tasya māyā-kalpitā ye ye **sve sve dārāḥ**, tān
**sva-pārśva-sthān manyamānāḥ** bhagavad-dārābhedena sva-matyā
niścinvānā ity arthaḥ\|

tad evaṁ, antar-gṛha-gatāḥ kāścit \[bhā.pu. 10.29.9\] ity atroktānām api
samādhānaṁ jñeyam \| parama-samarthāyās tasyā māyāyā
nija-prabhu-preyasīnāṁ tad-ekānurāga-svabhāvānāṁ maryādā-rakṣaṇārthaṁ
pariṇayam ārabhya sadaiva sāvadhānatāyā yogyatvāt tad-dinam upalakṣaṇam
eveti \|

śrūyate ca kūrma-purāṇe dvātriṁśādhyāyasyānte pati-vratā-mātrasya parāt
paribhavo na sambhavatīti kaimutyena śrī-sītā-devy-udāhṛtā---

> pati-vratā dharma-parā rudrāṇy eva na saṁśayaḥ \|
>
> nāsyāṁ parābhāvaṁ kartuṁ śaknotīha janaḥ kvacit \|\|
>
> yathā rāmasya subhagā sītā trailoka-viśrutā \|
>
> patnī dāśarather devī vijigye rākṣaseśvaram \|\|
>
> rāmasya bhāryāṁ vimalāṁ rāvaṇo rākṣaseśvaraḥ \|
>
> sītāṁ viśāla-nayanāṁ cakame kāla-coditaḥ \|\|
>
> gṛhītvā māyayā veśaṁ carantīṁ vijane vane \|
>
> samāhartuṁ matiṁ cakre tāpasaḥ kila bhāvinīm \|\|
>
> vijñāyā sā ca tad-bhāvaṁ smṛtvā dāśarathiṁ patim \|
>
> jagāma śaraṇaṁ vahnim āvasathyaṁ śuci-smitā \|\|
>
> upatasthe mahā-yogaṁ sarva-pāpa-vināśanam \|
>
> kṛtāñjalī rāma-patnī sākṣāt patim ivācyutam \|\|
>
> namasyāmi mahāyogaṁ kṛtāntaṁ gahanaṁ param \|
>
> dāhakaṁ sarva-bhūtānām īśānaṁ kāla-rūpiṇam \|\| ity-ādi \|
>
> iti vahniṁ pūjya japtvā rāma-patnī yaśasvinī \|
>
> dhyāyantī manasā tasthau rāmam unmīlitekṣaṇā \|\|
>
> athāvavasthyād bhagavān havya-vāho maheśvaraḥ \|
>
> āvirāsīt sudīptātmā tejasaiva dahann iva \|
>
> sṛṣṭvā māyāmayīṁ sītāṁ sa rāvaṇa-vadhecchayā \|\|
>
> sītām ādāya dharmiṣṭhāṁ pāvako'ntaradhīyata \|
>
> tāṁ dṛṣṭvā tādṛśīṁ sītāṁ rāvaṇo rākṣaseśvaraḥ \|
>
> samādāya yayau laṅkāṁ sāgarāntara-saṁsthitām \|
>
> kṛtvā ca rāvaṇa-vadhaṁ rāmo lakṣaṇa-saṁyutaḥ \|
>
> samādāyābhavat sītāṁ śaṅkākulita-mānasaḥ \|
>
> sā pratyayāya bhūtānāṁ sītā māyāmayī punaḥ \|
>
> viveśa pāvakaṁ dīptaṁ dadāha jvalano'pi tām \|
>
> dagdhvā māyāmayīṁ sītāṁ bhagavān ugra-dīdhitiḥ \|
>
> rāmāyādarśayat sītāṁ pāvako'bhūt sura-priyaḥ \|
>
> pragṛhya bhartuś caraṇau karābhyāṁ sā sumadhyamā \|
>
> cakāra praṇatiṁ bhūmau rāmāya janakātmajā \|\|
>
> dṛṣṭvā hṛṣṭa-manā rāmo vismayākula-locanaḥ \|
>
> nanāma vahniṁ śirasā toṣayāmāsa rāghavaḥ \|\|
>
> uvāca vahne bhagavan kim eṣā vara-varṇinī \|
>
> dagdhvā bhagavatā pūrvaṁ dṛṣṭyā mat-pārśvam āgatā \|\|
>
> tam āha devo lokānāṁ dāhako havya-vāhanaḥ \|
>
> yathā vṛttaṁ dāśarathiṁ bhūtānām eva sannidhau \|\| \[kū.pu.
> 32.513-530\] ity-ādi \|

evam agni-purāṇam api dṛśyam \| tad evam api yat tu vālmīkinā nedaṁ
spaṣṭīkṛtaṁ, tat khalu karuṇa-rasa-poṣaṇārtham eveti gamyate \| seyaṁ ca
tasya paripāṭī kvacid anyenāpy upajīvyate iti jñeyaṁ \|

[]{.mark}

tad evaṁ pativratā-mātrāṇāṁ viśeṣataḥ śrī-bhagavat-preyasyā prabhāve
sati---

> ya etasmin mahā-bhāge prītiṁ kurvanti mānavāḥ \|
>
> nārayo'bhibhavanty etān viṣṇu-pakṣān ivāsurāḥ \|\| \[bhā.pu. 10.8.18\]

iti sāmānya-viṣaye garga-vacane ca sati tādṛśīnāṁ bhrame'pi taṁ
nitya-kāntaṁ parityajantīnāṁ nityaṁ tat-kāntaṁ paricarantī māyā
śrī-rāmāvasathyāgnivad api kiṁ rakṣāṁ na kurvīta, kintu
tadīya-līlā-nāṭya-rakṣārthaṁ **\|**

tad evaṁ ca tat-patiṁ-manyādiṣv eva vivāhādi-śayanādi-samayeṣv eva ca
svarūpa-siddhā āvavrire \| anyeṣu cānyadā ca kalpitā eveti gamyate \|
tāvad eva ca yuktaṁ tāsu
maryādā-rakṣaṇotkaṇṭhā-vardhanaika-prayojanatvāt tasyāḥ \|

[]{.mark}

yathaiva hi tava sutaḥ sati yadādhara-bimbe datta-veṇuḥ \[bhā.pu.
10.35.14\] ity-ādau, śuśrūṣantyaḥ patīn kāścit \[bhā.pu. 10.29.6\]
ity-ādau, tā vāryamāṇāḥ patibhiḥ \[bhā.pu. 10.29.8\] ity-ādau ca
svarūpa-siddhānām eva darśanaṁ tatra tatrāvagatam \| evam anyatrāpy
avagamyam \| tāsām anya-kṛta-dhvaṁsābhāvasya kāraṇaṁ prabhāvaś ca
sambhāvyate---

> ya etasmin mahā-bhāgāḥ
>
> prītiṁ kurvanti mānavāḥ \|
>
> nārayo'bhibhavanty etān
>
> viṣṇu-pakṣān ivāsurāḥ \|\| \[bhā.pu. 10.8.18\] iti kaimutya-prāpteḥ \|

atha tāsām apatya-śravaṇaṁ ca yātṛ-māninī-prabhṛtīnām apatye
tad-vyavahārāt \|

svāpatyatve sati vibhāva-vaiguṇyena rasābhāsatvam āpadyeta \| tataś ca
bhajate tādṛśīḥ krīḍā yāḥ śrutvā tāt-paro bhavet \[bhā.pu. 10.33.36\]
iti, siṣeva ity-ādau sarvāḥ śarat-kāvya-kathā-rasāśrayā \[bhā.pu.
10.33.26\] iti ca virudhyete \| para-putratva-pratipādanāyaiva hi
pāyayantyaḥ śiśūn payaḥ \[bhā.pu. 10.29.6\] ity evoktaṁ, na tu \"sutān
stanam\" iti \| ata eva mātaraḥ pitaraḥ putrā bhrātaraḥ patayaś ca vaḥ
\[bhā.pu. 10.29.20\] iti parihāsatvenaiva śrī-bhagavad-vākyaṁ rasāya
sampadyate \| vāstavatvena tu vairasyāyaiva syāt, tāsām
aṅgīkariṣyamāṇatvāt \| kvacit tābhir eva teṣu yat pati-śabdaḥ prayuktas
tad-bahir-loka-vyavahārata eva nāntar-dṛṣṭita ḥ, yat-paty-apatya-suhṛdām
anuvṛttir aṅga \[bhā.pu. 10.29.32\] ity-ādinā tad-aṅgīkārāt \| mām eva
dayitaṁ śreṣṭham ātmānaṁ manasā gatāḥ \[bhā.pu. 10.46.4\] iti bhagavatā
tāsām antaḥ-karaṇa-prakāśanāt \| gopyaḥ kim ācarad ayam ity-ādau
dāmodarādhara-sudhām api gopikānāṁ bhuṅkte svayaṁ \[bhā.pu. 10.21.9\]
ity anena, api bata madhu-puryām ārya-putro'dhunāste \[bhā.pu.
10.47.21\] ity anena tābhiḥ svayam ukteś ca \|

tata etad uktaṁ bhavati rāsa-pañcādhyāyyāṁ **nāsūyan khalu kṛṣṇāya**
ity-ukta-diśā, sa vo hi svāmī \[go.tā.u. 2.22\] ity tāḥ prati
tāpanī-sthita-durvāsaso vākyavat \| kṛṣṇa-vadhva \[bhā.pu. 10.33.8\]
ity-ukta-rītyā ca \| yāḥ khalu yogamāyām upāśritya iti śravaṇāt
tat-tad-artha-bhagavan-niyukta-yogamāyā-kalpitākalpitatayā
yogamāyaika-viditāḥ svataḥ parataś ca pracchanna-dvividhāyamānā āsan,
tās tu paścād yogamāyayaiva devyā prāpañcitābhyāṁ maryādotkalitābhyāṁ
sva-pālitasya rasa-poṣataroḥ
paryavasāna-nirupadrava-mahā-sukha-prāpti-rūpāya phalāya
muny-ākāśādi-vāṇy-ādikaṁ dvārī-kṛtya vā svayam eva prakaṭībhūya eva vā
śrī-gokula-vāsinaḥ prati tathaiva vyaktī-kṛtāḥ, svarūpeṇa mām eva
ramaṇaṁ prāptāḥ, **nāsūyan khalu kṛṣṇāya** ity-ādy-uktāsūyā-parihārasya
samyaktvāya tat-kalpitās tu sva-sva-patim ity eva śrī-bhagavantam \|
dṛśyate ca saṁjñā-chāyādivat kalpanāyā vyaktatvam eva pariṇāmaḥ sarvatra
\| tad ittham eva mātā-pitr-ādīnām abhīṣṭaṁ sidhyati \|

tasminn eva teṣāṁ vātsalyasya viśrānteḥ \| na ca dāmpatye prakaṭe---

> bahu vāryate yataḥ khalu yatra pracchanna-kāmukatvaṁ ca \|
>
> yā ca mitho durlabhatā sā paramā manmathasya ratiḥ \|\| \[u.nī. 1.20\]

iti bharatānusṛta-nivāraṇādy-abhāvād rasa-niṣpattir na syād iti vācyam
\| tasya nivāraṇaṁ khalu na bhaya-dānena bhavet, sarvātiśāyi-sāmarthyāt,
kintu lajjā-dānenaiva \| lajjā tu kulīna-kumārāṇāṁ
sva-strī-gata-rahasya-vihāra-viśeṣasya pareṇānumitāv api jāyate, kim
uta---

> yatra hrīḥ śrīḥ sthitā tatra, yatra śrīs tatra saṁnatiḥ \|
>
> saṁnatir hrīs tathā śrīś ca nityaṁ kṛṣṇe mahātmani \|\| \[ha.vaṁ.
> 2.101.73 (96.72)\]

iti harivaṁśādy-uktānusāreṇa parama-lajjādi-guṇa-nidhānasya vraje
nava-vayaḥ śrīlatām evābhivyañjatas tasya siddhe ca lajjālutve svayam
eva nivāraṇādi-trayaṁ sidhyati \| kintu lajjā dvividhā saṅgopya
nyāyya-karmaṇi saṅkoca-mātra-karī, anyāyya-karmaṇi nyakkāra-karī ca \|
atra pūrvāvyājāntarācchannā nātivirodhinī uttarā yaśaḥ priyeṇa tena
kṛtte'pi vyāje tasyānumitiś ced dviguṇībhūya virodhinī \|

tad evaṁ sati gopa-nārībhir aniśaṁ krīḍayāmāsa keśavaḥ \[pa.pu.
6.252.26\] śrutāniśa-krīḍā pāradārye sarvathā na sambhavati, sva-dāratve
tu tāsām asaṅkhyānāṁ sva-svarūpa-paty-aprāptā jāta-parama-duḥkhānāṁ
gurubhir api sammataḥ sāntvanādi-rūpo ya āvaśyaka-dharmas
tad-vidha-vyājena sambhavati \| yac ca

> ramya-keli-sukhenaiva gopa-veśa-dharaḥ prabhuḥ \|
>
> bahu-prema-rasenātra māsa-dvayam uvāsa ha \|\| \[pa.pu. 6.279.26\]

ity etat-padyaṁ tad-anantaraṁ ca sarveṣāṁ manoramatvaṁ
bahu-prema-rasa-pradatvaṁ ca ittham eva saṅgacchate iti \| na ca
gopa-nārībhir iti para-dāratvaṁ śabda-labdham \| devahutyāṁ sā tvaṁ
brahman nṛpa-vadhūḥ \[bhā.pu. 3.21.28\] iti kardamaṁ prati
bhagavad-vākyāj jāty-apekṣayāpi sambhavāt \|

na ca nivāraṇādibhir aupapatyam eva bharata-mataṁ, ratnāvalī-nāṭikāyāṁ
yayāti-caritādivad dāmpatye'pi sambhavāt \| neṣṭā yad aṅgini rase
kavibhir paroḍhā \[u.nī. 5.3\] iti virodhāt \|

tad evaṁ gūḍhatayā māyayā praṇītānāṁ ramaṇatayā tasya prāptau mat-kāmā
ramaṇam \[bhā.pu. 11.12.13\] iti padyaṁ yojitam \| nanda-gopa-sutaṁ devi
patiṁ me kuru te namaḥ \[bhā.pu. 10.22.4\] iti kṛta-japānāṁ kumārītvena
prasiddhānāṁ parāsām api saṅkalpa-siddhir eva śrī-bhagavatā kṛtā \|
tatraiva hi svayam aṅgīkṛtaṁ yātābalā vrajaṁ siddhāḥ \[bhā.pu.
10.22.27\] iti \| tad etat-pakṣe'pi pūrvavad eva gupta-patitvāj jāram
iva jāram iti saṅgamanīyam \| tasmāc ca śrī-gopālottara-tāpanyāṁ tāḥ
prati durvāsasā yad uktaṁ, tad eva nigamanīyam---janma-jarābhyāṁ bhinnaḥ
sthāṇur ayam ity-ādau sa vo hi svāmī bhavati \[go.tā.u. 2.23\] iti \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāha---**nāsūyann** iti \|
tad-dinam upalakṣaṇam eva, kintu vivāhādi-sarvāvasthāsv api tathā
jñeyaṁ, siddhānta-rasa-vyāghātāt \| māyā-nirmitān **svān dārān
sva-pārśva-sthān** eva **manyamānā** iti \| tatrāha yan-mitram \[bhā.pu.
10.14.32\] iti, yad dhāmārtha-suhṛd \[bhā.pu. 10.14.35\] ity-ādi
nyāyenāsūyāpy atra loka-rīti-rakṣaṇārthaṁ tad-ābhāsa eva ca jñeyaḥ \|

na tv āpta-kāmasya kutaḥ krīḍane pravṛttiḥ ? kutastarāṁ vā bahir-dṛṣṭyā
loka-gīte tasmin ? ity ata āha---**anu** \[bhā.pu. 10.33.36\] iti \|
\"bhūtānām\" iti pāṭhe'pi **bhaktānām** eva sambandhenaivānyeṣām
**anugraho** jñeyaḥ \| athavā, nanv evam api nityavat guptam eva, tathā
krīḍatu kiṁ prāpañcikebhyas tat-prakaṭanena ? tatrāha---**bhaktānāṁ**
prapañca-gatānām \| **mānuṣaṁ** martya-loka-rūpam \| virāḍ-dehāṁś ca
samāśritaḥ \| tatra prakaṭa ity arthaḥ \| tatra vastuno'pi prabhāvam
āha---**yāḥ śrutvā** iti anyo'pīti śeṣaḥ \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prakṛtam āha---**nāsūyann**
ity-ādi \| asūyābhāve hetum āha---**mohitās tasya māyayā,** yogamāyayā
mohitāḥ \| moha-prakāram āha---**manyamānā** ity-ādi \| yoga-māyaiva
tāsāṁ chāyā-rūpāṇy āviṣkārayāmāsa \|\|37\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** pūrvaṁ rājñā pṛṣṭaṁ
para-dārābhimarśanaṁ dharma-viruddhaṁ katham ? tatra prauḍhi-vādena
gopīnāṁ para-dāratvam aṅgīkṛtya, dharma-vyatikramo dṛṣṭaḥ \[bhā.pu.
10.33.30\] ity uttaraṁ dattam \| āpta-kāmo yadu-patiḥ \[bhā.pu.
10.33.30\] iti yat pṛṣṭaṁ, tatra anugrahāya bhaktānām \[bhā.pu.
10.33.36\] ity uttaritam \| yadyapi rājñaḥ samādhānaṁ jātam, tathāpy
anyeṣāṁ sabhāsadāṁ saṁśayo jātaḥ \| tathā hi---yadā śrī-kṛṣṇena
veṇu-nāda-dvārā ākṛṣṭāḥ, tadāsūyāviṣṭais tāsāṁ paty-ādibhir avaruddhāḥ,
tadā guṇa-mayaṁ dehaṁ jahuḥ \[bhā.pu. 10.29.11\] ity uktam \| anyeṣām
[ābhi]{.mark} vraja-vāsināṁ tat-tulyatvāt tāsu sarvāsu gatāsu gṛhāṇāṁ
śūnyatve jāte anveṣṭuṁ kathaṁ te na gatās tatra ?
samādhatte---**nāsūyan** iti \| **vrajaukasas** tāsāṁ paty-ādayas tāsu
gatāsu **kṛṣṇāya nāsūyan**, kṛṣṇe doṣa-dṛṣṭiṁ na cakrur iti \| tasya
hetuḥ---**tasya māyayā** yoga-māyaya **mohitāḥ** \| syāt kṛpā-dambhayor
māyā iti viśvaḥ \| te yadyapi jānanti, tathāpi tasya māyayā kṛpayā
sneha-viśeṣeṇa mohitāḥ doṣa-dṛṣṭiṁ na cakruḥ \|

yad vā, abhijñānāṁ mate **māyā** aghaṭita-ghaṭanā-cāturī-viśeṣaḥ, tena
**mohitāḥ** \| tad āha---yās tu pūrvaṁ gṛha-madhye ruddhāḥ, tat-sadṛśaṁ
dehaṁ chāyā-mayaṁ tebhyo dattvā, tās tenaiva dehena śrī-kṛṣṇāntikaṁ
gatās tāḥ ramayāmāsa \| tathātrāpi tāsāṁ chāyāmaya-dehasya
paty-ādi-samīpe sthāpitatvāt \| ata evāsūyāṁ na cakrur iti \| yataḥ
**svān svān dārān pārśva-sthān** sva-samīpa-sthān **manyamānā
vrajaukasa** ity anena vraja eva sthitāḥ tan-nikaṭe'nveṣṭuṁ na gatā iti
bhāvaḥ \| anugrahāya bhaktānām \[bhā.pu. 10.33.36\] ity anenoktam
anugrahaṁ sphuṭayan teṣv asūyāṁ notpāditavān iti
anyathānugrahāsambhave'sūyāviṣṭā bhaveyur iti bhāvaḥ \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evaṁ sarvāsv eva
niśāsu gopa-strībhiḥ saha viharati bhagavati tāsāṁ patayaś ca
śvaśrv-ādayaḥ sva-sva-gṛheṣu tāḥ sva-vadhūr adṛṣṭvā bhagavate tasmai
kathaṁ nākupyan ? tatrāha---neti \| māyayā yoga-māyayaiva, na tu
bahiraṅga-māyayā, bhagavat-parivāreṣu tasyā adhikārābhāvāt,
tan-mohitānāṁ ca bhagavad-vaimukhyasyāvaśyambhāvāt, teṣāṁ gopānāṁ tu
bhagavad-vaimukhya-mātrādarśanāt \| tathā mohanaṁ ca gopīṣu kṛṣṇam
abhisṛtavatīṣu dṛśīs tāvatīr eva gopīḥ sṛṣṭvā tān darśayitvaiva \| ataḥ
svān svān dārān sva-pārśva-sthān eva manyamānāḥ \| yad uktam
ujjvala-nīlamaṇau---

> māyā-kalpita-tādṛk-strī-śīlanenānasūyabhiḥ \|
>
> na jātu vraja-devīnāṁ patibhiḥ saha saṅgamaḥ \|\| \[u.nī. 3.32\] iti
> \|

tataś ca yoga-māyāyāś cic-chakti-vṛttitvāt tat-kāryāṇām api
nitya-satyaucityāt sarva-māyikaṁ prapañca-nāśe'pi teṣāṁ
pārśva-stha-dārāṇāṁ, teṣu sva-sva-bhāryābhimānasya ca nitya-satyatvam
eva **manyamānā** ity abhimāna-mātram, na tu yoga-māyā-kalpitānām api
tāsāṁ patibhiḥ sambhoga iti tāsāṁ tad-ākāra-tulya-kārāṇām
anya-sambhuktatvasyānaucityāt \| ata eva sva-pārśva-sthān iti tu
sva-talpa-sthān itu uktam \| tac ca samādhānaṁ yoga-māyayaiva \|
tat-patīnāṁ tāsu kāma-bhāvānupādanāt kṛtam iti jñeyam \|
śrī-bhagavat-pārśvāt sva-sva-gṛhaṁ prati gopīnām āgamana-samaye
māyika-gopīnāṁ māyayaivāntardhāpanam api jñeyam \|\|37\|\|

**\...**

\|\| 10.33.39 \|\|

brahma-rātra upāvṛtte vāsudevānumoditāḥ \|

anicchantyo yayur gopyaḥ sva-gṛhān bhagavat-priyāḥ \|\|

**śrīdhara-svāmī (bhāvārtha-dīpikā) :** brahma-rātre brāhme muhūrte
upāvṛtte prāpte \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kecit tu
brahma-rātra-sama-kāle samāpte satīty āhuḥ \| tad api bhagavan-māyāyā
aghaṭita-ghaṭanā-paṭīyasyāḥ saṅgacchata eva \| mārkaṇḍeyasya kṣaṇa eva
sapta-kalpa-pradarśanāt \| vāsudevena sarvatra prakāśamānenānumoditāḥ
sva-gṛhādāv api dattānandā anicchantyo bhagavad-viraham asahamānāḥ \|
etad evāha---bhagavān eva priyo yāsāṁ na gṛhādi \| tās tathā \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** brahma-rātra ity-ādi
\| brāhma-muhūrte militānām aneka-rātrīṇām antima-rātri-carama-yāmārdhe
iti bhāvaḥ \| kālasyāpi niṣkriyatvāt tasyā nedaṁ citram \|
vāsudevānumoditās tā bhagavat-priyāḥ sva-sthānaṁ yayuḥ \| sva-gṛhān
anicchantyas tatraiva vṛndāvane nitya-siddhaṁ yoga-pīṭhākhyaṁ
sthala-viśeṣaṁ yayuḥ \| gopās tu chāyā-rūpābhir eva manyamānāḥ
sva-pārśvasthān ity-ādinā kṛtārthā eva taṁ nāsūyan \| tasya nāṭyasya
mahimaiveyam \| yad vā, pati-gṛhān anicchantyaḥ sva-gṛhān
yoga-māyā-kṛtān nija-gṛhān yayuḥ \| vāsudevenānu-moditāḥ satyaḥ \| yad
vā, vāsudevānumodita-sthalaṁ tā yayuḥ \| vāsudevenoddiṣṭaṁ
nija-sthāna-viśeṣam \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāsudevena
cittādhiṣṭhātrā anumoditā antaḥ-preritā api \| yad vā, vasuṣu aṣṭāsu
ivyatīti vasudevo vasu-pravaro droṇa-rūpaḥ śrī-nandas tat-putro
vāsudevas tena bhagavattā-prakaṭana-pareṇa śrī-kṛṣṇena
vraja-maṅgalārtham anujñātāḥ \| kiṁ vā, anu nirantaraṁ moditāḥ harṣitāḥ
\| ata evānicchantyaḥ \| tathāpi sva-sva-gṛhaṁ yayuḥ \| kutaḥ ?
bhagavat-priyāḥ \| tasya prītimālocyetiarthaḥ \| anyathā
pitṛ-mātṛ-vayasya-varga-santoṣaṇa-gopāla-nādes tathā pūrvavad
rāsa-krīḍā-sukhasya cāsampattiḥ \| tat-tad-asampattyā bhagavato
mādhurya-viśeṣāsiddhiś ceti dik \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad etat prāsaṅgikaṁ
samāpyopasaṁharan parama-sukhāmṛta-sindhum avagāḍhānām api tāsām atṛptim
āha \| anicchantyo'pi gopyaḥ sva-gṛhān yayuḥ tena samaṁ vihāreṇaiva
vrajaṁ nikaṭa-prāyam āgatya sva-sva-gṛha-vartmāni jagṛhur ity arthaḥ \|
tatra hetuḥ brahmeti tat-kālasya gṛha-gamanāyaiva yogyatvād ity arthaḥ
\|

nanu tad-artha-tyakta-sarvāsāṁ tāsāṁ kathaṁ tad-apekṣā ?
tatrāha---vasudevo'tra prāg-janmani vasuṣu virājitatvāt vrajeśvara eva
\| gokula-līlāyāṁ tad-arthaḥ tasyaiva sānnidhyāt tataś cāpatyārthe'ṇi
tena tasyāpattayāpekṣita-tad-anusmaraṇa-prātaḥ-kālena anumoditāḥ punar
āśu sva-saṅga-dānādy-aṅgīkāra-stutyādibhiḥ kāritānumodanā ity arthaḥ \|
śleṣa-viśeṣeṇa tat-tan-nikaṭe sarvadā eva satā krīḍatā cānumoditā iti
pratyekam apy anunayo darśitaḥ \| aiśvaryārthatve tu tenāpy anunayāt
tāsāṁ māhātmyaṁ darśitam \|

yad vā, vasevaṁ tāsāṁ śuddham antaḥkaraṇam \| sattvaṁ viśuddhaṁ
vasudeva-śabditam iti śrī-śivokteḥ \| premṇā tad-adhiṣṭhātreti tatra
sattvam uktam \|

nanu tābhir labdha-durlabha-saṅgānasya tasya tyāgena tad-yatnenāpy
anumodanaṁ katham iva ghaṭeta prema-phalam iti \| tad-dhyānād api kathaṁ
tad-vaśatvam ? tatrāha---bhagavān eva priyo yāsāṁ tāḥ \| bhagavataḥ
preyasyo vā \| ataḥ duḥkham api tāḥ sahyante, na tu tat-saṅkoca-leśam
apīti bhāvaḥ \| sa tu puruṣāṇāṁ preyasī-vaśatve'pi lajjā maryādā
dākṣiṇyādībhis tad-eka-saṅga-tyāgasya darśanād iti ca bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** phalitam āha---brahma-rātra
ity-ādi \| militānām aneka-rātrīṇāṁ śeṣa-yāmārdhe upāvṛtte
bhagavad-icchayā samprāpte sati tā gopya ūḍhānūḍhādi-prakāroktāḥ sarvā
eva bhagavat-priyāḥ satyaḥ sva-gṛhān anicchantyo vāsudevam anumodayituṁ
śīlaṁ yāsām iti tathā tac chrī-vṛndāvanāntarvarti-pura-viśeṣaṁ yayur iti
bhāvaḥ \| vastutas tu sva-gṛhaṁ punar na gatā eveti granthārthaḥ \|
sva-gṛhān anicchantya iti hetumad-viśeṣaṇena gṛhāntaraṁ lakṣyate
\|\|38\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** evaṁ śrī-kṛṣṇasya
rasaiśvaryaṁ saparikaraṁ nirūpya tāsv api niraṅkuśam aiśvaryaṁ janeṣu
prakhyāpya rasa-sindhoḥ prastutam agādhatvam upasaṁharan tāsāṁ śrī-kṛṣṇe
dharma-dhūrye tṛpty-abhaviṣyat vyañjitam \| navānurāga-sad-bhāve'pi
punar api divasāntare tam eva rāsa-vilāsaṁ prakaṭayituṁ balād iva
kṛṣṇa-preritānāṁ gamanam āha---brahma-rātreti \| brāhme muhūrte \| yad
vā, brahma-rātre brahmaṇo rātri-tulye kāle upa samīpam upāvṛtte jāte
sati \| pūrvam ācāryair eva vyākhyātaṁ śaśāṅkaś ca sa-gaṇo
vismito'bhavad iti \| tataś cātidīrghāsu brahma-niśā-sadṛśīṣu reme ity
uktam \| yad vā, brahmaṇaḥ svānanda-pūrṇasyāpi tulya-kāle upa samīpe
āvṛtte ā samantāt vṛtte jāte pūrṇe satīty arthaḥ \|
brahmatvānanusandhānena pūrṇa-ramaṇe jāte sati ātmārāmo'py arīramad
ity-ādy-ukteḥ \| punar api kariṣyamāṇa-ramaṇābhisandhinā
navānurāga-vṛddhaye \|

tadā vāsudevānumoditāḥ vasuṣu dīvyatīti vasudevo nandaḥ, tat-putreṇety
arthaḥ \| droṇo vasūnāṁ pravaraḥ ity-ukteḥ \| yad vā, vasubhir
go-mahiṣyādi-dhanair dīvyati prakāśate vasudevo nandaḥ, tat-putreṇeti \|
ayam abhiprāyaḥ---go-mahiṣyādi-dohanādi-samaye nandaṁ smariṣyatīti \|
tad-anusadhānaṁ nandasyāpi ānanda-vitaraṇa-prītena tenānumoditāḥ \|
idānīṁ dadhi-nirmathana-samayo jāto go-dohanādi-samayo jātaḥ \| punar
apy evaṁ rajanī-mukhe veṇunā ākāraṇīyā ity āśvastāḥ \|

yad vā, vāsudevena cittādhiṣṭhātrānumoditāḥ preritāḥ pūrvam
āgamana-samaye pratiyāta iti bāhya-vṛttyā preritā api na yayuḥ \| yad
vā, tac-cittasyākṛṣṭād gamanāsambhavaḥ \| tābhir apy uktaṁ--- cittaṁ
sukhena bhavatāpahṛtaṁ gṛheṣu \[bhā.pu. 10.29.34\] ity-ādinā \| idānīṁ
cāsya preritatvāttvatto gamanam ajātam iti bhāvaḥ \| yad vā,
vasudevādi-śabditaṁ śuddham antaḥkaraṇaṁ tasmiṁs tad-adhiṣṭhātṛtvena
tiṣṭhatīti vāsudevas tenānumoditāḥ sadā tasya citteṣu pūrṇatvāt \|
tac-cittānuvṛttyā tadājñā-bhaṅgaṁ kartum apārayantyaḥ bāhya-vṛttyā
tad-ājñāṁ śirasi dhārayantyas tat-saṅgam api tyaktum anicchantyaḥ \| yad
vā, gṛheṣu parama-duḥkhānusandhānena vātāśnavat pati-putrādi-śuśrūṣaṇaṁ
taiḥ saha sambhāṣaṇam api kartum anicchantyo'pi priya-prasthāpitāḥ
sva-gṛhān yayuḥ \|

nanv ayukta-svīkāratvena katham anumodanaṁ kṛtam ? kathaṁ ca tābhiḥ
svīkṛtam ? iti cet tatrāha---bhagavat-priyāḥ \| bhagavān eva priyo yāsāṁ
tāḥ priyasyājñā karaṇīyeti \| ājñā-bhaṅgaṁ ko veda kiṁ syāt ? dāsyāsyāpi
svīkṛtatvāt \| lāghava-śaktyānyat sarvaṁ kṛtatvāt cety anusandhānena
suduḥkham api sahamānā yayur iti \| bhagavat-priyā iti vā
tad-vaśavartitvenāpi tā iti bhāvaḥ \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahma-rātram iti
samāsānta ārṣaḥ \| brahmāṇo rātrau yuga-sahasra-pramāṇāyām upāvṛtte upa
ādhikyena āvṛtte ekām āvṛttiṁ gate sati gopyaḥ sva-gṛhān yayuḥ \|
ekasyām eva rajanyām etāvatyo līlāḥ kartavyā iti bhagavataḥ
satya-saṅkalpatvāt nṛtya-gītādayo vilāsā yāvanto manasy abhīpsitā āsan
tāvatāṁ sampūrtau yāvantaḥ samayāḥ sambhavanti tāvadbhiḥ samayair
yuga-sahasraṁ pūrṇaṁ babhūva, tac ca yuga-sahasraṁ
prahara-catuṣṭayātmaka-rajanī-madhya eva rāsa-sthalyāṁ praviveśa \|
yathā pañca-yojanātmaka-vṛndāvana-pradeśaika-deśa eva
pañcāśat-koṭi-yojana-pramāṇāni brahmāṇḍāni praviṣṭāni brahmaṇā dṛṣṭāni,
yathā cātistoka eva bhagavata udarasyopari uparimitāni dāmāni antare ca
brahmāṇḍam eva dṛṣṭam abhūd ity atra nāsambhāvanā kāryā \| yad uktaṁ
bhāgavatāmṛte---

> ataḥ prabhoḥ priyāṇāṁ ca dhāmnaś ca samayasya ca \|
>
> avicintya-prabhāvatvād atra kiṁ ca na durghaṭam \|\| \[la.bhā.
> 1.5.515\] iti \|

vāsudevānumoditāḥ mama ca bhavatīnāṁ ca prati tādṛśa-krīḍā-siddhy-arthaṁ
pracchanna-kāmataivābhīṣṭeti kṛṣṇena kṛtānumodanā ity arthaḥ \| yad vā,
cittādhiṣṭhātrā vāsudevenaiva guru-lajjā-bhayādikam udbhāvya preritāḥ \|
ata eva priya-virahasya duḥsahatvād anicchantyo'pi yayuḥ \|\|38\|\|

**\...**

\|\| 10.33.40 \|\|

vikrīḍitaṁ vraja-vadhūbhir idaṁ ca viṣṇoḥ

śraddhānvito nu śṛṇuyād atha varṇayed vā \|

bhaktiṁ parāṁ bhagavati parilabhya kāmaṁ

hṛd-rogam āśv apahinoty acireṇa dhīraḥ \|\|

**śrīdhara-svāmī (bhāvārtha-dīpikā) :** bhagavataḥ
kāma-vijaya-rūpa-rāsa-krīḍā-śravaṇādeḥ kāma-vijayam eva phalam
āha---vikrīḍitam iti \| acireṇa dhīraḥ san hṛd-rogaṁ kāmam[^358] āśu
apahinoti parityajatīti \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagaval-līlāyāḥ
samprāpta-nivṛtti-hetutvāc charavaṇaṁ sadā kāryam, sā ca
kāma-jaya-pūrvikā kāmināṁ daurgatyāvagater atra līlāyāṁ bhagavatāpi kāma
eva jito'ta etac-chravaṇa-parāyaṇasyāpi sa ca jito bhavatīty
āśayenāha---vikrīḍitam iti \| vividhaṁ jala-sthala-nādi-bhedena krīḍitaṁ
viharaṇam \| ceti padaṁ śraddhātiśaya-jananārthakam \| yathānyāni
vikrīḍitāni tathaivedaṁ ca līlā-tātparyāvagatyāvāpta-dhairyaḥ san \|
kāma-tyāgasya bhagavad-rūpatā-pādakatvena saṁsāra-nāśakatvaṁ sphuṭam \|

> yadā sarvaṁ pramucyante kāmā ye'sya hṛdi śritāḥ \|
>
> atha martyo'mṛto bhavaty atra brahma samaśnute \|\| iti śruteḥ \|

kāmā vāsanāḥ \| madanasyāpi vāsanā-janyatvāt kāmatvam \|
śrī-paramānanda-sevinā śrīdhareṇa svāminā nirmitā daśamāśrayā
daśama-skandhāntargatā śrī-bhāgavata-bhāvārthānāṁ dīpikā yā sā tv iyam
eva \| pada-vākyādy-arthānāṁ prakāśikās tv anyā bahvyaḥ santīty anena
nijānutkarṣaḥ parotkarṣaś ca sūcitaḥ \| vastutas tu śrī-paramānandaṁ
nija-svarūpānandaṁ sevituṁ śīām asyeti nijānanda-sevī sa cāsau śrīdharo
rādhikeśas tena nirmitā racitā yā śrī-rāsa-līlā sā iyam eva
pañcādhyāya-nirūptaiva \| kiṁbhūtā ? śiryo rādhāyā bhāgavatānām
anyāsāṁgopīnāṁ yo bhāvo bhaktir anurāga iti yāvat \| sa evārthaḥ
prayojanaṁ tasya dīpikā bhakti-pāravaśyāt sarveśvareṇa hariṇā niṣiddham
api strībhir nṛtyam aṅgīkṛtam iti bhāvaḥ \| punar daśamo lakṣmībhūtaḥ
śrī-kṛṣṇa evāśrayo yasyāḥ sā tathā \| kṛṣṇam āśrityā gopībhir
nijābhimataṁ sādhitam iti bhāvaḥ \| (ataḥ paraṁ viśvanāthasya vyākhyā
uddhṛtā \|) \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhajate tādṛśīḥ krīḍā
yā śrutvā tat-paro bhaved iti \| pratipādayati---vikrīḍitam ity-ādi \|
hṛd-rogaṁ kāmādi-doṣam \| etena gopībhiḥ saha sa khalu vilāso hi
sādhanāntareṇāpi duṣkaraṁ hṛdaya-śodhanaṁ karotīti rahasyam \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :vraje yā vadhvo**
nūtana-vivāhitā iva nava-yauvanā gopyaḥ \| yad vā rāsa-krīḍayā sākṣat
tat-patnītvam iva prāptās tābhiḥ \| **idaṁ** ca rāsa-krīḍā-lakṣaṇaṁ
**vi**śiṣṭaṁ **krīḍitaṁ** krīḍām \| **ca**-kārād etādṛśam anyad api \|
kiṁ vā, tv-arthe ca-śabdo'nyato viśeṣāt \| **viṣṇor** iti tāsāṁ madhye
dvayor dvayor \[bhā.pu. 10.33.3\] ity-ādy-ukta-vyāpakatvābhiprāyeṇa\|
**śraddhānvita** iti anyathā rasānudayena parama-bhakty-asampattiḥ \|
śraddhānvitatvād eva **anu** nirantaraṁ **śṛṇuyāt** \| etac ca tathaiva
\| yad vā, **nu** niścitam \| atha śravaṇānantaraṁ śraddhānvitatvāt \|
yad vā, vikalpārthe'nuvarṇayed vā \| kiṁ vā, anu ukta-samuccaye \|
samerc ca \| pratyekaṁ sarveṣāṁ parama-bhakti-sādhanatvāt \| tathāpi
śravaṇādi-trayasyāsya yathottaraṁ tatra śraiṣṭhyam eva jñeyam \| ya ity
adhikāritvāpekṣā nirastā \| **parāṁ** paramāṁ prema-lakṣaṇāṁ
**prati**kṣaṇaṁ nūtanatvena **labdhvā** \| **hṛd-roga**-rūpaṁ **kāmam
i**ti bhagavad-viṣayakaḥ kāmo vyavacchinnaḥ \| tasya paramāmṛtatvena
tad-vaiparītyāt \| **dhīraḥ** sarvārtha-tattva-vettā, sa punaḥ
kāmādi-kṣubhita-citto vā, hṛd-roga-tyāgādikam etat parama-bhakter
ānuṣaṅgikaṁ phalaṁ jñeyam \| tasyā eva mukhya-phalatvāt \|
tat-krīḍā-śravṇādināpy etat syāt \| kiṁ vaktavyam ? tasya
laukika-nindya-kāmya-krīḍāvat sā krīḍeti prasaṅgānusāreṇa tātparyaṁ
kalpyam \| atas tasya tapasāṁ ca kāma-viśeṣaḥ
prema-paripāka-vilāsa-viśeṣa-rūpa eva \| na tu prākṛta iti likhitam eva
\| vivṛtaṁ ca śrī-bhāgavatāmṛte \| anyat tair vyākhyātam \|

yad vā, **dhīraḥ** vicārayan sann ity arthaḥ \| yad vā, kāmaṁ yatheṣṭam
āśu bhaktiṁ pratilabhya **hṛd-rogam ā**dhiṁ śrī-kṛṣṇāprāpty-ādi-kṛtam
acireṇāpahinoti, tat-prāpter iti bhāvaḥ \| anyat samānam \|\|39\|\|

krīḍatā bahir antaś ca jano'yaṁ yena nartyate \|

tasya caitanya-rūpasya prītyai bhagavato'stv idam \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tādṛśa-līlā-śravaṇāder
api prākṛta-kāma-virodhitvena śrī-bhagavat-premāvahatvena ca kaimutyāt
tal-līlāyāḥ parama-bhakti-phala-rūpatvaṁ darśayitvā pūrva-siddhāntam
evotkarṣayan tal-līlā-varṇana-samāptau sukhāveśenottara-kāla-bhāvi
tac-chrotṛ-vaktṛ-janān āśiṣayann iva ca svābhāvika-tat-phalaṁ
kathayati---**vikrīḍitam i**ti \| viśiṣṭāṁ krīḍāṁ ca-kārād īdṛśam anyad
api **viṣṇor** iti tāsāṁ madhye dvayor dvayor \[bhā.pu. 10.33.3\]
ity-ādy-ukta-vyāpakatvābhiprāyeṇa, **śraddhayā** viśvāsenānvita iti \|
tad-viparītāvajñā-rūpāparādha-nivṛtty-arthaś ca nairantaryārthaṁ ca \|
tac ca phala-vaiśiṣṭyārtham \| ata eva yo'**nu** nirantaraṁ **śṛṇuyād**
athānantaraṁ svayaṁ **varṇayec** ca upalakṣaṇaṁ caitat smarec ca
**bhaktiṁ** prema-lakṣaṇāṁ **parāṁ** śrī-gopikā-premānusāritvāt
sarvottama-jātīyām \| **prati**kṣaṇaṁ nūtanatvena **labdhvā** \|
**hṛd-roga**-rūpaṁ **kāmam i**ti bhagavad-viṣayaḥ kāma-viśeṣo
vyavacchinnaḥ \| tasya parama-prema-rūpatvena tad-vaiparītyāt \| kāmam
ity upalakṣaṇam anyeṣām api hṛd-rogāṇām \| anyatra śrūyate---

> brahma-bhūtaḥ prasannātmā na śocati na kāṅkṣati \|
>
> samaḥ sarveṣu bhūteṣu mad-bhaktiṁ labhate parām \|\| \[gītā 18.55\]
> iti \|

atra tu hṛd-rogāpahānāt pūrvam eva parama-bhakti-prāptiḥ \| tasmāt
parama-balavad evedaṁ sādhanam iti bhāvaḥ \| **dhīraḥ** sann iti
dhairyaṁ ca labhata ity arthaḥ \|

yad vā, kāmaṁ yatheṣṭam āśu bhaktiṁ pratilabhya hṛd-rogam ādhiṁ
śrī-kṛṣṇāprāpty-ādi-kṛtam acireṇāpahinoti tat-prāpter iti bhāvaḥ \|
anyat samānam \|\|39\|\|

krīḍatā bahir antaś ca jano'yaṁ yena nartyate \|

tasya caitanya-rūpasya prītyai bhagavato'stv idam \|\|

---------------------------------------------------------------------------------------------------------------------

**jīva-gosvāmī ( (bhakti-sandarbhe 338) :** atha gokule'pi
śrīmad-vraja-vadhū-sahita-rāsādi-līlātmakasya parama-vaiśiṣṭyam
āha---**vikrīḍitam i**ti \| **ca**-kārād anyac ca \| atheti vātha \|
**śṛṇuyād vā varṇayed** vā, upalakṣaṇaṁ caitad dhyānādeḥ \| **parāṁ**
yataḥ parā nānyā kutracid vidyate, tādṛśīm \| **hṛd-rogaṁ** kāmādikam
api śīghram eva tyajati \| atra sāmānyato'pi paramatva-siddhes tatrāpi
parama-śreṣṭha-śrī-rādhā-saṁvalita-līlā-maya-tad-bhajanaṁ tu paramatamam
eveti svataḥ sidhyati \| kintu rahasya-līlā tu pauruṣa-vikāravad
indriyaiḥ, pitṛ-putra-dāsa-bhāvaiś ca nopāsyā, svīya-bhāva-virodhāt \|
rahasyatvaṁ ca tasyāḥ kvacid alpāṁśena, kvacit tu sarvāṁśeneti jñeyam
\|\|39\|\|

---------------------------------------------------------------------------------------------------------------------

**jīva-gosvāmī ( (prīti-sandarbha 84) :** yad vikrīḍitaṁ khalu
nija-śravaṇa-dvārāpy anyeṣāṁ dūra-deśa-kāla-sthitānām api śīghram eva
yaṁ kāmam apanayat paramaṁ premāṇaṁ vitanoti \| tat punas tat kāma-mayaṁ
na syāt \| api tu parama-prema-viśeṣa-mayam eva \| na hi paṅkena paṅkaṁ
kṣālyate \| na tu svayam asnehaḥ snehayati \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---vikrīḍitam
ity-ādi \| bhajate tādṛśīḥ krīḍā yāḥ śrutvā tat-paro bhavet ity uktasya
viśeṣo'yaṁ hṛd-rogam antaḥ-karaṇa-mālinyam acireṇa tat-kṣaṇād eva dhīraḥ
pāṇḍavo vicakṣaṇa ity arthaḥ \| ata idaṁ rahasyaṁ dhīro yo bhavati, sa
śraddhānvitaḥ san śṛṇuyād varṇayet kīrtayet \| svataḥ śakto yadi, tadā
sva-pathenāpi varṇayet \| sugamam \|\|39\|\|

---------------------------------------------------------------------------------------------------------------------

**nārāyaṇa-bhaṭṭaḥ (śrī-rasikāhlādinī) :** nanu rāsa-vilāsa-śravaṇena
pāmarāṇāṁ kāmodreka eva bhaviṣyati kim etac chravaṇeneti cet samādhānaṁ
kurvan prākṛta-kāma-jaya-dvārā śrī-vrajendra-nandane paramaṁ
prema-bhakti-rūpa-phalaṁ śrotṛ-vaktṛ-janānāṁ praśaṁsan \|
aprākṛta-kāma-tat-tal-līlā-darśanādy-akāritvaṁ sambhāvayann āha
pañca-vidhā gopyo remire **vikrīḍitaṁ vraja-vadhūbhiḥ** saha \| vividhaṁ
krīḍitam \| ukti-pratyukti-rūpaṁ tat-tad-bhave kadācin nadī-puline
kadācid yamunāyāṁ sarvatra vṛndāvana-pradeśeṣu vraja-devībhiḥ
sahāvirbhāvitaṁ vilāsam, upavanam udāharaṇam etad anyatra sakhibhiḥ saha
kṛtyaṁ nṛtya-gānādikaṁ vrajeśvarī-parokṣa-kṛtaṁ bhāṇḍa-bhaṅgy-ādikaṁ
navanīta-cauryādikaṁ ca etat sarvam anyad api
govardhanoddharaṇādi-caritaṁ **śraddhānvito** āstikya-buddhimān **anu**
vāraṁ vāraṁ **śṛṇuyāt** śravaṇānantaraṁ yaḥ sva-yūtheṣu **varṇayet**
kīrtayet sa **bhagavati** rasaiśvarya-pūrṇe nanda-putre **parāṁ
bhaktiṁ** prema-lakṣaṇāṁ pratilabhya **āśu** śīghraṁ **hṛd-roga**-rūpaṁ
**kāmaṁ** prākṛta-viṣayam a**pahinoti** dūrīkaroti \|
śrī-kṛṣṇe'laukika-kāmasya vidheyatvād bhakti-pratibandhakasya kāmasya
sad-bhāve tad-anupapatteḥ \|

yad vā, kāmaṁ yathecchaṁ hṛd-rogaṁ matsaram apahinoti bhaktau
nirmatsarāṇām adhikāra-śravaṇāt tad uktaṁ dharmaḥ projjhita-kaitavo'tra
paramo nirmatsarāṇāṁ satāṁ \[bhā.pu. 1.1.2\] iti \| yad vā, kṛṣṇe
bhaktiṁ pratilabhya śrī-kṛṣṇa-prāpte-janitaṁ hṛd-rogaṁ hṛt-tāpam āśu
apahinoti \| punaś ca prāpte'pi hṛd-roge bhakti-vāsanayā dhīro bhavati
\|\|39\|\|

iti
śrīman-nāradāvatāra-śrī-vrajācārya-śrī-nārāyaṇa-bhaṭṭa-gosvāmi-viracitāyāṁ
rasikāhlādinī-ṭīkāyāṁ daśama-skandhe rāsa-vilāsa-nigamanaṁ nāma
trayastriṁśo'dhyāyaḥ \|\|33\|\|

iti samāptā \| ucca-grāme śrīmad-revatī-ramaṇa-mandire bhādra-māse
tṛtīyāyāṁ likhitam \|

**viśvanāthaḥ:** sarva-līlā-cūḍāmaṇe rāsasya śravaṇa-kīrtana-phalam api
sarva-phala-cūḍāmaṇi-bhūtam evety āha---**vikrīḍitam** iti \|
**ca**-kārād īdṛśam anyad apy anya-kavi-varṇitaṁ tābhiḥ saha
**vikrīḍitam \| viṣṇor** iti tāsāṁ madhye dvayor dvayor
ity-ādy-ukta-vyāpakatvābhiprāyeṇa **nu** niścitam anudinaṁ vā
**śṛṇuyāt** \| atha **varṇayet** kīrtayet \| sva-kavitayā
kāvya-rūpatvena vibadhnīteti vā \| **parāṁ** prema-lakṣaṇāṁ prāpyeti
ktvā-pratyayena **hṛd-roga**vaty apy adhikāriṇi prathamata eva premṇaḥ
praveśas tatas tat-prabhāvenaivācirato hṛd-roga-nāśa iti premāyaṁ
jñāna-yoga iva na durbalaḥ para-tantraś ceti bhāvaḥ \| hṛd-roga-rūpaṁ
**kāmam i**ti bhagavad-viṣayakaḥ kāma-viśeṣo vyavacchinnas tasya
premāmṛta-rūpatvena tad-vaiparītyāt \|

**dhīraḥ** paṇḍita iti hṛd-roga saty api kathaṁ premā bhaved ity
anāstikya lakṣaṇena mūrkhatvena rahita ity arthaḥ \| ataeva śraddhānvita
iti śāstrāviśvāsinaṁ nāmāparādhinaṁ premāpi nāṅgīkarotīti bhāvaḥ
\|\|39\|\|

śrī-kṛṣṇātivaśīkāra-cuñcor jiṣṇu-śiromaṇeḥ \|

premṇā hāsa ivāyaṁ śrī-rāsaḥ śrīr api nāpa yam \|\|

śāstra-buddhi-vivekādyair api durgamam īkṣyate \|

gopīnāṁ rasa-vartmedaṁ tāsām anugatīr vinā \|\|

pada-vākya-prakaraṇa-dhvanaro'tra sahasraśaḥ \|

santy agamyāś ca gamyāś ca noktā vistara-bhītitaḥ \|\|

iti sārārtha-darśinyāṁ harṣiṇyāṁ bhakta-cetasām \|

daśamasya trayastriṁśaḥ saṅgataḥ saṅgataḥ satām \|\|

iti śrīmad-bhāgavate daśama-skandhe trayastriṁśādhyāyasya

sārārtha-darśinī-ṭīkā samāptā

**\...**

iti śrīmad-bhāgavate mahā-purāṇe brahma-ṣutra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe rāsa-krīḍā-varṇanaṁ nāma

trayastriṁṣo'dhyāyaḥ \|\|

\|\|10.33\|\|

### rāsa-krīḍā samāptā {#rāsa-krīḍā-samāptā .unnumbered}

[^1]: avaśyam paunaruktyāt bāhulya-bhayāc ca tat tad atra na niveśitam
    \| iti sampādakaḥ \|

[^2]: veda-purāṇa-prāmāṇya-līlā-nityatvaṁ śrūyate ?

[^3]: jagmur iti vaktavye ājagmur ity uktiḥ śukasya kṛṣṇāntike
    svāvasthāna-sphūrteḥ \|\|

[^4]: evaṁ mad-arthojjhita-loka-veda-

    svānāṁ hi vo mayy anuvṛttaye'balāḥ \|

    mayā parokṣaṁ bhajatā tirohitaṁ

    māsūyituṁ mārhatha tat priyaṁ priyāḥ \|\|

[^5]: vāg gadgadā dravate yasya cittaṁ

    rudaty abhīkṣṇaṁ hasati kvacic ca \|

    vilajja udgāyati nṛtyate ca

    mad-bhakti-yukto bhuvanaṁ punāti \|\|

[^6]: kṛ.saṁ. 106, bhakti.saṁ. 325, prī.saṁ. 7.

[^7]: vastutas tu idam uddhavasya vākyam \|

[^8]: rasamayarāsalīlāprasaṅge īdṛśas te praśnaḥ samādhānaprapañcaś ca
    rasavighātakatvād anucita iti vyañjayan svayam evotkaṇṭhayā
    prastauti\|\|

[^9]: svāgataṁ vo mahā-bhāgā āsyatāṁ karavāma kim \|

    yan no didṛkṣayā prāptā upapannam idaṁ hi vaḥ \|\|

[^10]: gṛhaṁ

[^11]: ghoṣam iti śrī-jīva-gosvāmināṁ pāṭhaḥ \| gṛham iti kaiścit \|

[^12]: mama iti kecit.

[^13]: ko nu rājann indriyavān mukunda-caraṇāmbujam \|

    na bhajet sarvato-mṛtyur upāsyam amarottamaiḥ \|\|

[^14]: tatra bhāgavatān dharmān śikṣed gurv-ātma-daivataḥ \|

    amāyayānuvṛttyā yais tuṣyed ātmātmado hariḥ \|\|

[^15]: karmādhikāra-nirasanatvaṁ. hari-bhakti-vilāsa 11.553-555.
    ekānti-lakṣaṇāni--- sā ca sarva-nairāpekṣyeṇa tad-eka-niṣṭhatā-rūpā
    ekāntitā caturdhā caturbhiḥ prakāraiḥ \| eko dharmānādaraḥ, anyaś ca
    karma-jñānādy-aśeṣa-nirapekṣatā, aparo vighnākulatve\'pi
    rati-paratā, aparaś ca premaika-parateti \| \[ha.bha.vi. 10.59-82\]
    \| ekānti-kṛtyāṇi \[ha.bha.vi. 20.369-385\] ity-ādi draṣṭavyam.

[^16]: ha.bha.vi. 10.302

[^17]: ha.bha.vi. 10.91

[^18]: ha.bha.vi. 10.

[^19]: Often attributed to Viṣṇu Purāṇa, but not found there. See
    BhaktiS 147.

[^20]: hi

[^21]: gṛhaṁ

[^22]: sannikarṣo\'tra martyānām anādaraṇa-kāraṇam \|

    gāṅgaṁ hitvā yathānyāmbhas tatratyo yāti śuddhaye \|\|

[^23]: premṇo'nurodho nāsmākam \|

[^24]: This is not the definition given in *Rasārṇava-sudhākara*.

[^25]: maivaṁ vibho\'rhati bhavān gadituṁ nṛśaṁsam

    santyajya sarva-viṣayaṁ tava pāda-mūlam \|

    prāptā vayaṁ tulasi-dāma padāvasṛṣṭaṁ

    keśair nivoḍhum atilaṅghya samasta-bandhūn \|\|

[^26]: śleṣaṁ ?

[^27]: **pade** śrī-caraṇe (?)

[^28]: kāścin mukharāḥ pāṭhaḥ \|

[^29]: parameśvara iti ca pāṭhaḥ \|

[^30]: dhṛtāṁ

[^31]: cakṣū-rāgaḥ prathamaṁ cittāsaṅgas tato 'tha saṅkalpaḥ

    nidrā-cchedas tanutā viṣaya-nivṛttis trapā-nasaḥ \|

    unmādo mūrcchā mṛtir ity etāḥ smara-daśā daśaiva syuḥ \|\| \[source
    unknown\]

[^32]: tato naiva vadho yogyo yato vṛddhim upāgataḥ \|

    viṣa-vṛkṣo\'pi saṃvardhya svayaṃ chettum asāṃpratam \|\|

    tataḥ sa daityaḥ prāpta-śrīr neta evārhati kṣayam \|

    viṣa-vṛkṣo \'pi saṃvardhya svayaṃ chettum asāmpratam \|\|

[^33]: aṅga

[^34]: Corrected from upaveṣṭitam.

[^35]: kṛto' (Vi); utānya- (prā.pā.)

[^36]: In brackets in the published edition.

[^37]: tata ārabhya nandasya vrajaḥ sarva-samṛddhimān \|

    harer nivāsātma-guṇai ramākrīḍam abhūn nṛpa \|\| \[bhā.pu. 10.5.18\]

[^38]: śriyo nivāso yasyoraḥ pāna-pātraṁ mukhaṁ dṛśām

    bāhavo loka-pālānāṁ sāraṅgāṇāṁ padāmbujam

[^39]: niṣedha-pakṣe vṛjinārda na iti cchedaḥ, gṛhādi tyaktvā na prāptā
    vayam iti yojanā \|

[^40]: connecting of a secondary action with the main action

[^41]: kala-padāyata-veṇu-gīta- (B); kala-padāmṛta-veṇu-gīta- (Vi)

[^42]: padavīṁ

[^43]: kala-padāyata-veṇu-gīta- (B); kala-padāmṛta-veṇu-gīta- (Vi)

[^44]: padavīṁ

[^45]: paropadeśe pāṇḍityaṃ sarveṣāṃ sukaraṃ nṛṇām \|

    dharme svīyam anuṣṭhānaṃ kasyacit tu mahātmanaḥ \|\|

[^46]: \"vraja-janārti-hara\" iti
    viśvanātha-dhṛta-nārāyaṇa-bhaṭṭa-vīrarāghava-sammata-pāṭhāntaraḥ \|

[^47]: gopīnām ekādaśa-ślokānāṁ kṛṣṇasya daśaślokānām ekaikaśaḥ
    pratyuttara-rūpeṇa punar vyākhyāyate \|

[^48]: samayaṁ iti sanātanasyānusṛta-pāṭhaḥ \|

[^49]: sa-dayaṁ

[^50]: śucer hāsyas tathā preyān suhṛd asya prakīrtitaḥ \|\| iti
    rasāmṛta-sindhau 4.8.7.

[^51]: The verse is repeated with only this word changed to
    *sat-padāli*.

[^52]: haratu hare māmakaṁ hṛdayam iti ākare.

[^53]: juṣṭam iti vīrarāghavādi.

[^54]: \*ānandi iti vallabhādi-sammata-pāṭhaḥ \| saṅgi iti
    vīrarāghavasya \|

[^55]: kamalāmoda- iti sanātanādi.

[^56]: juṣṭam iti vīrarāghavaḥ \|

[^57]: \*ānandi iti vallabhādi-sammata-pāṭhaḥ \| saṅgi iti
    vīrarāghavasya \|

[^58]: None of the verses cited here can be found in our edition of
    *Rasārṇava-sudhākara*.

[^59]: taṁ, tat-

[^60]: aher iva gatiḥ premṇaḥ svabhāva-kuṭilā bhavet \|\| \[u.nī.
    15.112\]

[^61]: Not found in my edition of *Rasārṇava*.

[^62]: nv iti kvacid dṛṣṭam \|

[^63]: vyavediṣuḥ iti kvacid dṛṣṭam \|

[^64]: viṣa-jalāpyayād vyāla-rākṣasād varṣa-mārutād vaidyutānalāt \|

    vṛṣa-mayātmajād viśvato-bhayād ṛṣabha te vayaṁ rakṣitā muhuḥ \|\|

[^65]: gaṇayati guṇa-grāmaṁ bhrāmaṁ bhramād api nehate

    vahati ca paritoṣaṁ doṣaṁ vimuñcati dūrataḥ \|

    yuvatiṣu valat-tṛṣṇe kṛṣṇe viharati māṁ vinā

    punar api mano vāmaṁ kāmaṁ karoti karomi kim \|\|10\|\|

[^66]: evaṁ mad-arthojjhita-loka-veda-

    svānāṁ hi vo mayy anuvṛttaye'balāḥ \|

    mayā parokṣaṁ bhajatā tirohitaṁ

    māsūyituṁ mārhatha tat priyaṁ priyāḥ \|\|

[^67]: aho amī deva-varāmarārcitaṁ

    pādāmbujaṁ te sumanaḥ-phalārhaṇam \|

    namanty upādāya śikhābhir ātmanas

    tamo-\'pahatyai taru-janma yat-kṛtam \|\|

[^68]: gato iti prāyaḥ pāṭhaḥ \| ita iti svāmi-sammataḥ \|

[^69]: eṇa-patnīti "patyur no yajña-saṁyoge" iti sūtrād eṇānāṁ
    bhavāntara-yajñair yājñikatvaṁ \| eṇyā yajña-patnītvam iti
    dṛṣṭa-praśaṁsā \|

[^70]: priyāyāḥ snigdhāyā aṁse skandhe \|

[^71]: dhūma-jyotiḥ salila-marutāṁ saṁnipātaḥ kva meghaḥ

    saṁdeśārthāḥ kva paṭu-karaṇaiḥ prāṇibhiḥ prāpaṇīyāḥ \|

    ity autsukyād aparigaṇayan guhyakas taṁ yayāce

    kāmārtā hi prakṛti-kṛpaṇāś cetanācetaneṣu \|\|5\|\|

[^72]: ghoṣāḥ kiṅkiṇyas tāsāṁ niḥsvanaiḥ sahitāv aṅghrī karṣantī satī
    riṅgayāmāsa \| ṇij-artho'vivakṣitaḥ \|

[^73]: anukurvatīm iti vā pāṭhaḥ (śrīdharaḥ)

[^74]: kvacit āruhyaikām iti pāṭhaḥ \|

[^75]: kvacit nanv iti pāṭhaḥ (sanātana-prabhubhir eva dhṛtaḥ)

[^76]: sādhāraṇataḥ gopāla-tāpanī-śrutau divyeti pāṭho dṛśyate \|

[^77]: kvacid dhanam iti pāṭhaḥ,

[^78]: yadi tasyāḥ padāni saṁpṛktāni na bhaveyus tarhi evaṁ
    kṛṣṇa-prāpti-sādhanaṁ tat-pada-rajaḥ-sevanaṁ bhavet \| tāni nu
    saṁpṛktāni tat-padāni no duḥkhaṁ kurvanti \| tasyāḥ pāda-rajasā
    miśritatvāt kṛṣṇa-pāda-rajasa iti bhāvaḥ \|

[^79]: The only person I see with this interpretation is Rasikāhlādinī.
    It is not Śrīdhara. Perhaps one of the others, Citsukha?

[^80]: etat padyaṁ bahu-pustakeṣu na dṛśyate iti toṣaṇīkāraiḥ.

[^81]: etat sārdha-padyaṁ kvacin na dṛśyate ca \| ato nāṅkā kṛta iti
    vaiṣṇava-toṣaṇī-kāraḥ.

[^82]: cūḍatayā iti kvacid dṛśyate \|

[^83]: cūḍatayā iti kvacid dṛśyate \|

[^84]: cātma-rataḥ iti rasikāhlādinī.

[^85]: *ātma-krīḍa ātma-ratiḥ* is the actual phrase.

[^86]: śakti

[^87]: hareḥ iti kutracit.

[^88]: gauḍīya-ṭīkākṛdbhiḥ atra asyaiveti paṭhyate.

[^89]: kāṅkṣiṇīḥ

[^90]: gopikā ūcuḥ

[^91]: sādhu tatra (vi.)

[^92]: gatāsavās (vi.)

[^93]: tata ārabhya nandasya vrajaḥ sarva-samṛddhimān \| harer
    nivāsātma-guṇai ramākrīḍam abhūn nṛpa \|\|

[^94]: kaiṭava-rahitaṁ premā na hi bhavati māṇuse loke \|

    yadi bhavati kasya viraho virahe sati kaḥ jīvati \|\|

[^95]: A particularly deadly weapon used as a missile, supposed by some
    to be a sort of fire-arms or rocket, but described by the commentary
    on the Mahābhārata as a stone or cylindrical piece of wood studded
    with iron spikes. (MW)

[^96]: āyur ghṛtam ity atrāyuṣkāraṇam api ghṛtaṁ
    kārya-kāraṇa-bhāva-sambandha-sambandhy-āyus tādātmyena pratīyate \|
    anya-vailakṣaṇyenāvyabhicāreṇāyuṣkaratvaṁ prayojanam iti
    sāhitya-darpaṇaṁ (2.17) \|\|

[^97]: ariṣṭa-vyomāsurayor vadhasya bhāvitve 'pi gargādi-mukhāc
    chrutatvena vipralamba-poṣakatvena vā bhūtavan nirdeśaḥ \|

[^98]: ity abhidhyāyato nāsā-vivarāt sahasānagha \| varāha-toko niragād
    aṅguṣṭha-parimāṇakaḥ \|\|

[^99]: sapadi paṅkti vihaṅgama-nāma-bhṛta-tanaya-saṁvalitaṁ bala-śālinā
    \|

    vitula-pavanta-varṣi-śitaiḥ śaraiḥ plavaga-sainyam ulūka-jitājitam‌
    \|\| neyārtha-doṣasyodāharaṇaṁ \| rasa-gaṅgādharaḥ ?

[^100]: sa naḥ prasīdatāṁ bhāmo bhagavān urv-anugrahaḥ \|

    vyādhasyāpy anukampyānāṁ strīṇāṁ devaḥ satī-patiḥ \|\|

[^101]: uktaṁ ca rāmāyaṇe śrī-raghunāthena vibhīṣaṇa-gamana-prasaṅge.
    \[ha.bha.vi. 11.653\]

[^102]: kavayaḥ kiṃ na paśyanti kiṃ na bhakṣanti vāyasāḥ \| pramadāḥ kiṃ
    na kurvanti kiṃ na jalpanti madyapāḥ \|\| kavayaḥ kiṃ na paśyanti
    kiṃ na bhakṣanti vāyasāḥ \| madyapāḥ kiṃ na jalpanti kiṃ na kurvanti
    yoṣitaḥ \|\| mahā-subhāṣita-saṁgrahaḥ 9090-1.

[^103]: upakṛtaṁ bahu tatra kim ucyate sujanatā prathitā bhavatā param
    \|

    vidadhad īdṛśam eva sadā sakhe sukhitam āssva tataḥ śaradāṁ śatam
    \|\|

[^104]: kvacid viśeṣaḥ sāmānyāt sāmānyaṁ vā viśeṣataḥ \| kāryān nimittaṁ
    kāryaṁ ca hetor atha samāt samam \|\|

    aprastutāt prastutaṁ ced gamyate pañcadhā tataḥ \|
    aprastuta-praśaṁsā syāt \[bhakti-rasāmṛta-śeṣa 4.87\]

[^105]: ... uktā vyāja-stutiḥ punaḥ \| nindā-stutibhyāṁ vācyābhyāṁ
    gamyatve stuti-nindayoḥ \|\| \[rasāmṛta-śeṣaḥ 2.88\]

[^106]: dhyānāyanam atisundaratayā prayatnaṁ vinaiva dhyānasya
    viṣaya-bhūtam (śrīdharaḥ)

[^107]: \"dhana-\" iti śrī-jīva-gosvāmināṁ sammataḥ pāṭhaḥ \|

[^108]: cāru darśayan

[^109]: smaraṁ smaraṇa-mātreṇāpi kṣobhakam \|

[^110]: yad arcitaṁ brahma-bhavādibhiḥ suraiḥ śriyā ca devyā munibhiḥ
    sa-sātvataiḥ \|

    go-cāraṇāyānucaraiś carad vane yad gopikānāṁ kuca-kuṅkumāṅkitam \|\|

[^111]: roga-

[^112]: nayasīti pāṭhāntaraṁ svāmibhir dhṛtam.

[^113]: dadhīmahi dhartuṁ yogyam \| "arhe kṛtyatṛcaś ca" iti liṅ \|

[^114]: bhavadāyuṣām iti \| ittham eva ca \"tvayi dhṛtāsavaḥ\" ity
    upakramo 'pi \|

[^115]: śriyo nivāso yasyoraḥ pāna-pātraṁ mukhaṁ dṛśām \|

    bāhavo loka-pālānāṁ sāraṅgāṇāṁ padāmbujam \|\|

[^116]: nayasīti pāṭhāntaraṁ svāmibhir dhṛtam.

[^117]: bhūṣitam iti nārāyaṇa-bhaṭṭaḥ.

[^118]: santapta-

[^119]: hṛdaye iti sanātana-dhṛta-pāṭhāntaram.

[^120]: santapta-

[^121]: hṛdaye iti sanātana-dhṛta-pāṭhāntaram.

[^122]: idaṁ padyaṁ bilvamaṅgalasya likhiteṣu āropiteṣu vā kṛtyeṣu na
    kutrāpi prāpyate.

[^123]: ekā bhrukuṭim

[^124]: padyāvalī 259; sad-ukti-karṇāmṛte 1.55.3, (umāpatidharasya) \|\|

[^125]: gopālottara-tāpanyāṁ yad gāndharveti viśrutā iti ujjvale
    rādhā-prakaraṇe 4.4 \| katham atra sthāyi-bhāva-vivaraṇe iti
    likhitaṁ na jñātam \| tāsāṁ madhye śreṣṭhā gāndharvā hy uvāca
    \[go.tā.u. 2.6\] tāṁ hi mukhyāṁ vidhāya pūrvam anukṛtvā tūṣṇīm āsur
    \[go.tā.u. 2.13\] iti \|

[^126]: This verse is not found in any of the three current centuries
    attributed to Bilvamangala.

    > rādhā-mohana-mandiraṁ jigamiṣoś candrāvalī-mandirād
    >
    > rādhe kṣemam iti priyasya vacanaṁ śrutvāha candrāvalī \|
    >
    > kṣemaṁ kaṁsa tataḥ priyaḥ prakupitaḥ kaṁsaḥ kva dṛṣṭas tvayā
    >
    > rādhā kveti tayoḥ prasanna-manasor hāsodgamaḥ pātu vaḥ \|\|
    > \[subhāṣitāvali 98\]

[^127]: sauṣuptaṁ suṣupti-sākṣiṇam ity arthaḥ \|

[^128]: sa vai kilāyaṁ puruṣaḥ purātano

    ya eka āsīd aviśeṣa ātmani \|

    agre guṇebhyo jagad-ātmanīśvare

    nimīlitātman niśi supta-śaktiṣu \|\|

[^129]: juṣṭam iti mūle.

[^130]: vismitā iti mūle.

[^131]: varṣmo\'smi samānānām udyatām iva sūryaḥ \| imantam abhitiṣṭhāmi
    yo mā kaś cābhidāsati \|\| vivāha-saṁskārasya antargata-mantraḥ \|
    pārāśārya-gr̥hya-sūtraḥ \|

[^132]: yasyāṁ na me pāvanam aṅga karma sthity-udbhava-prāṇa-nirodham
    asya \|

    līlāvatārepsita-janma vā syād bandhyāṁ giraṁ tāṁ bibhṛyān na dhīraḥ
    \|\|

[^133]: śrutaya ūcuḥ---

    kandarpa-koṭi-lāvaṇye tvayi dṛṣṭe manāṁsi naḥ \|

    kāminī-bhāvam āsādya smara-kṣubdhāny asaṁśayam \|\|

    yathā tval-loka-vāsinyaḥ kāma-tattvena gopikāḥ \|

    bhajanti ramaṇaṁ matvā cikīrṣājani nas tathā \|\|

    śrī-bhagavān uvāca ---

    durlabho durghaṭaś caiva yuṣmākaṁ sumanorathaḥ \|

    mayānumoditaḥ samyak satyo bhavitum arhati \|\|

    āgāmini viriñcau tu jāte sṛṣty-artham udyate \|

    kalpaṁ sārasvataṁ prāpya vraje gopyo bhaviṣyatha \|\|

    pṛthivyāṁ bhārate kṣetre māthure mama maṇḍale \|

    vṛndāvane bhaviṣyāmi preyān vo rāsa-maṇḍale \|\|

    jāra-dharmeṇa susnehaṁ sudṛḍhaṁ sarvato \'dhikam \|

    mayi samprāpya sarve \'pi kṛta-kṛtyā bhaviṣyatha \|\|

    \[See Viśvanātha\'s *Ānanda-candrikā* to UN 1.21 or
    *Bhagavat-sandarbha* 49\]

[^134]: \"acyutaḥ\" iti paṭhitaṁ viṣvanāthena.

[^135]: bhakti-rasāmṛta-sindhoḥ 2.4.121-padyaṁ draṣṭavyam \|

[^136]: ubhayān bhajataḥ abhajataś ca \|

[^137]: svārthaṁ tad vitta iti vijayadhvajasya pāṭhaḥ \|

[^138]: svārthe svīye dṛṣṭa-phale \|

[^139]: na sauhṛdaṁ kaitavamayatvāt \|

[^140]: pitarau

[^141]: sādhūnāṁ sama-cittānāṁ sutarāṁ mat-kṛtātmanām \|

    darśanān no bhaved bandhaḥ puṁso'kṣṇoḥ savitur yathā \|\|

    *sādhūnāṁ* sva-dharma-vartināṁ, *sama-cittānām* ātma-vidāṁ, *sutarāṁ
    mat-kṛtātmanāṁ* mayy arpita-cittānām \| teṣāṁ kṛpātirekāt *sutarām*
    ity uktam \| *savitur darśanād akṣṇor yathā bandho na bhavet*,
    tadvat \|\|

[^142]: Not in Manu-saṁhitā.

[^143]: mṛgāḥ mṛgaiḥ saṅgam upavrajanti gāvaś ca gobhis turagās turagaiḥ
    \|

    mūrkhāś ca mūrkhaiḥ sudhayaḥ sudhībhiḥ samāna-śīla-vyasaneṣu sakhyam
    \|\|

[^144]: yad vā, mā-dvayaṁ niṣedhe \| tathāpi priyaṁ mal-lakṣaṇam
    asūyituṁ mārhatheti mā \| api tu mayā datta-duḥkhatvād athaiveti \|

[^145]: yad vā vigato budho gaṇanābhijño yasmāt tenānantenāyuṣāpi \|

[^146]: prakṛṣṭānāṁ

[^147]: yad vā, tāsāṁ gopīnām aṅgair upacitā āśiṣo yasya \|

[^148]: "natair gṛhītakaṇṭhānām anyonyāttakaraśriyam / nartakīnāṁ bhaved
    rāso maṇḍalībhūya nartanam //" iti rāsalakṣaṇam \|

[^149]: The Rasārṇava verse (1.76) is only this: niścinto dhīra-lalitas
    taruṇo vanitā-vaśaḥ \|

[^150]: candanāli samāghrāyeti kvacit pāṭhaḥ \|

[^151]: te stambha-sveda-romāñcāḥ svara-bhedo'tha vepathuḥ \|

    vaivarṇyam aśru pralaya ity aṣṭau sāttvikāḥ smṛtāḥ \|\|

[^152]: nṛtyena vikṣipte cañcale kuṇḍale ca svābhāvikī gaṇḍatviṭ ca
    tatsamāhāras tviṣaṁ tena maṇḍitam iti \| "dvandvāc cudaṣahāntāt" iti
    ṭac \|

[^153]: pravilasad ity ākare \|

[^154]: pravilasad ity ākare \|

[^155]: kāvya-prakāśe (417) dṛṣṭāntasyedaṁ rūpam---

    limpatīva tamo'ṅgāni varṣatīvāñjanaṁ nabhaḥ \|

    asat-puruṣa-seveva dṛṣṭir viphalatāṁ gatā \|\|

[^156]: This appears to be a mistaken attribution.

[^157]: pramadākulendriyāḥ iti keṣucit saṁskaraṇeṣu pāṭhaḥ.

[^158]: añjasā anusandhāna-pūrvakam \|

[^159]: kāmārditaḥ iti kvacit pāṭhaḥ \|

[^160]: vismṛta iti pāṭhaḥ kaiścit śrīdharādibhir gṛhīta iti pratibhāti
    \|

[^161]: *rarāma* is the reading following by *Vaiṣṇava-toṣaṇī*.

[^162]: 1.1.22. See Baladeva commentary (?)

[^163]: tāsām ativihāreṇa

[^164]: prāmṛjat ity upalakṣaṇam \| ramaṇa-samaye vyatastānāṁ
    keśa-bhūṣā-vastrādīnām api saṁskāraḥ premṇā kṛta iti jñeyam \|\| iti
    rasāmṛte 2.4.34 padyasya ṭīkāyāṁ viśvanāthaḥ \|

[^165]: guṇa

[^166]: sva- iti pāṭhaḥ.

[^167]: śarat-kāvya-kathāḥ śaradi sarvadeśakālakavibhir yāvatyo
    varṇayituṁ śakyante tāvatīḥ kathāḥ siṣeve ācacāra \|

[^168]: dṛptā iti vaiṣṇava-toṣaṇī-kāraḥ.

[^169]: api

[^170]: krīḍaneneha deha-bhāk

[^171]: The Y reading is athāprakaṭa-līle (?)

[^172]: māyayā...pratītānāṁ replaced by tat-patiṁ-manyānāṁ (cha, ja, Y)

[^173]: svīkṛtatvāt (cha, ja, Y)

[^174]: For utkaṇṭhā... poṣārtham just utkaṇṭhā-poṣārtham (Y)

[^175]: mātra

[^176]: bhūtānāṁ

[^177]: āsthitaḥ

[^178]: Not found in electronic edition.

[^179]: yad vā kāmaṁ yatheṣṭaṁ āśu bhaktiṁ labdhvā kāmādi-sarva-hṛdrogam
    acireṇa hinotīty arthaḥ \|

[^180]: avaśyam paunaruktyāt bāhulya-bhayāc ca tat tad atra na niveśitam
    \| iti sampādakaḥ \|

[^181]: veda-purāṇa-prāmāṇya-līlā-nityatvaṁ śrūyate ?

[^182]: jagmur iti vaktavye ājagmur ity uktiḥ śukasya kṛṣṇāntike
    svāvasthāna-sphūrteḥ \|\|

[^183]: evaṁ mad-arthojjhita-loka-veda-

    svānāṁ hi vo mayy anuvṛttaye'balāḥ \|

    mayā parokṣaṁ bhajatā tirohitaṁ

    māsūyituṁ mārhatha tat priyaṁ priyāḥ \|\|

[^184]: vāg gadgadā dravate yasya cittaṁ

    rudaty abhīkṣṇaṁ hasati kvacic ca \|

    vilajja udgāyati nṛtyate ca

    mad-bhakti-yukto bhuvanaṁ punāti \|\|

[^185]: kṛ.saṁ. 106, bhakti.saṁ. 325, prī.saṁ. 7.

[^186]: vastutas tu idam uddhavasya vākyam \|

[^187]: rasamayarāsalīlāprasaṅge īdṛśas te praśnaḥ samādhānaprapañcaś ca
    rasavighātakatvād anucita iti vyañjayan svayam evotkaṇṭhayā
    prastauti\|\|

[^188]: svāgataṁ vo mahā-bhāgā āsyatāṁ karavāma kim \|

    yan no didṛkṣayā prāptā upapannam idaṁ hi vaḥ \|\|

[^189]: gṛhaṁ

[^190]: ghoṣam iti śrī-jīva-gosvāmināṁ pāṭhaḥ \| gṛham iti kaiścit \|

[^191]: mama iti kecit.

[^192]: ko nu rājann indriyavān mukunda-caraṇāmbujam \|

    na bhajet sarvato-mṛtyur upāsyam amarottamaiḥ \|\|

[^193]: tatra bhāgavatān dharmān śikṣed gurv-ātma-daivataḥ \|

    amāyayānuvṛttyā yais tuṣyed ātmātmado hariḥ \|\|

[^194]: karmādhikāra-nirasanatvaṁ. hari-bhakti-vilāsa 11.553-555.
    ekānti-lakṣaṇāni--- sā ca sarva-nairāpekṣyeṇa tad-eka-niṣṭhatā-rūpā
    ekāntitā caturdhā caturbhiḥ prakāraiḥ \| eko dharmānādaraḥ, anyaś ca
    karma-jñānādy-aśeṣa-nirapekṣatā, aparo vighnākulatve\'pi
    rati-paratā, aparaś ca premaika-parateti \| \[ha.bha.vi. 10.59-82\]
    \| ekānti-kṛtyāṇi \[ha.bha.vi. 20.369-385\] ity-ādi draṣṭavyam.

[^195]: ha.bha.vi. 10.302

[^196]: ha.bha.vi. 10.91

[^197]: ha.bha.vi. 10.

[^198]: Often attributed to Viṣṇu Purāṇa, but not found there. See
    BhaktiS 147.

[^199]: hi

[^200]: gṛhaṁ

[^201]: sannikarṣo\'tra martyānām anādaraṇa-kāraṇam \|

    gāṅgaṁ hitvā yathānyāmbhas tatratyo yāti śuddhaye \|\|

[^202]: premṇo'nurodho nāsmākam \|

[^203]: This is not the definition given in *Rasārṇava-sudhākara*.

[^204]: maivaṁ vibho\'rhati bhavān gadituṁ nṛśaṁsam

    santyajya sarva-viṣayaṁ tava pāda-mūlam \|

    prāptā vayaṁ tulasi-dāma padāvasṛṣṭaṁ

    keśair nivoḍhum atilaṅghya samasta-bandhūn \|\|

[^205]: śleṣaṁ ?

[^206]: **pade** śrī-caraṇe (?)

[^207]: kāścin mukharāḥ pāṭhaḥ \|

[^208]: parameśvara iti ca pāṭhaḥ \|

[^209]: dhṛtāṁ

[^210]: cakṣū-rāgaḥ prathamaṁ cittāsaṅgas tato 'tha saṅkalpaḥ

    nidrā-cchedas tanutā viṣaya-nivṛttis trapā-nasaḥ \|

    unmādo mūrcchā mṛtir ity etāḥ smara-daśā daśaiva syuḥ \|\| \[source
    unknown\]

[^211]: tato naiva vadho yogyo yato vṛddhim upāgataḥ \|

    viṣa-vṛkṣo\'pi saṃvardhya svayaṃ chettum asāṃpratam \|\|

    tataḥ sa daityaḥ prāpta-śrīr neta evārhati kṣayam \|

    viṣa-vṛkṣo \'pi saṃvardhya svayaṃ chettum asāmpratam \|\|

[^212]: aṅga

[^213]: Corrected from upaveṣṭitam.

[^214]: kṛto' (Vi); utānya- (prā.pā.)

[^215]: In brackets in the published edition.

[^216]: tata ārabhya nandasya vrajaḥ sarva-samṛddhimān \|

    harer nivāsātma-guṇai ramākrīḍam abhūn nṛpa \|\| \[bhā.pu. 10.5.18\]

[^217]: śriyo nivāso yasyoraḥ pāna-pātraṁ mukhaṁ dṛśām

    bāhavo loka-pālānāṁ sāraṅgāṇāṁ padāmbujam

[^218]: niṣedha-pakṣe vṛjinārda na iti cchedaḥ, gṛhādi tyaktvā na prāptā
    vayam iti yojanā \|

[^219]: connecting of a secondary action with the main action

[^220]: kala-padāyata-veṇu-gīta- (B); kala-padāmṛta-veṇu-gīta- (Vi)

[^221]: padavīṁ

[^222]: kala-padāyata-veṇu-gīta- (B); kala-padāmṛta-veṇu-gīta- (Vi)

[^223]: padavīṁ

[^224]: paropadeśe pāṇḍityaṃ sarveṣāṃ sukaraṃ nṛṇām \|

    dharme svīyam anuṣṭhānaṃ kasyacit tu mahātmanaḥ \|\|

[^225]: \"vraja-janārti-hara\" iti
    viśvanātha-dhṛta-nārāyaṇa-bhaṭṭa-vīrarāghava-sammata-pāṭhāntaraḥ \|

[^226]: gopīnām ekādaśa-ślokānāṁ kṛṣṇasya daśaślokānām ekaikaśaḥ
    pratyuttara-rūpeṇa punar vyākhyāyate \|

[^227]: samayaṁ iti sanātanasyānusṛta-pāṭhaḥ \|

[^228]: sa-dayaṁ

[^229]: śucer hāsyas tathā preyān suhṛd asya prakīrtitaḥ \|\| iti
    rasāmṛta-sindhau 4.8.7.

[^230]: The verse is repeated with only this word changed to
    *sat-padāli*.

[^231]: haratu hare māmakaṁ hṛdayam iti ākare.

[^232]: juṣṭam iti vīrarāghavādi.

[^233]: \*ānandi iti vallabhādi-sammata-pāṭhaḥ \| saṅgi iti
    vīrarāghavasya \|

[^234]: kamalāmoda- iti sanātanādi.

[^235]: juṣṭam iti vīrarāghavaḥ \|

[^236]: \*ānandi iti vallabhādi-sammata-pāṭhaḥ \| saṅgi iti
    vīrarāghavasya \|

[^237]: None of the verses cited here can be found in our edition of
    *Rasārṇava-sudhākara*.

[^238]: taṁ, tat-

[^239]: aher iva gatiḥ premṇaḥ svabhāva-kuṭilā bhavet \|\| \[u.nī.
    15.112\]

[^240]: Not found in my edition of *Rasārṇava*.

[^241]: nv iti kvacid dṛṣṭam \|

[^242]: vyavediṣuḥ iti kvacid dṛṣṭam \|

[^243]: viṣa-jalāpyayād vyāla-rākṣasād varṣa-mārutād vaidyutānalāt \|

    vṛṣa-mayātmajād viśvato-bhayād ṛṣabha te vayaṁ rakṣitā muhuḥ \|\|

[^244]: gaṇayati guṇa-grāmaṁ bhrāmaṁ bhramād api nehate

    vahati ca paritoṣaṁ doṣaṁ vimuñcati dūrataḥ \|

    yuvatiṣu valat-tṛṣṇe kṛṣṇe viharati māṁ vinā

    punar api mano vāmaṁ kāmaṁ karoti karomi kim \|\|10\|\|

[^245]: evaṁ mad-arthojjhita-loka-veda-

    svānāṁ hi vo mayy anuvṛttaye'balāḥ \|

    mayā parokṣaṁ bhajatā tirohitaṁ

    māsūyituṁ mārhatha tat priyaṁ priyāḥ \|\|

[^246]: aho amī deva-varāmarārcitaṁ

    pādāmbujaṁ te sumanaḥ-phalārhaṇam \|

    namanty upādāya śikhābhir ātmanas

    tamo-\'pahatyai taru-janma yat-kṛtam \|\|

[^247]: gato iti prāyaḥ pāṭhaḥ \| ita iti svāmi-sammataḥ \|

[^248]: eṇa-patnīti "patyur no yajña-saṁyoge" iti sūtrād eṇānāṁ
    bhavāntara-yajñair yājñikatvaṁ \| eṇyā yajña-patnītvam iti
    dṛṣṭa-praśaṁsā \|

[^249]: priyāyāḥ snigdhāyā aṁse skandhe \|

[^250]: dhūma-jyotiḥ salila-marutāṁ saṁnipātaḥ kva meghaḥ

    saṁdeśārthāḥ kva paṭu-karaṇaiḥ prāṇibhiḥ prāpaṇīyāḥ \|

    ity autsukyād aparigaṇayan guhyakas taṁ yayāce

    kāmārtā hi prakṛti-kṛpaṇāś cetanācetaneṣu \|\|5\|\|

[^251]: ghoṣāḥ kiṅkiṇyas tāsāṁ niḥsvanaiḥ sahitāv aṅghrī karṣantī satī
    riṅgayāmāsa \| ṇij-artho'vivakṣitaḥ \|

[^252]: anukurvatīm iti vā pāṭhaḥ (śrīdharaḥ)

[^253]: kvacit āruhyaikām iti pāṭhaḥ \|

[^254]: kvacit nanv iti pāṭhaḥ (sanātana-prabhubhir eva dhṛtaḥ)

[^255]: sādhāraṇataḥ gopāla-tāpanī-śrutau divyeti pāṭho dṛśyate \|

[^256]: kvacid dhanam iti pāṭhaḥ,

[^257]: yadi tasyāḥ padāni saṁpṛktāni na bhaveyus tarhi evaṁ
    kṛṣṇa-prāpti-sādhanaṁ tat-pada-rajaḥ-sevanaṁ bhavet \| tāni nu
    saṁpṛktāni tat-padāni no duḥkhaṁ kurvanti \| tasyāḥ pāda-rajasā
    miśritatvāt kṛṣṇa-pāda-rajasa iti bhāvaḥ \|

[^258]: The only person I see with this interpretation is Rasikāhlādinī.
    It is not Śrīdhara. Perhaps one of the others, Citsukha?

[^259]: etat padyaṁ bahu-pustakeṣu na dṛśyate iti toṣaṇīkāraiḥ.

[^260]: etat sārdha-padyaṁ kvacin na dṛśyate ca \| ato nāṅkā kṛta iti
    vaiṣṇava-toṣaṇī-kāraḥ.

[^261]: cūḍatayā iti kvacid dṛśyate \|

[^262]: cūḍatayā iti kvacid dṛśyate \|

[^263]: cātma-rataḥ iti rasikāhlādinī.

[^264]: *ātma-krīḍa ātma-ratiḥ* is the actual phrase.

[^265]: śakti

[^266]: hareḥ iti kutracit.

[^267]: gauḍīya-ṭīkākṛdbhiḥ atra asyaiveti paṭhyate.

[^268]: kāṅkṣiṇīḥ

[^269]: gopikā ūcuḥ

[^270]: sādhu tatra (vi.)

[^271]: gatāsavās (vi.)

[^272]: tata ārabhya nandasya vrajaḥ sarva-samṛddhimān \| harer
    nivāsātma-guṇai ramākrīḍam abhūn nṛpa \|\|

[^273]: kaiṭava-rahitaṁ premā na hi bhavati māṇuse loke \|

    yadi bhavati kasya viraho virahe sati kaḥ jīvati \|\|

[^274]: A particularly deadly weapon used as a missile, supposed by some
    to be a sort of fire-arms or rocket, but described by the commentary
    on the Mahābhārata as a stone or cylindrical piece of wood studded
    with iron spikes. (MW)

[^275]: āyur ghṛtam ity atrāyuṣkāraṇam api ghṛtaṁ
    kārya-kāraṇa-bhāva-sambandha-sambandhy-āyus tādātmyena pratīyate \|
    anya-vailakṣaṇyenāvyabhicāreṇāyuṣkaratvaṁ prayojanam iti
    sāhitya-darpaṇaṁ (2.17) \|\|

[^276]: ariṣṭa-vyomāsurayor vadhasya bhāvitve 'pi gargādi-mukhāc
    chrutatvena vipralamba-poṣakatvena vā bhūtavan nirdeśaḥ \|

[^277]: ity abhidhyāyato nāsā-vivarāt sahasānagha \| varāha-toko niragād
    aṅguṣṭha-parimāṇakaḥ \|\|

[^278]: sapadi paṅkti vihaṅgama-nāma-bhṛta-tanaya-saṁvalitaṁ bala-śālinā
    \|

    vitula-pavanta-varṣi-śitaiḥ śaraiḥ plavaga-sainyam ulūka-jitājitam‌
    \|\| neyārtha-doṣasyodāharaṇaṁ \| rasa-gaṅgādharaḥ ?

[^279]: sa naḥ prasīdatāṁ bhāmo bhagavān urv-anugrahaḥ \|

    vyādhasyāpy anukampyānāṁ strīṇāṁ devaḥ satī-patiḥ \|\|

[^280]: uktaṁ ca rāmāyaṇe śrī-raghunāthena vibhīṣaṇa-gamana-prasaṅge.
    \[ha.bha.vi. 11.653\]

[^281]: kavayaḥ kiṃ na paśyanti kiṃ na bhakṣanti vāyasāḥ \| pramadāḥ kiṃ
    na kurvanti kiṃ na jalpanti madyapāḥ \|\| kavayaḥ kiṃ na paśyanti
    kiṃ na bhakṣanti vāyasāḥ \| madyapāḥ kiṃ na jalpanti kiṃ na kurvanti
    yoṣitaḥ \|\| mahā-subhāṣita-saṁgrahaḥ 9090-1.

[^282]: upakṛtaṁ bahu tatra kim ucyate sujanatā prathitā bhavatā param
    \|

    vidadhad īdṛśam eva sadā sakhe sukhitam āssva tataḥ śaradāṁ śatam
    \|\|

[^283]: kvacid viśeṣaḥ sāmānyāt sāmānyaṁ vā viśeṣataḥ \| kāryān nimittaṁ
    kāryaṁ ca hetor atha samāt samam \|\|

    aprastutāt prastutaṁ ced gamyate pañcadhā tataḥ \|
    aprastuta-praśaṁsā syāt \[bhakti-rasāmṛta-śeṣa 4.87\]

[^284]: ... uktā vyāja-stutiḥ punaḥ \| nindā-stutibhyāṁ vācyābhyāṁ
    gamyatve stuti-nindayoḥ \|\| \[rasāmṛta-śeṣaḥ 2.88\]

[^285]: dhyānāyanam atisundaratayā prayatnaṁ vinaiva dhyānasya
    viṣaya-bhūtam (śrīdharaḥ)

[^286]: \"dhana-\" iti śrī-jīva-gosvāmināṁ sammataḥ pāṭhaḥ \|

[^287]: cāru darśayan

[^288]: smaraṁ smaraṇa-mātreṇāpi kṣobhakam \|

[^289]: yad arcitaṁ brahma-bhavādibhiḥ suraiḥ śriyā ca devyā munibhiḥ
    sa-sātvataiḥ \|

    go-cāraṇāyānucaraiś carad vane yad gopikānāṁ kuca-kuṅkumāṅkitam \|\|

[^290]: roga-

[^291]: nayasīti pāṭhāntaraṁ svāmibhir dhṛtam.

[^292]: dadhīmahi dhartuṁ yogyam \| "arhe kṛtyatṛcaś ca" iti liṅ \|

[^293]: bhavadāyuṣām iti \| ittham eva ca \"tvayi dhṛtāsavaḥ\" ity
    upakramo 'pi \|

[^294]: śriyo nivāso yasyoraḥ pāna-pātraṁ mukhaṁ dṛśām \|

    bāhavo loka-pālānāṁ sāraṅgāṇāṁ padāmbujam \|\|

[^295]: nayasīti pāṭhāntaraṁ svāmibhir dhṛtam.

[^296]: bhūṣitam iti nārāyaṇa-bhaṭṭaḥ.

[^297]: santapta-

[^298]: hṛdaye iti sanātana-dhṛta-pāṭhāntaram.

[^299]: santapta-

[^300]: hṛdaye iti sanātana-dhṛta-pāṭhāntaram.

[^301]: idaṁ padyaṁ bilvamaṅgalasya likhiteṣu āropiteṣu vā kṛtyeṣu na
    kutrāpi prāpyate.

[^302]: ekā bhrukuṭim

[^303]: padyāvalī 259; sad-ukti-karṇāmṛte 1.55.3, (umāpatidharasya) \|\|

[^304]: gopālottara-tāpanyāṁ yad gāndharveti viśrutā iti ujjvale
    rādhā-prakaraṇe 4.4 \| katham atra sthāyi-bhāva-vivaraṇe iti
    likhitaṁ na jñātam \| tāsāṁ madhye śreṣṭhā gāndharvā hy uvāca
    \[go.tā.u. 2.6\] tāṁ hi mukhyāṁ vidhāya pūrvam anukṛtvā tūṣṇīm āsur
    \[go.tā.u. 2.13\] iti \|

[^305]: This verse is not found in any of the three current centuries
    attributed to Bilvamangala.

    > rādhā-mohana-mandiraṁ jigamiṣoś candrāvalī-mandirād
    >
    > rādhe kṣemam iti priyasya vacanaṁ śrutvāha candrāvalī \|
    >
    > kṣemaṁ kaṁsa tataḥ priyaḥ prakupitaḥ kaṁsaḥ kva dṛṣṭas tvayā
    >
    > rādhā kveti tayoḥ prasanna-manasor hāsodgamaḥ pātu vaḥ \|\|
    > \[subhāṣitāvali 98\]

[^306]: sauṣuptaṁ suṣupti-sākṣiṇam ity arthaḥ \|

[^307]: sa vai kilāyaṁ puruṣaḥ purātano

    ya eka āsīd aviśeṣa ātmani \|

    agre guṇebhyo jagad-ātmanīśvare

    nimīlitātman niśi supta-śaktiṣu \|\|

[^308]: juṣṭam iti mūle.

[^309]: vismitā iti mūle.

[^310]: varṣmo\'smi samānānām udyatām iva sūryaḥ \| imantam abhitiṣṭhāmi
    yo mā kaś cābhidāsati \|\| vivāha-saṁskārasya antargata-mantraḥ \|
    pārāśārya-gr̥hya-sūtraḥ \|

[^311]: yasyāṁ na me pāvanam aṅga karma sthity-udbhava-prāṇa-nirodham
    asya \|

    līlāvatārepsita-janma vā syād bandhyāṁ giraṁ tāṁ bibhṛyān na dhīraḥ
    \|\|

[^312]: śrutaya ūcuḥ---

    kandarpa-koṭi-lāvaṇye tvayi dṛṣṭe manāṁsi naḥ \|

    kāminī-bhāvam āsādya smara-kṣubdhāny asaṁśayam \|\|

    yathā tval-loka-vāsinyaḥ kāma-tattvena gopikāḥ \|

    bhajanti ramaṇaṁ matvā cikīrṣājani nas tathā \|\|

    śrī-bhagavān uvāca ---

    durlabho durghaṭaś caiva yuṣmākaṁ sumanorathaḥ \|

    mayānumoditaḥ samyak satyo bhavitum arhati \|\|

    āgāmini viriñcau tu jāte sṛṣty-artham udyate \|

    kalpaṁ sārasvataṁ prāpya vraje gopyo bhaviṣyatha \|\|

    pṛthivyāṁ bhārate kṣetre māthure mama maṇḍale \|

    vṛndāvane bhaviṣyāmi preyān vo rāsa-maṇḍale \|\|

    jāra-dharmeṇa susnehaṁ sudṛḍhaṁ sarvato \'dhikam \|

    mayi samprāpya sarve \'pi kṛta-kṛtyā bhaviṣyatha \|\|

    \[See Viśvanātha\'s *Ānanda-candrikā* to UN 1.21 or
    *Bhagavat-sandarbha* 49\]

[^313]: \"acyutaḥ\" iti paṭhitaṁ viṣvanāthena.

[^314]: bhakti-rasāmṛta-sindhoḥ 2.4.121-padyaṁ draṣṭavyam \|

[^315]: ubhayān bhajataḥ abhajataś ca \|

[^316]: svārthaṁ tad vitta iti vijayadhvajasya pāṭhaḥ \|

[^317]: svārthe svīye dṛṣṭa-phale \|

[^318]: na sauhṛdaṁ kaitavamayatvāt \|

[^319]: pitarau

[^320]: sādhūnāṁ sama-cittānāṁ sutarāṁ mat-kṛtātmanām \|

    darśanān no bhaved bandhaḥ puṁso'kṣṇoḥ savitur yathā \|\|

    *sādhūnāṁ* sva-dharma-vartināṁ, *sama-cittānām* ātma-vidāṁ, *sutarāṁ
    mat-kṛtātmanāṁ* mayy arpita-cittānām \| teṣāṁ kṛpātirekāt *sutarām*
    ity uktam \| *savitur darśanād akṣṇor yathā bandho na bhavet*,
    tadvat \|\|

[^321]: Not in Manu-saṁhitā.

[^322]: mṛgāḥ mṛgaiḥ saṅgam upavrajanti gāvaś ca gobhis turagās turagaiḥ
    \|

    mūrkhāś ca mūrkhaiḥ sudhayaḥ sudhībhiḥ samāna-śīla-vyasaneṣu sakhyam
    \|\|

[^323]: yad vā, mā-dvayaṁ niṣedhe \| tathāpi priyaṁ mal-lakṣaṇam
    asūyituṁ mārhatheti mā \| api tu mayā datta-duḥkhatvād athaiveti \|

[^324]: yad vā vigato budho gaṇanābhijño yasmāt tenānantenāyuṣāpi \|

[^325]: prakṛṣṭānāṁ

[^326]: yad vā, tāsāṁ gopīnām aṅgair upacitā āśiṣo yasya \|

[^327]: "natair gṛhītakaṇṭhānām anyonyāttakaraśriyam / nartakīnāṁ bhaved
    rāso maṇḍalībhūya nartanam //" iti rāsalakṣaṇam \|

[^328]: The Rasārṇava verse (1.76) is only this: niścinto dhīra-lalitas
    taruṇo vanitā-vaśaḥ \|

[^329]: candanāli samāghrāyeti kvacit pāṭhaḥ \|

[^330]: te stambha-sveda-romāñcāḥ svara-bhedo'tha vepathuḥ \|

    vaivarṇyam aśru pralaya ity aṣṭau sāttvikāḥ smṛtāḥ \|\|

[^331]: nṛtyena vikṣipte cañcale kuṇḍale ca svābhāvikī gaṇḍatviṭ ca
    tatsamāhāras tviṣaṁ tena maṇḍitam iti \| "dvandvāc cudaṣahāntāt" iti
    ṭac \|

[^332]: pravilasad ity ākare \|

[^333]: pravilasad ity ākare \|

[^334]: kāvya-prakāśe (417) dṛṣṭāntasyedaṁ rūpam---

    limpatīva tamo'ṅgāni varṣatīvāñjanaṁ nabhaḥ \|

    asat-puruṣa-seveva dṛṣṭir viphalatāṁ gatā \|\|

[^335]: This appears to be a mistaken attribution.

[^336]: pramadākulendriyāḥ iti keṣucit saṁskaraṇeṣu pāṭhaḥ.

[^337]: añjasā anusandhāna-pūrvakam \|

[^338]: kāmārditaḥ iti kvacit pāṭhaḥ \|

[^339]: vismṛta iti pāṭhaḥ kaiścit śrīdharādibhir gṛhīta iti pratibhāti
    \|

[^340]: *rarāma* is the reading following by *Vaiṣṇava-toṣaṇī*.

[^341]: 1.1.22. See Baladeva commentary (?)

[^342]: tāsām ativihāreṇa

[^343]: prāmṛjat ity upalakṣaṇam \| ramaṇa-samaye vyatastānāṁ
    keśa-bhūṣā-vastrādīnām api saṁskāraḥ premṇā kṛta iti jñeyam \|\| iti
    rasāmṛte 2.4.34 padyasya ṭīkāyāṁ viśvanāthaḥ \|

[^344]: guṇa

[^345]: sva- iti pāṭhaḥ.

[^346]: śarat-kāvya-kathāḥ śaradi sarvadeśakālakavibhir yāvatyo
    varṇayituṁ śakyante tāvatīḥ kathāḥ siṣeve ācacāra \|

[^347]: dṛptā iti vaiṣṇava-toṣaṇī-kāraḥ.

[^348]: api

[^349]: krīḍaneneha deha-bhāk

[^350]: The Y reading is athāprakaṭa-līle (?)

[^351]: māyayā...pratītānāṁ replaced by tat-patiṁ-manyānāṁ (cha, ja, Y)

[^352]: svīkṛtatvāt (cha, ja, Y)

[^353]: For utkaṇṭhā... poṣārtham just utkaṇṭhā-poṣārtham (Y)

[^354]: mātra

[^355]: bhūtānāṁ

[^356]: āsthitaḥ

[^357]: Not found in electronic edition.

[^358]: yad vā kāmaṁ yatheṣṭaṁ āśu bhaktiṁ labdhvā kāmādi-sarva-hṛdrogam
    acireṇa hinotīty arthaḥ \|

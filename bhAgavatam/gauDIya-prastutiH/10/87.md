+++
title = "87"
+++



\[10.87\]

## saptāśītitamo'dhyāyaḥ 

# veda-stutiḥ 

**\|\| 10.87.1 \|\|**

**śrī-parīkṣid uvāca---**

brahman brahmaṇy anirdeśye nirguṇe guṇa-vṛttayaḥ \|

kathaṁ caranti śrutayaḥ sākṣāt sadasataḥ pare \|\|

**śrīdhara-svāmī (bhāvārtha-dīpikā) :**

śrī-nṛsiṁhāya namaḥ \|\|

saptāśītitame nārāyaṇa-nārada-vādataḥ \|

vedaiḥ stutir guṇālambā nirguṇāvadhi varṇyate[^1] \|\|

vāg īśā yasya vadane lakṣmīr yasya ca vakṣasi \|

yasyās te hṛdaye saṁvittaṁ nṛsiṁham ahaṁ bhaje \|\|

saṁpradāya-viśuddhy arthaṁ svīya-nirbandha-yantritaḥ[^2] \|

śruti-stutimita-vyākhyāṁ kariṣyāmi yathā-mati \|\|

śrīmad-bhāgavataṁ pūrvaiḥ sārataḥ san-niṣevitam[^3] \|

mayā tu tad upaspṛṣṭam ucchiṣṭam upacīyate[^4] \|\|

pūrvādhyāyānte---

evaṁ sva-bhaktayo rājan bhagavān bhakta-bhaktimān \|

uṣitvādiśya san mārgaṁ punar dvāravatīm agāt \|\| \[bhā.pu. 10.86.59\]

ity atra san-mārgaṁ satāṁ svataḥ-pramāṇa-bhūtānām
aprāmāṇya-kāraṇa-rahitānāṁ vedānāṁ[^5] mārgaṁ brahma-paratvam upadiśya
bhagavān agād ity uktam \| tatra vedānāṁ brahma-paratvam aghaṭamānaṁ
manvānaḥ pṛcchati---**brahmann** iti \|

tatra tāvan mukhyā, lakṣaṇā, guṇa-bhedena tridhā śabda-pravṛttiḥ[^6] \|
mukhyāpi rūḍhi-yoga-bhedena dvidhā \| rūḍhiś ca svarūpeṇa jātyā guṇena
vā nirdeśārhe vastuni sañjñā-sañjñi-saṅketena[^7] pravartate, yathā,
ḍittho[^8] gauḥ śukla iti \| lakṣaṇā ca tenaiva
saṅketenābhihitārtha-sambandhini, yathā---gaṅgāyā ghoṣa iti \| gauṇī
cābhihitārtha-lakṣita-guṇa-yukte tat-sadṛśe, yathā, siṁho devadatta
iti[^9] \| yathāhuḥ,

^abhidheyāvinābhūta^-pravṛttir lakṣaṇeṣyate \|

lakṣyamāṇa-guṇair yogād-vṛtter iṣṭā tu gauṇatā \|\|[^10] iti \|

yoga-vṛttis[^11] tu etat-tri-vidha-vṛtti-pratipādita-padārthayoḥ
prakṛti-pratyayārthayor vā yogena[^12]\| yathā paṅkajam aupagavaḥ
pācaka ity ādi[^13] \| tatra tāvad **brahmaṇi** rūḍhi-vṛttir na
sambhavatīty āha---**sākṣāt kathaṁ caranti** iti \| tatra
hetuḥ---**anirdeśye** \|

anirdeśyatve'pi hetuṁ vadan guṇa-vṛttiṁ nirākaroti---**nirguṇe
guṇa-vṛttaya** iti \| guṇair vartamānāpi **nirguṇe** **kathaṁ**
carantīty arthaḥ \|

nirguṇatve ca hetuṁ vadan lakṣaṇāṁ yogaṁ ca nirākaroti---**sad asataḥ
para** iti \| kārya-kāraṇābhyāṁ parasminn asaṅge kenacid api
sambandhābhāvān na lakṣaṇā-yoga-vṛttī sambhavata ity arthaḥ \| evaṁ
padārthatvāyogād apadārthasya ca vākyārthatvāyogān na śruti-gocaratvaṁ
brahmaṇa ity abhiprāyaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nārāyaṇa-nāradayor vādataḥ
\[tattva-bubhutsoḥ kathā vādaḥ, sa cāṣṭa-nigraha-sthānānām adhikaraṇam
\| tāni ca nyūnādhikāpasiddhānta-hetv ābhāsa-pañcakaṁ cety aṣṭau \|
yathā---

-   sva-siddhānta-siddhāntitānām avayavānāṁ madhye yat kiñcid
    ekasyāvacanaṁ tan nyūnam, yathā hetv avayavāś catvāro dvau veti \|

-   hetūdāharaṇādhikyam adhikam, yathā nityaḥ śabdaḥ śrāvaṇatvāc
    chabdatvād veti \|

-   eka-siddhāntam āśritya kathā-pravṛttau tad-viruddha-siddhāntam
    ālambyottara-dānam apasiddhāntaḥ, yathā indraṁ dravyaṁ jagad
    eka-prakṛti-vikāratvāt, eka-mṛtpiṇḍa-prakṛtika-śarāvavad iti \|

-   sāṅkhya-matam ālambya prayuṅkte kā prakṛtiḥ ko vikāra ity uttaram
    apasiddhāntaḥ \| tan-mate'sata utpattir nāsti, kintv
    āvirbhāva-tirobhāva-mātraṁ kārya-kāraṇayor abhedaḥ \| kāraṇa-rūpeṇa
    sūkṣmatayāvasthānaṁ tirobhāvaḥ, kāraṇa-rūpeṇa sthūlatayāvasthānam
    āvirbhāva iti \| sat-kāraṇa-vādi-mate prakṛti-vikārayor bhedābhāvād
    anumānam idaṁ na siddhyati \| asataḥ kāryatā-vāde tv apasiddhānta
    iti \|

-   hetv ābhāseṣu bahu-vaktavyatvāt te'tra noktās taj-jñais
    te'nusandheyāḥ \|

tiṣṭhatv etat \| vādata iti tṛtīyārthe tasiḥ \| tathā ca vādena
saṁvādenety uktam \| vāda-śabdasya saṁvāda-vācakatvaṁ tūpasargasya
tridhā gatitvād vāda eva saṁvāda iti \| iha samupasargo dhātu-stham eva
saṁvādārthaṁ dyotayati \|

dhātv-arthaṁ bādhate kaścit kaścit tam anuvartate \|

viśinaṣṭi tam evārtham upasarga-gatis tridhā \|\|

iti vākyāt vāda-saṁvāda-padayor ekārthataiva \| ata eva tattvasya
yathātmasya bubhutsor buddhum icchoḥ kathānyo'nya-praśnottarādi-kathanaṁ
vādaḥ saṁvāda ity arthaḥ \|

saṁvādena, guṇān kalyāṇa-guṇān ālambate viṣayīkaroti yā sā guṇālambā \|
nirguṇo'vadhir yasmiṁs tad yathā bhavati, tathā varṇyate \|

sveṣṭa-devaṁ smarati---vāg īśeti \| vāg īśā sarasvatī \|
saṁvit-samyag-jñānam \|

sampradāyo bhakti-rasa-vighātaḥ \| svīya-nirbandho'haṁ sarvaṁ bhāgavataṁ
vyākhyāsya iti haṭhas tena yantrito baddhaḥ \|

pūrvair hanumac-chaṅkara-cit-sukhādibhiḥ \| sārataḥ sāreṇa yāthātathyena
\| saṁniveṣitaṁ vyākhyātam \| tad upaspṛṣṭam \| tyaktaṁ sugamatvān na
vyākhyātam \| ucchiṣṭam avaśiṣṭam upacīyata ekatra sampādyate \|

aprāmāṇye kāraṇa-rahitānām iti \| puruṣa-vākyānām aprāmāṇyaṁ
bhrama-pramāda-vipralipsā-karaṇāpāṭava-rūpa-doṣa-catuṣṭayena
puruṣa-buddher dūṣitatvāt \| bhramaḥ saṁśayaḥ \| pramādo'navadhānatā \|
vipralipsā lobhādhikyam \| karaṇāpāṭavaṁ rogādinendriyāṇāṁ
sva-viṣaya-grahaṇe sāmarthyābhāvaḥ \| vedasya tv apauruṣeyaṁ vākyaṁ veda
iti lakṣitatvena pauruṣeyatvābhāvād aprāmāṇye kāraṇābhāva ity arthaḥ \|

vedaḥ pramāṇam ity atra kiṁ pramāṇam ity ata āha---svataḥ
pramāṇa-bhūtānām iti \| veda veda eva pramāṇam anyathānavasthā syād iti
bhāvaḥ \| tatara bhagavad upadeśa-vākye---vedā brahmātma-viṣayās
trikāṇḍa-viṣayā ime iti śrī-mukhokti-rūpe brahma-paratvaṁ kevalaṁ
brahmaiva pratipādayanti \| vedo nānyad ity evaṁ-bhūtatvam aghaṭamānam
asambhavam \|

kiṁ cātrānyad api praśna-bījaṁ dhyeyam---pūrvādhyāye sarva-veda-mayo
vipro sarva-veda-mayo hy aham \[bhā.pu. 10.86.54\] iti svasya svayam eva
bhagavatā veda-prameyatvam uktam \| brahmarātenāpi tasmin śrī-kṛṣṇākhye
bhagavati para-brahmatvaṁ tatra tatrāvadhāritam \| tad yathā---gūḍhaṁ
paraṁ brahma manuṣya-liṅgaṁ \[bhā.pu. 7.10.48\] iti \| paraṁ brahma
narākṛti \[vi.pu. 3.9.2\] iti, tad amitaṁ brahmādvayaṁ śiṣyate \[bhā.pu.
10.14.18\] iti \| tatrodvahat paśupa-vaṁśa-śiśutva-nāṭyaṁ brahmādvayaṁ
\[bhā.pu. 10.13.61\] iti \| yan-mitraṁ paramānandaṁ pūrṇaṁ brahma
sanātanam \[bhā.pu. 10.14.32\] ity ādiṣu \| atas tatraiva
veda-prameyatvaṁ sandihya pṛcchati---**brahman** iti \| brahma-vid
brahmaiva iti śrutes tvam api sākṣād brahmaiva, veda-rūpa evety
uttara-kathane sāmarthya-dyotanaṁ sambuddhy abhiprāyaḥ \| tatra
tāvat-sakala-vedādi-śāstre mukhyādy aṣṭa-śabda-vṛttayaḥ santi \| sañjñā
śabdaḥ, sañcī cārtha-saṅketaḥ śaktiḥ \| sā ca asmac-chabdād ayam artho
boddhavya itīśvarecchāto bhavati \| śaktes tu
śabda-śabdārthobhaya-niṣṭhatvāt sañjñā-sañjñi-saṅketitvam \|

tataś ca svarūpeṇārūḍhasyodāharaṇam---ḍittha iti \| chinna-vṛkṣasya
mūla-bhāgo ḍittha ity ucyate \| ḍittha-śabdaḥ sañjñā, tad-vācyaṁ
chinna-vṛkṣasya sañjñī \| saṅketenāyam eva ḍittha iti rūḍhyā pratīyate
\| samudāya-śaktiḥ rūḍhiḥ \| na tv atrāvayava-kalpanayārtha-pratītir iti
\| evaṁ ḍavittho'pi jñeyaḥ \| valmīka-kīṭa-samuddhṛta-bṛhan-mṛt-piṇḍo
ḍavitthaḥ \| supadma-vyākaraṇe tu---ḍitthaḥ kāṣṭha-mayo hastī ḍavitthas
tan-mayo mṛgaḥ ity uktam \| kalāpa-ṭīkāyāṁ tu---

śyāma-rūpo yuvā vidvān susvaraḥ priya-darśanaḥ \|

sarva-śāstrārtha-vettā ca ḍittha ity abhidhīyate \|\| ity uktam \|

tan-mate tv imau śabdau jāti-rūḍhy udāharaṇatvena jñeyau \|
jāti-rūḍhasyodāharaṇaṁ gaur iti\| jātir lakṣaṇaṁ ca---nityam ekam
aneka-samavetaṁ sāmānyam \| tac ca parāpara-parāpara-bhedena tridhā \|
sāmānyāntara-vyāpakam aparam parimāṇa-bhedena bhinneṣu
bālya-kaumārādi-yukta-śarīreṣu devadattatvādi \| kasyacit sāmānyasya
vyāpakaṁ kasyacit sāmānyasya vyāpyaṁ cāntyaṁ dravyatvādi \|
yathā---pṛthivītvādi ghaṭatvāder vyāpakaṁ sattā-vyāpyaṁ ca tad iti \|
tathā ca---go-śabdo hi gotva-jāti-viśiṣṭa-piṇḍasya vācakaḥ \|
sāsnavattvaṁ gotvam \| evaṁ mahiṣādir api \|

guṇa-rūḍhyasyodāharaṇaṁ---śukla iti \| śukla-śabdas tu
śukla-guṇa-vācakaḥ, tathā rakta-pītādiḥ \| rūḍhi-vṛttim uktvā
lakṣaṇāvṛttim āha---lakṣaṇā ceti \| tenaiva
sañjñā-sañjñit-saṅketenābhihito yo gaṅgādi-rūḍho'rthaḥ pravāhas
tat-sambandhini tīrādau \| mukhyārtha-bādhe gauṇārtha-kalpanaṁ lakṣaṇā
\| tathā ca---gaṅgāyāṁ ghoṣo vasatīty ukte gaṅgā-śabdena lakṣaṇayā tīram
ucyate, gaṅgā-tīre ghoṣo vasatīty arthaḥ \| ghoṣa ābhīra-pallī syāt ity
amaraḥ \| tathā vaṭeṣu gāvo duhyante ity ādikaṁ jñeyam \| guṇa-vṛttim
āha---gauṇī ceti \| abhihito vācyo'rthaḥ \| siṁhādi-śabdasya
siṁhādi-rūpaḥ piṇḍaḥ \| tatra lakṣitā ye vikramādi-guṇās tad-yute
devadatte tat-sadṛśe tad-guṇa-yogāt \| ayaṁ devadattaḥ siṁho guṇa-yogād
iti \| evam ayaṁ devo'yaṁ rākṣasa ity ādikaṁ jñeyam \|
lakṣaṇā-gauṇī-vṛttyor lakṣaṇaṁ vṛtti-kāra-bhaṭṭa-vākyenāha---yathāhur
iti \|

abhidheyāvinā-bhūta-pravṛttir lakṣaṇocyate \|

lakṣyamāṇa-guṇair yogād vṛtter iṣṭāt tu gauṇatā \|\|

abhidheyena mukhyayā vṛttyā gaṅgādi-śabda-vācyenārthena
gaṅgādi-svarūpeṇāvinābhūtena sārdhaṁ śabda-sambandhini tīrādau
gaṅgādi-śabdasya yā pravṛttir vyāpāraḥ sā lakṣaṇety arthaḥ \| yad vā,
abhidheyasya vācyārthasya yo\'vinābhūtatīrādau sambandhas tasya
pravṛtti-lakṣaṇeti pūrvārdhārthaḥ \| parārdhārtham
āha---lakṣyamāṇaguṇaiḥ abhidheye siṁhādi-rūpe ye guṇā
vikrama-prasahya-kāritvādayo lakṣyamāṇās tair
yogāt-sambandhāt-sādṛśyād-devadatau yā siṁhādi-śabdasya pravṛttis tasyā
gauṇateṣṭeti \| rūḍhi-vṛttim uktvā yoga-rūḍhim āha---yoga-vṛttis tv iti
\| rūḍhir lakṣaṇā gauṇī ceti vṛtti-trayam \|
etat-trividha-vṛtti-pratipādita-pada-padārthayoḥ prakṛti-pratyaya-yogena
yoga-vṛttir bhavatīty arthaḥ \| udāharaṇaṁ paṅkajādi yoga-rūḍher
udāharaṇam \| paṅkajam iti \| paṅka-śabdopapada-jana-dhātuḥ prakṛtiḥ,
pratyayaḥ janer ḍaḥ paṅkāj-jāyata iti yoga-rūḍhi-vṛttiḥ
pratipādita-padārthatvam \|

avayava-samudāyobhaya-śaktikam eka-jātīyārtha-pratipādakaṁ yoga-rūḍham
\| yathā---paṅkajam avayava-śaktyā paṅkajatvena rūpeṇa kamalam eva
bodhayati samudāya-śaktyā ca kamalatvena rūpeṇāta eva samudāya-śaktir
āvaśyakī \| paṅkajam ānayety uktau śaivālāder apratipatteḥ \| kintu
padma eva rūḍhitvam \| tathā maṇḍapa ity ukte bahir mandire rūḍhiḥ na tu
maṇḍaṁ pibatīti yaḥ sa maṇḍapaḥ \| maṇḍa odanādy agraniḥ sṛto rasaḥ
sarva-rasāgre maṇḍama-striyām ity amaraḥ maṇḍapo\'strī janāśrayaḥ iti ca
\| aupagavaḥ upa samīpe gāvo yasya saḥ upagus tasyāpatyam aupagavaḥ \|
upagu-śabdas tāval-lakṣaṇayā pravṛtto bahuvrīhes tathaiva pratīteḥ \|
bahuvrīhau tārkika-lakṣaṇaiva svīkṛta \| yathā citra-gur ity atra
gopadaṁ citra-gosvāmi-lakṣakaṁ citra-padaṁ tātparya-grāhakam, tathātrāpy
upagur iha go-padaṁ samīpa-gosvāmi-lakṣakam upapadaṁ tātparya-grāhakam
iti dhyeyam \| upagoḥ prakṛteḥ taddhita-pratyayo\'ṇ sa ca gotrāpatye \|
gotraṁ ca caraṇaiḥ saha iti bhāṣyokta-jāti-lakṣaṇasya tatra
sattvāj-jāti-rūḍhi-vṛtti-pratipādita-padārthatvam \| yad vā, upagu-padaṁ
jātau lākṣaṇikam \| pācaka ity atra prakṛtiḥ paca-dhātuḥ kṛt-pratyayo
ṇvul pacatīti pācakaḥ, sa ca pacanād anyatrāpi pācaka ity ucyate iti
pācakatva-guṇa-yogāt \| guṇa-vṛtti-pratipādita-padārthatvam
ādi-padenānyad api yathā-yatham ūhyam \| evaṁ cāṣṭadhā śabda-pravṛttir
uktā \| sā yathā---mukhyāyā rūḍher udāharaṇaṁ svarūpeṇa ṅitthaḥ jātyā
gorguṇena śukla iti \| lakṣaṇāyā udāharaṇaṁ gaṅgāyāṁ ghoṣa iti \| gauṇyā
udāharaṇaṁ siṁho deva-datta iti \| mukhyāyā yoga-vṛtter udāharaṇaṁ
rūḍhyā paṅkajam, jāti-lakṣaṇayā aupagavaḥ \| guṇena pācaka iti \|
athaitāsāṁ vṛttīnāṁ **brahmaṇy** abhāvam āha---tatreti \|

tatra tāsāṁ madhye tāvad adhunā **caranti** gatārthā bhavantīty arthaḥ
\| tatra rūḍhy abhāve guṇair māyāmayair vastamānās tat-pratipādana-parāḥ
\| ity artha vartha iti-śabda-pravṛttir māyāmaye bhavati na tu māyātīta
iti bhāvaḥ \| ity artha iti-lakṣaṇāyoga-vṛttyor ubhayor api
śakya-sambandha-rūpa
prakṛti-pratyaya-sambandha-rūpa-saṅgā-para-paryāya-yoga-sambandha-śabda-ghaṭita-tvād
asaṅge tayoḥ pravṛttir na sampadyata iti bhāvaḥ \| tathaivāha---kenacid
iti \| lakṣaṇāyāḥ śakya-sambandha-viṣayatvāt \| yoga-vṛtter api
prakṛti-pratyayārtha-yoga-viṣayatvān na te vṛttī asaṅge brahmaṇi
pravartete iti bhāvaḥ \| evam ukta-vidhayā padārthatvāyogād-brahma na
kasyāpi padārtho\'to\'padārthaṁ brahma tasyāpadārthasya brahmaṇo
vākyārthatvaṁ sutarāṁ na bhavati \| padārtha-jñāne pada-jñānam iva
vākyārtha-jñāne padārtha-jñānasyaiva kāraṇatvāt \| śruti-gocaratvaṁ
śruti-pratipādyatvam \| ity abhiprāya iti-śrutir hi
pada-kadamba-vākya-rūpāsti brahmaṇaś ca tad arthatvāyogān na
tad-viṣayateti tātparyam \|\|

---------------------------------------------------------------------------------------------------------------------

**śrīdharānuyāyinī :** pūrvādhyāyānte vedānāṁ brahma-paratvam upadiśya
bhagavān agād ity uktaṁ, tac cāghaṭamānaṁ matvā rājā pṛcchati-he
**brahman**-brahmaṇi **śrutayaḥ** **kathaṁ** carantīti \| brahmaṇo
rūpādi-rahitatvena tatra pramāṇāntarā-prasaktyā śrutyaiva tat-siddhiṁ
manyase iti brahma-vidarthakena **brahmann** iti sambodhanena dyotyate
tan na saṅgacchate \| tathā hi---śaktir lakṣaṇā gauṇī ceti tridhā
śabda-vṛttiḥ \| śaktir api rūḍhi-yoga-bhedena dvidhā \| tatra prathamaṁ
rūḍhiṁ nirākaroti-sākṣād iti \| brahmaṇi **sākṣāt**-**kathaṁ** carantīty
anvayaḥ \| tatra hetum āha---anirdeśya iti \| nirdeṣṭum anarha ity
arthaḥ \| rūḍhir hi svarūpeṇa, jātyā, guṇena vā nirdeśārha eva \|
vastuni sañjñā-sañjñi-saṅketena pravartate, yathā---ḍittho gauḥ śukla
iti \| atra krameṇa chinna-vṛkṣa-mūla-bhāgātmaka-svarūpeṇa, gotva-jātyā,
śveta-rūpeṇa ca ḍitthādi-śabda-pravṛttiḥ \| brahmaṇi
cākāra-jāt-iguṇābhāvān na rūḍhyā vedānāṁ pravṛttiḥ \| **anirdeśye**\'pi
hetuṁ vadan gauṇī nirākaroti-nirguṇa iti \| nirdharmaka ity arthaḥ \|
yathā śrutārthe tu nirguṇānām api guṇa-karmādīnāṁ jāty ādinā
nirdeśa-prasiddhyā nirguṇatvasyānirdeśyatva-sādhakatvānupapattiḥ syāt \|
vācyārtha-vṛtti-guṇa-sadṛśa-guṇātmaka-dharmādhāra eva gauṇī vṛttiḥ \|

yathā---siṁho deva-datta ity atra vācyārthe siṁhe ye krauryādayo guṇās
tat ityatra sadṛśa ityatra krauryādhāro deva-dattaḥ \| brahmaṇi ca
kasyāpi dharmasyāsattvān na gauṇītyāśayaḥ \| nirguṇatve\'pi hetuṁ vadan
lakṣaṇāṁ yogaṁ ca nirākaroti---**sad asataḥ** para iti \|

kārya-kāraṇābhyāṁ parasminn asaṅga aty arthaḥ \| śakya-sambandho
lakṣaṇā, yathā---gaṅgāyāṁ ghoṣa iti \| atra gaṅgā-pada-śakyasya
pravāhasya sambandhini tīre gaṅgā-padasya lakṣaṇā \| brahmaṇaś ca kenāpi
sambandhābhāvān na lakṣaṇā \| ata eva na yoge\'pi rūḍhi-lakṣaṇāgauṇīnāṁ
madhye kayāpy ekayā vṛttyā prati-pāditayoḥ padārthayoḥ
prakṛti-pratyayārthayor vā yogena yoga-vṛttiḥ \| yathā---paṅkajam ity
atra padārthayor yogena yogaḥ rūḍhyā paṅketi jetipadābhyāṁ
pratipāditayoḥ kardama-jani-padārthayoḥ
kardamāpādānaka-jani-kartṛtva-rūpeṇa yogāt paṅkaja-padaṁ kamale yaugikam
\| evaṁ pācake paci-dhātoḥ kṛt-pratyayo ṇvul \| tathā cātra
pāka-kartṛkatva-rūpeṇa prakṛti-pratyayārthayor yogena yaugikatvam, tac
cāsaṅgatvād eva brahmaṇi na saṅgacchate \|

nanu, vaidika-śabdatvād-dharmādi-sambandha-rahite\'pi śaktyatiśayena
śrutīnāṁ pravṛttiḥ syād ity āśaṅky āha---guṇa-vṛttaya iti \| guṇeṣu
dharmeṣu nimitta-bhūteṣu sastveva vṛttiḥ śakti-lakṣaṇādyā yāsāṁ tā
guṇa-vṛttaya ity arthaḥ \| loke vede ca śabdārthayor aikyena
laukika-śabdavad eva vaidika-śabdasyāpi dharma-sambandhinyeva vastuni
pravṛtti-rucitā \| loke vede ca śabdārthayor bhede tu
śakti-mahā---sambhavena vedo mūka eva syād ity ubhayathāpi śrutibhir
nirdharmaka-brahmaṇaḥ pratipādanam aśakyam eva \| tathā ca kena
pramāṇena brahmaṇaḥ siddhir iti rājñaḥ praśnaḥ \|

pūrvādhyāyānte san-mārgamādiśya bhagavān agād ity uktam \| tatra satāṁ
bhaktānāṁ mārgo hi bhakti-yogo bhagavad-viṣayako\'vagamyata eva \| evaṁ
satāṁ jñānināṁ jñāna-yogo\'pi brahma-viṣayaka eva jñātavyaḥ \| kintu
brahmaṇaḥ śruti-pratipāditatvam etāvan na budhyata ity ataḥ
pṛcchati-brahmann iti \| brahmaṇi śrutayaḥ kathaṁ sākṣāt avyavadhānena
abhidhayā vṛttyā caranti \| yataḥ anirdeśye nirdeṣṭum aśakye
jāti-dravya-guṇa-kriyāsu madhye brahma kim api na bhavatīti
tasyānirdeśyatvam \| tathā hi nirguṇe guṇebhyaḥ parasmin sad asataḥ pare
sat pṛthivyādi dravyam asat aniṣpanna-svabhāvaṁ vastu kriyā tābhyāṁ
parasmin tathā tat-tad āśritatvāj-jāter api parasmin \| yad vā,
sad-dravyam asat adravyaṁ jātiḥ kriyā ca tataḥ parasmin guṇa-vṛttayaḥ
guṇaiḥ pravṛtti-nimittaiḥ jāty ādibhir vartamānāḥ śrutayo nirjāty ādike
brahmaṇi kathaṁ caranti \|\|

---------------------------------------------------------------------------------------------------------------------

**nīlakaṇṭhī :** oṁ śrī-gaṇeśāya namaḥ \|\|

oṁ namo brahmādibhyo brahma-vidyā-sampradāya-kartṛbhyo vaṁśa-ṛṣibhyo
namo gurubhyaḥ \|

śrīmad-gopālam ānamya śrīdharoditayā diśā \|

veda-stutiṁ vivṛṇute nīlakaṇṭho yathā-mati \|\|

sarvasmin vāṅmaye sāraṁ śrīmad-bhāgavataṁ matam \|

tatrāpy ekādaśa-skandhas tasya sūtraṁ śruti-stutiḥ \|\|

pañcamānte yathā gītā-ṣaṣṭhādhyāyārtha-sūtraṇam \|

sparśān kṛtvā bahir bāhyān \[5.27-28\] ity ādi-śloka-yugmataḥ \|\|

daśamānte tathaivaikādaśa-skandhārtha-sūtraṇam \|

śrīmad-bhāgavate cakre veda-stutyā mahā-muniḥ \|\|

[atra narkuṭakair]{.mark} aṣṭāviṁśatyā yad udīritam \|

yad evānyatra vijñeyaṁ yan nehāsti na tat kvacit \|\|

tatra tu prathame śloke kṛtsna-śāstrārtha-sūtraṇam \|

adhyāropāpavādābhyāṁ dvitīye brahma-lakṣaṇam \|\|

karmanyāso vividiṣor viduṣaś ca tṛtīyake \|

caturthe bandha-mūlaṁ ca sanāśopāyamīryate \|\|

samaṣṭy upāster brahmāptiśeṣatvaṁ pañcame sthitam \|

mūrti-dhyāna-pathenaiva ṣaṣṭhe brahmāptirīryate \|\|

skarmaṇārcayed-viṣṇuṁ mumukṣur iti saptame \|

avatāra-kathāṁ viṣṇoḥ śṛṇuyād iti cāṣṭame \|\|

abhakta-nindā navame daśame tu vimuktaye \|

kāmād-dveṣād-bhayādvāpi dhyātā mūr tihar erbhavet \|\|

atarkamāndhyajaṁ citta-mātraṁ jagad iti tribhiḥ \|

jñānenādhikṛtaḥ śuddha-brahmopāstyāpi muktaye \|\|

indriyais tarpyate yaḥ sa sarva-śakti-bhṛd ity api \|

uktaṁ pañca-daśe so\'yaṁ sarva-sraṣṭeti ṣoḍaśe \|\|

yaṁ bahutvaṁ pradhānasya hetutvaṁ ca dvayor hatam \|

tato dvayor mumukṣūṇāṁ śaraṇaṁ śiva-sad-gurū \|\|

vairāgyam eka-viṁśe ca dvā-viṁśe\'bhyāsa īryate \|

śrutārtha-mananaṁ dvābhyāṁ tataḥ param udīritam \|\|

bandha-mokṣa-vyavasthā ca pañca-viṁśe samīritā \|

niḥśeṣa-kāma-vilayaḥ ṣaḍ-viṁśe mokṣa-lakṣaṇam \|\|

jīvan-muktiḥ sapta-viṁśe\'ṣṭāviṁśe tu girāṁ gatiḥ \|

atan-nirasanenaiva nir-guṇātmani varṇitā \|\|

vedāntakṣīradheḥ sāraṁ śruti-gīti-sudhāṁ budhāḥ \|

pāyaṁpāyaṁ pratṛpyantu śrīmad-vyāsa-prasādataḥ \|\|

śruti-śiro\'mbudhir gahanaḥ kva vā jaḍatarā mama buddhir iyaṁ kva vā \|

tad api taṁ guru-lakṣmaṇa-pādukātara-ṇisaṁśrayaṇena titīrṣati \|\|

pūrvādhyāyānte ādiśya san-mārgam iti brahma-prāpti-mārgam upadiśyety
uktam, tad etad-vācām agocarasya brahmaṇa upadeśyatva mākṣipan-parīkṣid
uvāca­---**brahmann** ity ādi \| anirdeśyatve nirguṇatvaṁ hetuḥ \|
nirguṇatve **sad asataḥ** paratvaṁ hetuḥ \| sad asatī hi kārya-kāraṇe
tri-guṇamāyārūpe \| tatraiva khalu śabdānāṁ vṛttiḥ sambhavati, na tu
māyātīte brahmaṇi \|\|1\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :**

śrī-rādhā-kānta-madhura-premodbhūtyai-śruti-stutim \|

vyākhyāti bahuyatnena prabodhas taj-juṣāṁ mude \|\|

> evaṁ sva-bhaktayo rājan bhagavān bhakta-bhaktimān \|
>
> uṣitvādiśya san-mārgaṁ punar dvāravatīm agāt \|\| \[bhā. 10.86.56\]
> ity uktam \|

tatra san-mārgaṁ nija-svarūpaṁ
śrī-vṛndāvana-vihāri-śrī-rādhādi-pūrṇa-viśuddhojjvala-rati-rūpa-vraja-sundarī-vṛnda-vṛndārikābhir
amanda-kandarpa-līlā-rasaika-magnaṁ
parama-mahā-camatkāri-rūpa-guṇādi-mādhurī-nidhānaṁ samādiśyety uktam \|
vedānāṁ ca parama-tātparyaṁ tatraiveti ca niveditam \| sadbhir bhaktair
margyate anviṣyate, paraṁ na tu prāpyate sad-viśuddha-brahma tad eva
mārgo yasya vedānta-śravaṇādinā hi brahmānubhūya parama-bhaktyā,
tatraiva tad-ghana-rūpam anusandadhadbhir eva prāpyate, na tu
prākṛta-buddhibhiḥ san utkṛṣṭaḥ parama-pragāḍha-śuddha-ratypākhyaḥ sa ca
nitya eva dhī-vṛttāv abhivyaktaḥ san mārgaḥ prāpako yasyeti vā satāṁ
svataḥ-pramāṇānāṁ vedānāṁ mārgaṁ kṛṣṇākāra-brahma-paratvam sadbhir
vedair vā mṛgyate tapobhiḥ prāptum---bṛhad-vāmana-purāṇe śrutīnāṁ
kṛṣṇa-prāpty arthaṁ tapa ukteḥ, vraja-strījana-sambhūta-śrutibhyo
brahma-saṅgatā \[go.tā 2.56\] iti ca tāpanīyokteḥ \|
vraja-strī-jana-rūpeṇa sambhūtā yāḥ śrutayaḥ, tā brahmaṇā
śrī-kṛṣṇākhyena saṅgatā iti tatrārthaḥ \| tatra pṛcchati rājā
**brahmann** iti \| anirdeśya-śakti-lakṣaṇādya-viṣaye śuddha-brahmaṇi
**kathaṁ** śrutayaś **caranti** katham-bhūte **sad asataḥ** **pare**
sad-brahma tad-bhinna ca sarvaṁ svarūpāntaraṁ kṛṣṇāt asat prākṛtaṁ
sarvam tat utkṛṣṭe **caranti** darśana-sparśana-vihārādi-ceṣṭāṁ kurvanti
**śrutayaḥ** bhāvena gopī-rūpaṁ prāptāḥ **śrutayaḥ** śṛṇvanti
rādhā-kṛṣṇayor nava-nikuñjodare viharatoḥ kandarpa-narmālāpān yāstaṁ
priya-sakhyaḥ tāsāṁ kṛṣṇa-viṣaye vṛtty asambhavam āha---guṇa-vṛttaya iti
guṇa-kāryair dehendriyādibhir vṛtti-yāsām kṛṣṇas tu nirguṇaḥ
śuddha-sac-cid ānandaika-rasa-ghana-vigrahas tena saha
jaḍa-saṁsargābhāvān na ca māyāmayena kṛṣṇa-svarūpa-viśeṣaṇa sambandha
iti vācyam \| yataḥ sākṣād-vartante \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

aho paśyantu dhārṣṭyaṁ me sāhasaṁ ca subuddhayaḥ \|

pravarteyaṁ mahat-kṛtye vyākhyāne'pi śruti-stuteḥ \|\|

svasyāyogye'py aśakye'rthe kaḥ pravarteta buddhimān \|

mahattama-kṛpāmantaṁ vinā māṁ sudurāgraham \|\|

vande taṁ paramātmānam āś carya-caritaṁ prabhum \|

balāt pravartayed yo māṁ nīcam uc ca-prayojane \|\|

śrī-dhara-svāmi-pādāṁs tān prapadye dīna-vatsalān \|

nijocchiṣṭa-prasādena ye puṣṇanty āśritaṁ janam \|\|

vande caitanya-devaṁ taṁ tat-tad-vyākhyā-viśeṣataḥ \|

yo'sphorayan me ślokārthān śrī-dhara-svāmi-dīpitān \|\|

śrīmad-bhāgavataṁ naumi yasyaikasya prabhāvataḥ \|

vaiṣṇavānāṁ kṛpāṁ vindan mūrkho'pi syād viśāradaḥ \|\|

namāmīmaṁ harer dāsa-varyaṁ govardhanaṁ girim \|

yad āśraya-balād āśāṁ durlabhārthe'py ahaṁ dadhe \|\|

viṣṇunā sarvaiśvarya-prakaṭanena viśva-vyāpakena śrī-bhagavatā rāto
jīvayitvā śrī-yudhiṣṭhirādibhyo dattaḥ, kiṁ vā ādattaḥ svīkṛta iti tasya
māhātmya-bharaḥ sūcitaḥ \| ata uvāceti tasya tādṛśa-praśno yukta eveti
bhāvaḥ \| san-mārgam ādiśya svasmin svabhaktau brahmaṇi cāmūrte
sva-svarūpe vedānāṁ pravṛtti-prakāra-vyākhyayopadiśyety uktam \| tatra
śrī-bhagavati tad-bhaktau ca tat-tan-māhātmya-varṇanādinā vedānāṁ
pravṛttiṁ saṅgatāṁ brahmaṇāsaṅgatāṁ manyamānaḥ pṛcchati---**brahmann**
iti \| veda-svarūpatvāt tvaṁ tad vetsy eveti bhāvaḥ \| **anirdeśye**
svarūpa-kriyā-jāti-guṇair nirdeṣṭum aśakye, **nirguṇe** guṇo'gny ādīnām
uṣṇatādivat sahaja-dharmas tena rahite, guṇeṣu
tat-tat-svabhāva-kriyā-jāty ādiṣu vṛttir yāsāṁ tāḥ \| yad vā,
**nirguṇe** triguṇātīte guṇa-vṛttayo ity arthaḥ \| tathā ca
gītāsu---traiguṇya-viṣayā vedāḥ \[gītā 2.45\] iti \|

ata eva **sad asataḥ pare** sthūla-sūkṣma-vyatirikte, śrutaya
upaniṣal-lakṣaṇāḥ, **kathaṁ** **caranti** vartante ? sākṣād iti
tātparya-vṛttir api nirastaiva, tat-prakāraṁ vadeti śeṣaḥ \| tatrāyam
abhiprāyaḥ---jīvānāṁ mokṣārthaṁ prabhur buddhy ādīn asṛjat, mokṣas tu
jñānenaiva \| jñānaṁ ca mahā---vākyādy arthāvadhāraṇāt \| tac ca
prakārāntareṇāghaṭamānaṁ jahad ajahat-svārtha-lakṣaṇayaiva syād iti
mahā---vākyādi-śrutīnāṁ brahmaṇi vṛttiḥ sambhaved ity uttarm uktaṁ
jñeyam \|

athavā satāṁ vedānāṁ mārgaṁ svasmin kṛṣṇākhye para-brahmaṇi **sākṣāt**
pravṛtti-prakāram ādiśya śrī-bhagavān dvāravatīm agād ity uktam \| tatra
rājā bubhutsuḥ pṛcchati---**brahmann** iti\| brahmaṇi para-brahmaṇi
śrī-kṛṣṇe, śrī-gopāla-tāpinyādi-śrutiṣu śrī-kṛṣṇasya para-brahmatvaṁ
prasiddham eva \| tathā---yan-mitraṁ paramānandaṁ pūrṇaṁ brahma
sanātanaṁ \[bhā.pu. 10.14.32\] ity atraiva viriñcinoktam \| brahmatvād
evānirdeśye śabdāgocare śabda-rūpāḥ **śrutayaḥ** **kathaṁ** **caranti**
? tathā **nirguṇe** guṇānāṁ sattva-rajas-tamasāṁ sambandha-rahite, tathā
tathaiva vakṣyate---

> harir hi nirguṇaḥ sākṣāt puruṣaḥ prakṛteḥ paraḥ \|

sa sarva-dṛg upadraṣṭā taṁ bhajan nirguṇo bhavet \|\| \[bhā.pu.
10.88.5\] iti \|

tāḥ **kathaṁ** bhūtāḥ ? guṇa-vṛttayo guṇeṣu prakṛti-guṇeṣu sattvādiṣu
tat-kāryeṣu ca vṛttir yāsāṁ tāḥ, na tu, guṇātmanas te'pi guṇān vimātuṁ
\[bhā.pu. 10.14.7\] ity ādi-vacanaiḥ kṛṣṇasya saguṇatvam eva bodhyate \|
katham asau nirguṇa iti cen na, sarveṣām eva śrī-kṛṣṇa-guṇānāṁ
cic-chakti-vilāsatvena śrī-bhagavat-svarūpa eva paryavasānān nirguṇatvam
eva, tathā ca prathama-skandhe śrī-dharaṇy uktau---ete cānye ca bhagavan
nityā yatra mahā---guṇāḥ \[bhā.pu. 1.16.31\] iti \| guṇā aprākṛtā eva
nityāḥ syuḥ \| tathā caikādaśe---

> māṁ bhajanti guṇāḥ sarve nirguṇaṁ nirapekṣakam \|

suhṛdaṁ priyam ātmānaṁ sāmyāsaṅgādayo'guṇāḥ \|\| \[bhā.pu. 11.13.40\]
iti \|

nirguṇaṁ prakṛti-guṇair asaṁspṛṣṭam eva māṁ guṇā bhajanti \| **kathaṁ**
bhūtās te ? aguṇāḥ guṇa-pariṇāma-rūpā na syur iti \|

nanu tarhi lakṣaṇayā śrutayas tatra **caranti**, tatrāha---sākṣād iti \|
lakṣaṇayā carantu nāma, sākṣān-mukhyayā vṛttyā kena prakāreṇa
**caranti** ? iti \| nanu hiraṇyagarbhe puruṣe ca carantyaḥ śrutayas tad
abhinnatvāt tasmin kṛṣṇa eva **caranti**, yad eṣa hiraṇyagarbhe
nairguṇya-sannikṛṣṭatvāt nirguṇavad eva, puruṣaś ca prakṛty adhiṣṭhātā,
svecchayā svīkṛta-guṇatvāt \| nirguṇa eveti cet, tatrāha---**sad
asataḥ** para iti \| sat kāryaṁ hiraṇyagarbhādi-rūpaṁ, asat kāraṇaṁ
puruṣādi-rūpaṁ, tataḥ **pare** nitarām utkṛṣṭe kṛṣṇe hiraṇyagarbhādiṣu
carantyo'pi **śrutayaḥ** kṛṣṇe carituṁ na śaknuvanti, tasya
brahmānanda-ghana-svarūpatvāt \| tathātraiva śrī-devarṣiṇoktaṁ---

> viśuddha-vijñāna-ghanaṁ sva-saṁsthayā

samāpta-sarvārtham amogha-vāñchitam \| \[bhā.pu. 10.37.22\] iti \|

śrī-gītāsu ca svayam eva śrī-bhagavatoktaṁ---

> brahmaṇo hi pratiṣṭhāham amṛtasyāvyayasya ca \|

śāśvatasya ca dharmasya sukhasyaikāntikasya ca \|\| \[gītā 14.27\] iti
\|

brahmānanda-ghana-svarūpo'ham ity arthaḥ \| yad vā, **pare** iti
brahmaṇīty asya viśeṣaṇam \| **pare** brahmaṇi śrī-kṛṣṇe **sad asataḥ**
kārya-karaṇasya sambandhinyaḥ śrutaya iti śruty agocaratvam eva
śrī-kṛṣṇasya śrīmad uddhavenoktaṁ---bhejur mukunda-padavīṁ śrutibhir
vimṛgyāṁ \[bhā.pu. 10.47.61\] iti \| yat-padavy api śrutibhir vimrgyame
va, sa **kathaṁ** tāsāṁ gocaraḥ syād iti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

\|\| śrī-śrī-rasa-śāstrakṛtābhyām namaḥ \|\|

bhū-bhṛtaṁ śrī-harer dāsa-varyaṁ govardhanaṁ bhaje \|

śruti-stuti-vaco-vyākhyāṁ vidhitsāmi yad āśrayī \|\|

śrīmad-bhāgavataṁ naumi yasyaikasya prasādataḥ \|

ajñātān api jānāti sarvaḥ sarvāgamān api \|\|

śrī-dhara-svāmi-pādāṁs tān prapadye dīna-vatsalān \|

yat-prasādena vartmedaṁ paśyan varteya vaiṣṇavam \|\|

vande śreṣṭhka-caitanyam ācārysthitinam īśvaram \|

yat-preraṇā hi sarvasya kāraṇasyāpi kāraṇam \|\|

atra **brahman** ity ādi-dvaye ṭīkā-saṅgatir iyam \| tatra prathame
padye paṅkajam ity atra prakṛtiḥ paṅka-śabdopapada-jana-dhātuḥ
pratyayī-bhūte janer ḍaḥ kṛt rūḍhi-vṛtti-prapañcdṛśita-padārthatvaṁ
śavalādāv apratīteḥ kintu kamala eveti \| aupagava ity atra upagu-śabdas
tāval lakṣaṇayā pravṛttaḥ \| bahuvrīhes tathaiva pravṛtteḥ tataś copagoḥ
prakṛteḥ pratyayas taddhitaḥ \| ato
lakṣaṇā-vṛtti-prapañcdṛśita-padārthatvaṁ ca pācaka ity atra prakṛtiḥ
paca-dhātuḥ pratyayo ṇamul kṛt \| sa ca pacanād anyad api pācaka ucyate
iti pācakatva-guṇayogād gauṇī-vṛtti-prapañcdṛśita-padārthatvam \| kintu
siṁha-devadattayor vyakti-bhedena bhedaḥ \|

atra tv avasthā-bhedeneti gamyaṁ **nirguṇe** iti guṇātīte ity arthaḥ \|
na tu guṇa-rahite guṇānām api guṇa-rahitatvād anirdeśyatvaṁ śaṅketeti \|
athottaratra pūrvoktam arthaṁ krameṇāha---ayam abhiprāya[^14] iti \|
tatra pūrvārdhasya tam āha---sa-guṇam eva iti śrutau ya iti ya
ukta-lakṣaṇo'kṣarākhya ity arthaḥ \| sarva-vid \[mu.u. 1.1.9\] iti
sarvaṁ vindata iti nirukteḥ sarva-śaktitvaṁ, yasya jñāna-mayaṁ tapaḥ
\[mu.u. 1.1.9\] iti icchā-pradhānam ācāryayatiam ity arthaḥ \| sarvasya
vaśī \[bṛ.ā.u. 4.4.22\] sarva-niyantety arthaḥ \| sarvasyeśānaḥ
\[bṛ.ā.u. 4.4.22\] sarvopāsyaḥ sarva-karma-phala-dātā cety arthaḥ \| yaḥ
pṛthivyāṁ \[bṛ.ā.u. 3.7.3\] ity ādikaṁ pṛthivy ādy
ācārysthititā-prapañcdṛśakaṁ pūrvatra hetuḥ \| pratīka-darśanam evedam
\| sa īkṣata \[ai.u. 1.1.1\] ity atrāḍ āgamābhāvaś chāndasaḥ \| tad iti
tac-chabdena pūrvoktam ity arthaḥ \| so'kāmayata \[tai.u. 2.6.1\] ity
ādikaṁ sarva-kalyāṇa-guṇa-nilayatvaṁ darśayati sarvāśrayatvena kathanāt
\| satyaṁ jñānam \[tai.u. 2.1.1\] sac-cid ānandam ity arthaḥ \| sa-guṇam
evety ārabhya brahmety ādyā ity etad anta-lakṣaṇa-parāṇāṁ śrutīnāṁ
tat-paratvaṁ darśitam \| etac cānuvāda-mātram \|

nirguṇa-paratā-bodhanārthaṁ nirguṇa-paratvaṁ ca tathā ity ādinā
upasaṁhariṣyatītty antenānanta-granthena jñeyam \| tad eka-tad
akalpanāyety asyābhiprāyaḥ \| ayam ātmā brahma \[bṛ.ā.u. 2.5.19, 4.4.5\]
ity ādi jñeyam \| ekārthābhidhānena sāmānādhikaraṇyam iti śabdayor eva
sāmānādhikaraṇyaṁ nārthayor ity arthaḥ \|

pṛthag arthatvaṁ pariharati---yathoktam iti \| taddhita evety anvayaḥ \|
tasyaiva taddhitāntasyaivānupayuktābhidhāna-śaktitayā
pratīkṣamāṇasyopapadenāmikṣārūpa-viṣaya-dāna-mātraṁ hi kriyate ity
arthaḥ \| ajahat-svārthayā na jahat na tyajan svārtho nīla-guṇādi-rūpo
yasyāṁ tayā nirūḍha-lakṣaṇayā nitarāṁ rūḍhā nirūḍhā sā cāsau lakṣaṇā ca
tayā anādi-prapañcātmaā-siddhayā na sāmprataṁ racitayety arthaḥ \| nīlam
utpalam itivat sarvmātram ity anuṣajyate \| svarūpa-sattā-mātreṇa na hi
kiñcid viśeṣaṇam iti sva-buddhyety asya vārtikasya pūrvārdhaṁ yena
nīlādinā kartrā sva-buddhyā svākāra-jñānena kāraṇa-bhūtena viśeṣyam
utpalādi vyajyate avabhāsyate tad-viśeṣaṇam ity arthaḥ \|
asthūlādi-vākyādīnām ity ādikam apy akalpanāyety asyaivābhiprāyaḥ \|
sarvmātrena niṣedhāvaśeṣatvena copādhi-parityāgāt upāsanād iti
mātrārthaṁ cetyādi-trayasyābhiprāyaḥ \| ādi-grahaṇāt
sṛṣṭyādi-kriyārtheti kriyā yajñādiḥ \| anyārtheti pāṭhe apavādārthety
arthaḥ \|

atha sva-vyākhyā---oṁ san-mārgādiśety uktam \| ādeśe ca, tat tu
samanvayāt \[ve.sū. 1.1.4\] iti nyāyena veda-samanvayāpekṣā labhyate \|
samanvaya-parākāṣṭhā ca---

vadanti tat tattva-vidas tat-tvaṁ yaj jñānam advayam \|

brahmeti paramātmeti bhagavān iti śabdyate \|\| \[bhā.pu. 1.2.11\]

ity ukta-lakṣaṇe para-tattva eva \| tac ca kaiścid vastuno nirviśeṣam
eva manyamānair brahmeti śabdyate \| smaraṇbhāva-śaktyānanta-viśeṣam eva
manyamānaiḥ śrī-bhāgavatais tu paramātma iti bhagavān iti ca tatra
ācārysthititva-mātra-śaktyā bhagavān eva paramātma iti
śuddha-paripūrṇācāryayatiādy ātmikayā parama-dhāmādau svayaṁ vilasantyā
vaśīkṛta-māyā-śaktikayā parama-dhāmādau svayaṁ vilasantyā
vaśī-kṛta-māyā-śaktikayā parama-smaraṇśrī-yā tu bhagavān iti advayatvaṁ
ca śakti-mātraṁ vinā śakter abhāvāt tāṁ ca vinā tat-kāryābhāvāt, vastv
anantarātyantābhāvāc ceti \| evam eva khalu--- ekam evādvitīyaṁ brahma
\[chā.u. 6.2.1\], neha nānāsti kiñcana \[bṛ.ā.u. 4.4.19\] ity anayor
niṣedhyāṁs tad avadhi-bhūtāṁś cārthān svayam āha mantra-varṇaḥ---

na tasya kāryaṁ karaṇaṁ ca vidyate

na tat-samaś cābhyadhikaś ca dṛśyate \|

parāsya śaktir vividhaiva śrūyate

svābhāvikī jñāna-bala-kriyā ca \|\| \[śve.u. 6.8\] iti \|

tad evaṁ sati madhyamaṁ mataṁ nātyākṣipya
sarva-śakti-viśiṣṭa-para-brahmaṇi śrī-bhagavati devasya pravṛttiṁ
sammatāṁ nirviśeṣa-**brahmaṇy** asaṅgatāṁ manyamānaḥ śrī-viṣṇu-rātatvena
tad-guṇādy apalāpa-nindā-sahiṣṇuḥ śrī-munīndrābhyupagamena sva-mataṁ
paprakṣuḥ kevala-tan-mātra-vedārthina ākṣipati---**brahmann** iti \|
athavā pūrvoktaṁ sarva-veda-mayo vipro sarva-veda-mayo hy aham \[bhā.pu.
10.86.54\] ity evākṣepa-bījaṁ mantavyam \| yatas tatra vyākhyātam
vedānāṁ śrī-bhagavaty eva tātparyam aṅgīkṛtya pūrva-rītyā para-matam
ākṣipati \| tair vyākhyātam \|

tatra guṇena tāvad rūḍhi-vṛttir na sambhavatīti, **nirguṇaṁ
guṇa-vṛttaya** ity uktam \| guṇāḥ sattvādayas tat-kārya-bhūtāḥ
śukla-śītādayaś ca tad atīte ity arthaḥ \| nirguṇatvād eva
jāti-nirdeśyatvam api nirastam \| guṇa-bhedatvāj jāteḥ \|

tathā svarūpānirdeśyatvaṁ ca nirguṇatvenaiva
dṛṣṭa-śruta-vilakṣaṇa-svarūpatvāt \| ata ānandādi-padaiś ca na tan
nirdiśyeta prasiddha-citta-vṛtti-viśeṣādāv eva teṣāṁ saṅketitatvād iti
teṣāṁ matam \| ato'rthāpatti-sahitāni vṛtty antarāṇi ca nirguṇatvādibhir
nirastāny eveti svarūpa-bhūta-guṇāś ca teṣāṁ mate na santīti
nirviśeṣa-brahmaṇi teṣāṁ veda-saṅgatir na sambhavaty eva \|
śrī-bhāgavatānāṁ tu śrī-bhagavato vilakṣaṇa-svarūpatve'pi
vilakṣaṇa-svarūpa-parāpauruṣeya-tat-tac-chabda-vācyatayā
māyika-guṇāsambaddhatve'pi māyātītānanta-guṇatayā sad asadbhyāṁ
paratve'pi tena tayor anusyūtatayā sarvā api vṛttayaḥ śrī-bhagavān iti,
māṁ vidhatte'bhidhatte māṁ vikalpyāpohyate hy aham \[bhā.pu. 11.21.43\]
iti, vedaiś ca sarvair aham eva vedyaḥ \[gītā 15.15\] iti ca
śrī-bhagavat-sammatyā yathāyathaṁ santy eva \| yato vāco nivartante
\[tai.u. 2.9\] ity ādikaṁ tv ānanty ādi-param eva \| kevalānāptau yata
ity avadhitva-nirdeśo na ghaṭate karmaṇā jñānena vā āptam evāvadhiḥ
kriyate na tv anāptam iti \|

anyathā yac-chabdenāpi nirdeṣṭuṁ na śakyate \| aprāpyeti tu
prakarṣeṇaivāptiṁ niṣedhayati na tv aṁśenāpi, ānandaṁ brahmaṇi vidvān na
bibheti kutaś cana \[tai.u. 2.9\] mantra-śeṣeṇa tu darśayiṣyata eva \|
jñānena tat-prāptiḥ, etena yad vācānabhyuditam ity api vyākhyātam \|

atrāpy ati-śabdo'stīti abhiśabda-prayogāt avacanenaiva provācety api
yato vāca ity abhiprāyam eva anantatayā vaktum aśakyatvam eva tasyāḥ
pravacanam iti \| tataś ca śāstra-yonitvāt \[ve.sū 1.1.3\] iti, śrutes
tu śabda-mūlatvāt \[ve.sū. 2.1.27\] iti, tarkāpratiṣṭhānāt \[ve.sū.
2.1.11\] ity ādibhyaḥ, taṁ tv aupaniṣadaṁ puruṣaṁ pṛcchāmi \[bṛ.ā.u.
3.9.26\] iti, naiṣā tarkeṇa matir āpaneyā proktānyenaiva sujñānāya
preṣṭha \[ka.u. 1.2.9\] ity ādi-śruteś ca śāstraika-pramāṇatvād asty eva
\| sarva-veda-saṅgatir na ca pramāṇāntara-prayukta-doṣa-gandho'pīti
vivecanīyam \| tasmāt taiḥ sammate nirviśeṣe brahmaṇi **kathaṁ**
**caranti** naiva carantīty arthaḥ \|\|1\|\|

---------------------------------------------------------------------------------------------------------------------

**jīva-gosvāmī (bhagavat-sandarbha 109) :** tad evaṁ bhagavata eva
sarva-vedārthatvaṁ darśitam \| tatra rājñaḥ praśnaḥ \| śrī-viṣṇu-rāta
uvāca---**brahmann** iti \|

asyārthaḥ[^15]---**śrutayas** tāvac chabda-mātrasya sādhāraṇyād guṇeṣu
sattvādiṣu vṛttir yāsāṁ tādṛśyo dṛśyante \| brahma tu **nirguṇaṁ**
sattvādi-guṇātītaṁ, tasmād eva **anirdeśyam** \|
tat-tad-guṇa-kārya-bhūta-jāti-guṇa-kriyākhyānāṁ guṇāntarāṇām
abhāvāspadatvāt tādṛśa-dravyasyāpy aprasiddhatvād anirdeśyaṁ
sattvādi-kārya-bhūtābhyāṁ sad asadbhyāṁ kārya-kāraṇābhyāṁ param iti tena
tenāsambandhaṁ cety arthaḥ \|

tathā ca sati yathā ḍittha-vāci kasmiṁścid advitīye dravye tac-chabdasya
mukhyā vṛttiḥ pravartate \| yathā ca siṁho devadattaḥ ity atra gauṇyā
vṛttyā śaurya-guṇa-yukte devadatte siṁha-śabdaḥ pravartate \| yathā ca
gaṅgāyāṁ ghoṣaḥ ity atra-lakṣaṇayā vṛttyā gaṅgā-śabdas tasminn ity
asambandhe taṭe pravartate \| tathā tat-tad-bhāvāspade brahmaṇi tayā
tayā vṛttyā **śrutayaḥ** **kathaṁ** pravarteran ? śrutīnāṁ ca
śāstra-yonitvāt \[ve.sū. 1.1.3\] iti-nyāyena tat-pratipādakatāyām
ananyānāṁ tatra pravṛttir avaśyaṁ vaktavyā \| svataḥ-pramāṇānāṁ ca tāsāṁ
mukhyā pravṛttis tu viśeṣato vaktavyā \| tasmāt tasmiṁs tāḥ
sākṣād-rūpatayā mukhyayā vṛttyā kena prakāreṇa **caranti** ? taṁ
prakāraṁ viśeṣataḥ kṛpayāpi svayam upadiśeti \| anyathā padārthatvāyogād
apadārthasya ca vākyārthatvāyogān na śruti-gocaratvaṁ brahmaṇaḥ syād iti
sthite kutastarāṁ tad uparicara-sphūrter bhagavatas tad-gocaratvaṁ, tat
katham evaṁ sva-bhaktayor \[bhā.pu. 10.86.59\] ity ādau svatāṁ
svataḥ-pramāṇa-bhūtānāṁ vedānāṁ mārgaṁ bhagavat-paratvam ādiśyety uktam
iti \|

^a^svataḥ-prāmāṇya-siddhaye mukhya-vākyānāṁ tu sākṣāc-caraṇam avaśyaṁ
vaktavyam \| lakṣaṇādau pramāṇāntara-mūlatvāt \| tato yatra lakṣaṇādikam
api na sambhavati, tatra kathantarāṁ sākṣāc caraṇam iti bhāvaḥ^a^[^16]
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **brahman** brahmaṇānirdeśya ity
ādikam, iti tava sūraya \[bhā.pu. 10.87.16\] ity antam \| atra nirguṇa
iti śukla-raktādi-tat-kāraṇa-sattvādi-guṇātīte nirguṇatvād eva
nirjātitvaṁ prāptaṁ, guṇa-bhedatvāj jātes tathā svarūpānirdeśyatvaṁ ca
\| tathā ca prayogaḥ \| brahma svarūpānirdeśyaṁ---nirguṇatvāt \| yan
naivaṁ, tan naivam, yathā ghaṭādīti\| atra ca te \[śrī-svāmi-pādāḥ\]
iti nārāyaṇaḥ svayaṁ bhagavān anvita upakramopasaṁhārādiṣu
pratipādyatvenānugato yatra \| athaiṣāṁ padyānāṁ śṛṅkhalā keṣāñcid
vyākhyā ca kriyate \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
śruti-stavasyākasmika-prasaṅge saṅgatir ucyate \| tatra pūrvoktānāṁ
gopāṅganānāṁ traividhye nitya-siddhā yā ūḍhānūḍhā-rūpāḥ \| tās tu
aprakaṭa eva vṛndāvane'prakaṭam eva vilasatā śrī-kṛṣṇena saha sthitāḥ \|
aprakaṭā eva satyo muni-rūpās tu kurukṣetra-yātrāyāṁ kṛṣṇena saha
saṁyujya tam evāpuḥ dhvasta-jīva-koṣās tam adhyagaṁ \[bhā.pu. 10.82.47\]
ity ukteḥ \| śruti-rūpās tu śruti-rūpam evāśritya nigūḍham eva
dvārakādinātham evāśritavatyaḥ samam etaṁ stuvanti ceti tat-stave
nirūpayitavye sati tatra pūrvādhyāyānte na brāhmaṇān me dayitaṁ rūpam
etac catur-bhujaṁ \[bhā.pu. 10.86.54\] ity ādibhir bhaktayoḥ śrutad
eva-bahulāśvayor upadeśaṁ kṛtvā bhagavān dvārakāṁ yayau \| tatra
bhagavad upadeśe tātparyaṁ caturbhujam iti caturbhujam eva na dayitam,
aicchikatvāt \| dvibhujatvaṁ narākṛti sarvebhyo mama dayitam ity arthaḥ
\|

tathā hetum āha sarva-veda-mayo vipraḥ sarva-deva-mayo hy ahaṁ \[bhā.pu.
10.86.54\] \| ahaṁ dvibhujaḥ, sarva-devamayatvād dvibhujaṁ dayitam ity
arthaḥ \| ajñās tv etan na jānantīty āha---duṣprajñā \[bhā.pu.
10.86.55\] ity ādi \| māṁ gurum upadeṣṭāraṁ vipraṁ viśeṣeṇa prāti
pūrayatīti vipraṁ paripūrakaṁ poṣakam ity arthaḥ \| ātmānaṁ sarvātmānam
arcādau pratimādau aviditvaivāsūyavaḥ santo'vajānanti \| ādi-śabdād
vaiṣṇaveṣu ca \| kutaḥ ? ijya-dṛṣṭayaḥ \| ijyaṁ yajñiyaṁ karma tatraiva
dṛṣṭir yeṣām \| ata eva duṣprajñāḥ \|

viprasya dayitatve hetum āha---carācaraṁ \[bhā.pu. 10.86.56\] ity ādi \|
na kevalaṁ carācaraṁ, ye ye cāsya hetavo bhāvās te ca mad-rūpāṇīti
vipraś cetasy ādhatte \| ata evaṁ-vidha eva brāhmaṇaḥ, evaṁ-vidha eva
brahmarṣiḥ, tasmād brahma-ṛṣīn etān arcaya \[bhā.pu. 10.86.57\] \| evaṁ
cet tad arcito'smy addhā sākṣād eva, mad-bhāva-bhāvitānām arcanam eva
me'rcanam, nānyathā \| evaṁ sva-bhaktayoḥ śrutad eva-bahulāśvayoḥ
san-mārgaṁ veda-mārgam ādiśya bhagavān dvārakāṁ yayau \| ity ādiṣu
veda-pratipādyaṁ bhagavad-bhāgavatārādhanam eva, ārādhanaṁ hi
sa-viśeṣasya brahmaṇa eva, na tu nirviśeṣasya \| śrutayaś ca
sa-viśeṣa-brahma-pratipādikāḥ---ānandaṁ brahmaṇo rūpam iti brahmaṇaḥ
sambandhitāt ṣaṣṭhī-rūpam iti sva-svāmi-bhāva-sambandhaḥ \| ahaṁ bahu
syām, so kāmayata \[tai.u. 2.6.2\] ity ādiṣv icchāvattvāt sa-viśeṣatvam
eva \|

tena śrutīnāṁ śabdātmakatvāt, śabdānāṁ ca mukhya-lakṣaṇā-guṇa-bhedena
traivṛttikatvam \| mukhyā vṛttiś ca rūḍhi-yoga-bhedena dvidhā, rūḍhiś ca
svarūpeṇa jātyā guṇena ceti tridhā \|

ḍitthaḥ gauḥ śukla iti \| yogas tu mukhya-lakṣaṇā-gauṇīṣv eva kvacit
padārtha-yogena kvacit prakṛti-pratyayārtha-yogena yogaḥ, yathā paṅkajam
iti padasya tad arthasya ca kamalasyāśrayasya yogena mukho
paṅkaja-niḍa-pratyayārtha-yoga-siddhiḥ \| jepa gamane ity ādau
prakṛti-pratyayārtha-siddhiḥ \| gaṅgāyāṁ ghoṣa iti gamerḍa ūṇādika iti
gaṅgā, ghuṣyata iti ghoṣa ābhīra-pallī, ubhayor eva
prakṛti-pratyaya-siddhayor yogābhāvāl līlā gauṇī \| sādṛśyāt sambandhāt
tataś ceti dvidhā, sādṛśye gaur vāhīkaḥ, sambandhāntarata āyur ghṛtam \|
atrāpi prakṛti-pratyayārtha-yogaḥ, gacchatīti gauḥ, vāhayatīti vāhīkaḥ,
ayata iti āyuḥ, ghṛtatīti ghṛtam \| lakṣaṇā-gauṇyau cānenaiva vyākhyāte
\| evaṁ-vidha-śaktimac-chabda-kadambātmikānāṁ śrutīnāṁ nirviśeṣe
brahmaṇi **kathaṁ** caraṇam ? ataḥ sa-viśeṣa-brahmaiva śruti-pratipādyam
iti tad ānukūlya-hetoḥ sarasvatī-preritasyaiva parīkṣito manasi vicāra-
āsīt---aho bhagavān śrī-kṛṣṇa eva brahma, nirguṇatvaṁ cāsya
prākṛta-guṇa-rahitatvādi-param, na hi sarvajñatvādi-guṇa-rāhitya-param
\| tathā sati, anīśvaratvāpatteḥ \| vastutas tu yaḥ sarvāḥ sarvavid
yasya jñāna-mayaṁ tapaḥ \[mu.u. 1.1.9\], sarvasya vaśī sarvasyeśānaḥ
\[bṛ.ā.u. 4.4.22\] ity ādi-śruti-pratipāditāsya sarvajñatvādi-guṇavattā
\| tena brahma-śabdo'tra mukhyas tenaiva bṛṁhaṇatvād bṛhattvāc ceti
sa-viśeṣaṁ brahmaiva kṛṣṇaḥ \| ataḥ sa-viśeṣatvena śruti-stūyamānatāpi
sidhyet \| nirviśeṣaṁ yadi lākṣaṇikena brahma-śabdena kevalaṁ cin-mātram
eva pratipādyam, tadā śruter apy aviṣayaḥ syād iti tarkya-nirviśeṣaṁ
brahmeti paramatam apākartuṁ pṛcchati---**brahmann** iti \| **brahman**
bho brahma-rāta ! katham **anirdeśye** nirviśeṣe **nirguṇe** brahmaṇi
śrutayaś **caranti** ? na carantīty arthaḥ \| tarhi nirdeśye
sarvajñatvādinā sa-viśeṣe **nirguṇe** prākṛtādi-guṇa-rahite sākṣāc
chrī-vigrahe parātpare kṛṣṇa eva **caranti** \| yatas tā guṇa-vṛttayaḥ,
guṇeṣu sarvajñatvādiṣv aprākṛteṣu bhagavattvādi-lakṣaṇeṣu vṛttir
abhidhā-lakṣaṇā-tātparya-rūpā vṛttir yāsāṁ tāḥ---tathā-bhūtānāṁ
nirviśeṣe caritum asāmarthyāt \| sa-viśeṣe sākṣād-brahmaṇi carituṁ
tātparyādinā kadācic carituṁ samarthā bhavanti \| tac ca sākṣād brahma
śrī-kṛṣṇa evāsau sad asat-paraḥ kārya-kāraṇayoḥ paraḥ kṣarākṣarayoḥ
paraḥ \| uktaṁ ca svayam eva---

> yasmāt kṣaram atīto'ham akṣarād api cottamaḥ \|

ato'smi loke vede ca prathitaḥ puruṣottamaḥ \|\| \[gītā 15.18\] iti \|

tena nirviśeṣe brahmaṇi śrutayaś carituṁ na sambhavantīti me mataṁ,
bhavadbhir vā kim ucyate iti vākyārthaḥ \|\|1-2\|\|

------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

śrī-govindo jayati \|

saptāśītitame kṛṣṇa-svarūpaṁ sarvato'dhikam \|

vedair nirūpitaṁ jñātaṁ nāradeṇa guror mukhāt \|\|

mama ratna-vaṇig-bhāvaṁ ratnāny aparicinvataḥ \|

hasantu santo jihremi na sva-svānta-vinoda-kṛt \|\|

na me'sti viduṣy api nāpi bhaktir

virakti-raktir na tathāpi laulyāt \|

sudurgamād eva bhavāmi veda-

stuty artha-cintāmaṇi-rāśi-gṛdhnuḥ \|\|

māṁ nīcatāyām aviveka-vāyuḥ

pravartate pātayituṁ balāc cet \|

likhāmy ataḥ svāmi-sanātana-śrī-

kṛṣṇāṅghri-bhā-stambha-kṛtāvalambaḥ \|\|

praṇamya śrī-guruṁ bhūyaḥ śrī-kṛṣṇaṁ karuṇārṇavam \|

lokanāthaṁ jagac-cakṣuḥ śrī-śukaṁ tam upāśraye \|\|

pūrvādhyāyānte san-mārgam ādiśya bhagavān agād ity uktaṁ tatra satāṁ
bhaktānāṁ mārgo hi bhakti-yogo bhagavad-viṣayako'vagamyata eva \| evaṁ
satāṁ jñānināṁ jñāna-yogo'pi brahma-viṣayaka eva jñātavyaḥ \| kintu
brahmaṇaḥ śruti-pratipāditatvam etāvann abudhyata ity ataḥ pṛcchati
**brahman**n iti \| brahmaṇi **śrutayaḥ** **kathaṁ** sākṣād
avyavadhānena abhidhayā vṛttyā **caranti** yataḥ **anirdeśye** nirdeṣṭum
aśakye jāti-dravya-guṇa-kriyāsu madhye brahma kim api na bhavatīti
tasyānirdeśyatvam \| tathā hi, **nirguṇe** guṇebhyaḥ parasmin **sad
asataḥ pare** sat pṛthivyādi-dravam asat aniṣpanna-svabhāvaṁ vastu kriyā
tābhyāṁ parasmin tathā tat-tad āśritatvāj jāter api parasmin \| yad vā,
sat dravyam asat adravyaṁ jātiḥ kriyā ca tataḥ parasmin
**guṇa-vṛttayaḥ** guṇaiḥ pravṛtti-nimittair jāty ādibhir vartamānāḥ
śrutayo nirjāty ādike brahmaṇi **kathaṁ** **caranti** \|\|1\|\|

**\...**

**\|\| 10.87.2 \|\|**

**śrī-śuka uvāca---**

buddhīndriya-manaḥ-prāṇān janānām asṛjat prabhuḥ \|

mātrārthaṁ ca bhavārthaṁ ca ātmane'kalpanāya ca \|\|

**śrīdhara-svāmī (bhāvārtha-dīpikā) :** uttaram āha---buddhīndriyeti \|
**buddhy** ādīn[^17] upādhīn **janānām** anuśāyināṁ jīvānāṁ **mātrādy
arthaṁ** **prabhur** īśvaro'**sṛjat** \| mīyanta iti mātrā viṣayās tad
artham \| **bhavārthaṁ** bhavo janma-lakṣaṇaṁ karma, tat-prabhṛti
karma-karaṇārtham ity arthaḥ \| **ātmane** lokāntara-gāmine, ātmanas
tat-tal-loka-bhogāyety arthaḥ \| **akalpanāya** kalpanā-nivṛttaye,
muktaya ity arthaḥ \| artha-dharma-kāma-mokṣārtham iti krameṇa
pada-catuṣṭayasyārthaḥ \|

**janānām** iti vadan jīvārtham īśvarasya sṛṣṭy ādiṣu pravṛttir iti
darśayati---prabhur iti \| īśvarasyopādhi-vaśyatābhāvena nitya-muktatāṁ
darśayati \| ayam abhiprāyaḥ---sa-guṇam[^18] eva guṇair anabhibhūtaṁ
sarvajñaṁ sarva-śaktiṁ sarveśvaraṁ sarva-niyantāraṁ sarvopāsyaṁ
sarva-karma-phala-pradātāraṁ samasta[^19]-kalyāṇa-guṇa-nilayaṁ sac-cid
ānandaṁ bhagavantaṁ śrutayaḥ pratipādayanti---yaḥ sarva-jñaḥ sa
sarva-vit yasya jñāna-mayaṁ tapaḥ[^20] \[mu.u. 1.1.9\], sarvasya vaśī
sarvasyeśānaḥ \[bṛ.ā.u. 4.4.22\], yaḥ pṛthivyāṁ tiṣṭhan pṛthivyā āntaraḥ
\[bṛ.ā.u. 3.7.3\], so'kāmayata bahu syāṁ \[tai.u. 2.6.1\], sa
īkṣata[^21] \[ai.u. 1.1.1\], tat tejo'sṛjata \[chā.u. 6.2.3\], satyaṁ
jñānam anantaṁ brahma \[tai.u. 2.1.1\] ity ādyāḥ \|
tathā-bhūteśvaratāṁ[^22] tāvat saṁsāriṇo jīvasya tan-nivṛttaye tat tvam
asīty ādi-vākyāni bodhayanti \|

tatra **ca** tat-tvaṁ-padayoḥ sāmānādhikaraṇyaṁ[^23] pratīyate \| tac
**ca** prakārāntareṇa[^24] aghaṭamānaṁ brahmaṇi paryavasānaṁ gamayati \|
tathā hi, na tāvad-vaiśva-devyām ikṣetivad ubhayor ekārthābhidhānena
sāmānādhikaraṇyam \| yathoktam,

> āmikṣāṁ[^25] devatā-yuktāṁ vadaty evaiṣa tad-dhitaḥ \|
>
> āmikṣā-pada-sānnidhyāt tasyaiva viṣayārpaṇam \|\|[^26] iti \|

kutaḥ ? bhinnārthatvāt[^27] \| na cājahat svārthayā nirūḍha-lakṣaṇaya
viśeṣaṇa-viśeṣya-bhāvena nīlam utpalam iti-vat \| yathoktam, sva-buddhyā
rajyate yena viśeṣyaṁ tad viśeṣaṇam[^28] ity ādi \| kutaḥ ?
viruddhārthatvena tad ayogāt \| na ca jahat svārthatvena
sambandhi-lakṣaṇayā kusumita-drumā gaṅgetivat \| kutaḥ ? ekārthatvasya
vivakṣitatvāt \| ato jahad ajahat-svārtha-lakṣaṇayā so'yaṁ devadatta
iti-vad viruddhāṁśa-tyāgenānugata-cid aṁśenaikārthena sāmānādhikaraṇyena
nirguṇe paryavasānam \| asthūlādi-vākyānāṁ tu sākṣād upādhi-niṣedhena
tat-padārtha-śodhane upayogān nirguṇa eva paryavasānam \|

tathā cātraivopakrame sva-sṛṣṭam idam āpīya \[bhā.pu. 10.87.12\] ity
ādinā viśiṣṭam ālambanaṁ vakṣyati \| ante **ca** śrutayaḥ---tvayi hi
phalanty atan-nirasanena bhavan nidhanāḥ \[bhā.pu. 10.87.41\] ity
upasaṁhariṣyanti \| upāsanādi-vākyānāṁ tu kriyārtha-pravṛtta-sṛṣṭy ādy
avalambanena jñāna-sādhana-vidhānena tat-paratvam ity eṣā dik \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atan̄-nirasanena brahmaṇi
śrutayaś caranti \| tan-niṣedhārthaṁ buddhyādīn upādhīn niṣ-prapañcaṁ
prapañcyate ity ukter vinādhyāropam apavādo na sampanī-padyata ity
uttaram āha---buddhyādīn \| ihādinendriyādi-grahaḥ \| upādhīyate
viṣayatayā svīkriyate ity upādhiḥ \| anuśāyināṁ brahmaṇā saha pralaye
īśaṁ praviśya śayitvā jātānāṁ mīyante pram iti-viṣayīkriyante iti mātrāḥ
\| ity artha iti-janmanā karma lakṣyate, indriyair vinā karmāniṣpatter
iti bhāvaḥ \| ity artha iti-mano vinā yato yato dhāvati daivacoditaṁ
mano vikārātmakamāpa pañcasu \[bhā.pu 10.2.42\] ity ādy ukter
lokāntara-bhogo na sambhavatīti bhāvaḥ \| kalpanā māyā \| ity artha
iti-prāṇaṁ vinā mokṣo\'pi na sambhavati \| vakṣyati ca---

> āhārārthaṁ samīheta yuktaṁ tat-prāṇa-dhāraṇam \|

tat-tvaṁ vimṛśyate yena yata etad-vimucyate \|\| iti śrī-kṛṣṇaḥ \|

prabhur iti-kartum akartum anyathā kartuṁ samarthatvād eva nitya-muktaḥ
\| atra lakṣaṇā-paraikya-para-niṣedha-paropāsanā-para-sṛṣṭi-parāṇāṁ
pañcavidhānāṁ śrutīnāṁ saguṇālambanaṁ nirguṇe paryavasānam iti
darśayitum āha---ayam abhiprāya iti \| yadyapy aṣṭa-vidhānāṁ vṛttīnāṁ
madhye uktarītyā kāpi vṛttir brahmaṇi na sambhavati, tathāpi
sarva-śrutīnāṁ paramparādinā brahma-paratvaṁ ghaṭata evety āha---saguṇam
eveti \| saguṇaṁ samasta-guṇāśrayaṁ tair guṇair anabhibhūtam avaśīkṛtaṁ
pūrvoktam arthaṁ krameṇāha---yaḥ sarvajña ity ādi-śrutibhiḥ \| yaḥ
sarvajñaḥ sarvavit yasya jñānamayaṁ tapaḥ sarvajñatodāharaṇam \|
sāmānyena sarvaṁ jānātīti sarvajñaḥ viśeṣeṇa sarvaṁ vettīti sarva-vit \|
yasya jñānamayaṁ jñāna-vikāra eva, sarvajñatā-lakṣaṇaṁ tapaḥ,
anāyāsa-lakṣaṇam ity arthaḥ \| sarvasya vaśīti---sarvasya brahmendrāder
vaśī sarvo hy asya vaśe vartate---

etasya vā akṣarasya praśāsane gārgi sūryā-candramasau vidhṛtau tiṣṭhataḥ
\|\| iti śruteḥ \|

bhārate ca---

> sasurā-sura-gandharva-sayakṣoraga-rākṣasam \|
>
> jagad-vaśe vartate\'daḥ kṛṣṇasya sa-carācaram \|\|

ity anena sarva-śaktitā darśitā \| na kevalaṁ vaśī, sarvasyeśāna īśitā
**ca** \| anena sarveśvaratā \|

> yaḥ pṛthivyāṁ tiṣṭhan pṛthivyā antaraḥ pṛthivī yasya śarīraṁ
>
> pṛthivī yaṁ na veda yaḥ pṛthivīmantaro yamayaty eṣa ta

ātmāntaryāmy amṛtaḥ \|\| iti \|\|

asyārthaḥ---yaḥ pṛthivyāṁ tiṣṭhan pṛthivīto\'ntaro bhavati,
antaro\'bhyantaro bhūtvā pṛthivīṁ yamayati niyamayati, eṣa te
tavāntaryāmī amṛtaḥ sadaika-rasaḥ, ity anena sarva-niyantṛtvaṁ
sarvopāsyatvaṁ sarva-karma-phala-dātṛtvaṁ coktam \|
śrīmad-bhagavad-gītāsu ca---

> yo yo yāṁ yāṁ tanuṁ bhaktaḥ śraddhayārcitum icchati \|
>
> tasya tasyācalāṁ śraddhāṁ tām eva vidadhāmy aham \|\|
>
> sa tayā śraddhayāyuktas tasyārādhanamīhate \|

labhate ca tataḥ kāmān mayaiva vihitān hi tān \|\| \[gītā 7.21-22\] iti
\|\|

anenāntaryāmiṇaḥ śrī-kṛṣṇasyaiva tat-tad-devatā-rūpeṇopāsyatvaṁ
sarva-karma-phala-dātṛtvaṁ coktam \|
sakala-kalyāṇa-guṇa-nilaya-syodāharaṇam āha---so\'kāmayata bahu syāṁ sa
aikṣata tat-tejo\'sṛjata \|\| iti \|

arthaś ca­---yata ākāśaḥ sambhūtaḥ so\'kāmayata kāmitavān kathaṁ bahu
syāṁ bahutaraṁ yathā bhavati tathā syāṁ bhaveyam, sa ātmā
sarvajña-svabhāvatvāt eka aikṣata adrākṣīt \| īkṣateti
pāṭhe\'ḍāgamābhāvaś chāndasaḥ \| sa tat-pratyakṣa-siddhaṁ tejo\'sṛjata
sṛṣṭavān \| īśvarasya kāmanādīnāṁ lokopakārārthatvena
tādṛśa-kalyāṇa-guṇābhivyakteḥ \| sac-cid ānandatvodāharaṇam āha---satyaṁ
jñānam anantaṁ brahma ādinā vijñānam ānandaṁ brahma iti grahaḥ \|

arthas tu---yad-rūpeṇa yan-niścitaṁ tad-rūpaṁ yato na vyabhicarati
tat-satyaṁ brahma \| asatya-nivṛtty arthaṁ viśeṣaṇam \|
asatyatā-nivṛttyā vikāra-nivṛttiḥ, tan-nivṛttyā **ca** kāraṇatā prāptā
\| nirvikāra-svāvastho mṛdādir eva kāraṇaṁ bhavati na tu vikāro ghaṭādir
iti \| kāraṇasya **ca** kāraka-vastutvāt---

> kartā karma ca karaṇaṁ sampradānaṁ tathaiva ca \|
>
> apādānādhikaraṇam ity āhuḥ kārakāṇi ṣaṭ \|\|

ity ukta-ṣaṭ-kārakāny atama-rūpatvāt mṛdādivad acid-rūpatā prāptā
tan-nivṛttaye jñānaṁ brahmeti \| jñānaṁ jñaptir avabodhas tad-rūpam ity
arthaḥ \| laukika-jñānasyāntavattvādi-darśanāt-prāptaṁ jñāna-rūpasyāpi
brahmaṇo\'ntavattvaṁ tan-nivṛtty artham anantam iti viśeṣaṇam \| etena
sac-cid ānanda-rūpatvaṁ spaṣṭam evoktam \| evaṁ lakṣaṇāparāṇāṁ śrutīnāṁ
saguṇa-paratvaṁ pradarśya, svarūpa-parāṇām api svarūpa-paratvaṁ **ca**
pradarśya, aikya-paratva-śrutīnām api saguṇa-pratipādana-mukhena nirguṇe
paryavasānaṁ darśayanti

---------------------------------------------------------------------------------------------------------------------

**svāmicaraṇāḥ :** tathā-bhūtety ādinā \| nirguṇe paryavasānam ity
antena tathā-bhūteśvaratāṁ pṛthivyādi-niyamana-rūpāmīśvaratām \| tāvad
adhunā \| tan-nivṛttaye saṁsāra-nivṛttaye \| ity ādi vākyānītyatrādinā
prajñānaṁ brahma \| ahaṁ brahmāsmi ayam ātmā brahma ity ādīni gṛhyante
\| tad-brahma tvam asi bhavasi nānyaḥ saṁsārīty arthaḥ \| tatra **ca**
mahā---vākye tat-tvaṁ-padayoḥ sāmānādhikaraṇyaṁ pratīyate \|
aparyāya-padānām ekārtha-vṛttitvaṁ sāmānādhikaraṇyam \| paryāyatvaṁ
**ca** svarūpa-bhinnatve satyekārtha-bodhakatvaṁ ghaṭa-kalaśavat \| tac
ca sāmānādhikaraṇyam \| tathāhīti \| āmikṣā sā śṛtoṣṇe yā kṣīre
syād-dadhi-yogataḥ \| ity amaraḥ \| kecit-tu paya eva ghanībhūtam
āmikṣety abhidhīyate ity āhuḥ \| śṛte sthālyāṁ kṛta-pāke uṣṇe dugdhe yā
vikṛtiḥ sāmikṣety arthaḥ \| viśvedevasyeyam āmikṣā vaiśva-devī
viśve-devasya sambandhinī āmikṣā bhavati na tu viśve-devatvaṁ prāpnoti
ata āmikṣā-viśve-deva-padayoḥ sāmānādhikaraṇyaṁ nānārthayor iti \|
yathoktaṁ bhaṭṭaiḥ amikṣāṁ deva-yuktāyāṁ vadaty eva ity ādi \| āmikṣāṁ
devatā-yuktāṁ viśva-deva-sambaddhām eṣa taddhito\'ṇa pratyayo vadati
katham āmikṣā-padasya sānnidhyāt-sannihitatvāt tasyaiva
taddhita-pratya-yāntasyaiva vaiśvadevī-padasyaiva viṣaye
āmikṣā-padasyārpaṇaṁ \| taddhita-pratyayena kriyata iti \|

yad vā, nanu vaiśva-devy āmikṣā-padayor naikārthābhidhāyakatvaṁ
vaiśva-devī-padenāmikṣābhidhāne āmikṣā-pada-prayogo nocitaḥ, uktārthānām
aprayoga iti nyāyāt \| kiñ **ca**---viśve-deva stutiparāyā ṛgāder api
vaiśva-devī-padārthatva-sambhavāt-katham āmikṣā-mātrārthakatvam iti
cet-tatrāha---yathoktam iti \| eṣa devatārthas taddhito\'ṇ-pratyayo
viśvedeva-devatā-yuktām āmikṣāṁ vadaty eva \| na tūktadūṣaṇabhiyā na
vadatīti śaṅkanīyam \| tarhy āmikṣā-pada-sānnidhya-vaiyarthyaṁ
tatrāha---āmikṣā-pada-sānnidhyād iti \| vaiśvadevīpadena viśvedevākaḥ
kaś cana dravya-viśeṣa iti sāmānyenāmikṣā-padoktāv api ko\'sau
dravya-viśeṣa ity apekṣāyām āmikṣā-pada-sānnidhyādāmikṣā-rūpa ity
avagamyate \| vṛkṣamāmraṁ paśyety ādau sāmānya-viśeṣa-śabdeṣu tathā
darśanāt \| tathā cāmikṣā-pada-sānnidhyena tasyaiva taddhitasyaiva
sāmānyate vācakasya viśeṣato viṣayārpaṇaṁ bhavatīty arthaḥ \| anena
prakāreṇaikārthatvābhāvaṁ pradarśya kuta iti hetum āśaṅkya
samādhattebhinnārthatvād iti \| taddhita-pratyayena padayoḥ
sāmānādhikaraṇyaṁ bodhitaṁ na tv arthayor iti bhinnārthataivobhayoḥ \|
punaḥ prakārāntareṇa darśayati-na ceti \| na jahat atyajan svārtho
nīlapītādi-rūpo yayā sājahatsvārthā tayā tṛtīyāntāny
apadārtha-bahu-vrīhiḥ \| nirgataṁ rūḍhaṁ prākaṭyaṁ prādurbhāvo yasyāḥ sā
cāsau lakṣaṇā ceti nirūḍha-lakṣaṇā tayā \| yad vā, nitarāṁ rūḍhā nirūḍhā
punaḥ pūrvavat \| anādi-paramparāgatayā na sāmprataṁ racitayety arthaḥ
\| viśeṣyam utpalaṁ viśeṣaṇaṁ nīlaṁ nīlam utpalam itivat \|
sāmānādhikaraṇyaṁ na **ca** kutaḥ viruddhārthatvena tat-tvaṁ-padārthayoḥ
parokṣatvāparokṣatva-rūpa-viruddhārthatvena tasyā nirūḍha-lakṣaṇāyā
ayogāt abhāvāt \| yathoktaṁ bhaṭṭaiḥ---

> svarūpa-sattva-mātreṇa na hi kiñcid-viśeṣaṇam \|
>
> svabuddhyā rajyate yena viśeṣyaṁ tad-viśeṣaṇam \|\|

arthas tu---svākāreṇa viśeṣyamānavabhāsya kiñcid api vastu
svarūpa-sattva-mātreṇa svasthityaiva viśeṣaṇaṁ na hi na bhavati, kintu
yena pīta-nīlādinā sva-buddhyā svākārajñānena viśeṣyam utpalādi rajyate
bhramarādibhyo vyāvartyāvabhāsyate tad-viśeṣaṇam ity arthaḥ \| ayaṁ
bhāvaḥ---nīla-guṇotpala-dravyayor guṇa-guṇinor aviruddha-svabhāvatvena
viśeṣaṇa-viśeṣya-bhāvaḥ kalpyate\'nupapatter abhāvāt \| bhavet-tatra
jahat-svārthā nirūḍha-lakṣaṇā \| atra tu
parokṣatvāparokṣatvādi-viruddhārthatvena
viśeṣaṇa-viśeṣya-bhāva-kalpanānupapattau na nirūḍha-lakṣaṇeti \| anena
viśeṣaṇa-viśeṣya-bhāva-prakāreṇa caikārthatvaṁ pradarśya punaḥ
prakārāntareṇa darśayati-na ceti \| jahattyajan-svārtho yayā sā
jahat-svārthā, sā cāsau lakṣaṇā ceti jahat-svārtha-lakṣaṇā tayā kusumitā
jāta-puṣpā drumāṁ yasyāṁ sā kusumita-drumā gaṅgā
itivat-sāmānādhikaraṇyaṁ na **ca** kutas tat-tvaṁ-padayor ekārthatvasya
vivakṣitatvāt vaktum iṣṭatvāt \| sambandhi-lakṣaṇāyāṁ tu sambandhinaḥ
sambandhasya **ca** sphuraṇān-naikārthatvam iti bhāvaḥ \|
prakārāntareṇāghaṭamānaṁ pradarśya yena prakāreṇa brahmaṇi paryavasānaṁ
tad-darśayati ata iti \| yataḥ prakārāntareṇa sāmānādhikaraṇyaṁ na
sambhavati ato hetoḥ \| jahatī tyajaty ajahatī na tyajatī svārthau ye te
tat-tvaṁ-pade yasyāṁ sā jahad ajahat-svārthā sā cāsau lakṣaṇā ceti tayā
\| ekārthatvena nirguṇe paryavasānaṁ so\'yaṁ devadatta iti yastvayā
pūrvaṁ dṛṣṭaḥ \| tatra tac-chabdena
vipra-kṛṣṭa-deśa-kāla-viśiṣṭo\'rtho\'bhidhīyate idaṁ-śabdena **ca**
sannikṛṣṭa-deśa-kāla-viśiṣṭo\'rtho\'bhidhīyate \| tad uktam---

> idam astu san-nikṛṣṭaṁ samīpatara-varti caitado rūpam \|

adasastu vipra-kṛṣṭaṁ tad iti parokṣe vijānīyāt \|\| iti \|

viprakṛṣṭaṁ vidūram, san-nikṛṣṭaṁ san-nihitam, na ca
san-nikṛṣṭa-viprakṛṣṭayor ekārthatvaṁ sambhavati
tasmād-virodhi-viśeṣaṇa-sambandha-parityāgena bhaga-lakṣaṇayā so\'yam
iti pada-dvayaṁ deva-dattasya svarūpam akhaṇḍitaṁ pratipādayati \| tathā
jīvo\'pi paramārthato brahmaiva sannavidyā-doṣa-vaśāda-saṁsāriṇo
brahmaṇo\'tyanta-bhinnaṁ saṁsāriṇam ātmānaṁ manyate taṁ śrutir bodhayati
tat-tvam asīti \| tatra tat-padena prakṛtaṁ parokṣaṁ vastu kathyate \|
prakṛtam ekam advitīyam īkṣitṛ jagat-kāraṇaṁ brahma tvaṁ-padenāpy
avidyādy upādhi-paricchinno nityā-parokṣaḥ pratyagātmābhidhīyate \| na
ca parokṣāparokṣa-paricchinnāparicchinnayor ekatvaṁ sambhavati \|
tasmāt-tat-padārtha-gataṁ parokṣāparicchedādikaṁ tvaṁ-padārtha-gatam
aparokṣa-paricchedādikaṁ parityajya jahad ajahat-svārtha-lakṣaṇayā
tat-tvaṁ pada-dvayaṁ sac-cid eka-rasam akhaṇḍam ātma-tat-tvaṁ
pratipādayati \| asipadam api prakṛty arthasya sataḥ pratyayārthasya
**ca** pratīcaḥ saṅghaṭṭanenānuvadadābhyāṁ sambadhyate \| iti
niṣedha-paraśrutīnāṁ tat-paratvam āha---asthūlety ādi \| asthūla-mata
eva hrasvamadīrgham ity ādi-vākyānām upādhi-niṣedhena sthūlatvādy
upādhi-niṣedhena sākṣād-brahmaṇi paryavasānam ity arthaḥ \|
saguṇa-gatānām iva sthūlatvādy upādhīnām anuvādād-viśiṣṭālambanatvam
asty eva \| viśiṣṭaṁ saguṇam \| upāsanā-parasṛṣṭi-paraśrutīnāṁ
tat-paratvam āha---upāsanādi-vākyānām atrādinā sṛṣṭyādi-grahaḥ \|
kriyārtho yajñārthas tatra pravṛttānāṁ sṛṣṭyādi-vākyānāṁ yato vā imāni
bhūtāni jāyante \| ity ādi-vākyānāṁ yajñārthaiva pravṛttiḥ \| yato vā
etāni jātāni taṁ yajateti \| evaṁ sa aikṣata iti ya aikṣata taṁ yajata
ity ādiṣv api dhyeyam \| mukhyā pravṛttistu vairāgyārthety
āha---āgamāpāyi-sṛṣṭi-sthiti-pralaya-nirūpaṇena
jñāna-sādhana-vairāgya-vidhānaṁ tena tad-dvārā tat-paratvaṁ brahmaṇi
paryavasānam \| upāsanā-vākyais tūdarādy
upādhyālambana-saguṇa-brahmani-rūpaṇenāntaḥ karaṇa-śuddhi-lakṣaṇaṁ yat
jñāna-sādhana-vidhānaṁ tena brahmaṇi paryavasānam \| karmādi-parāṇāṁ
yāvaj-jīvam agnihotraṁ juhuyāt \| ity ādikānāṁ śrutīnāṁ vividiṣāyāṁ
viniyogād anupādānaṁ tam etaṁ vedānuvacanena yajñenety ādi-śruter
jñānecchāyām upayogād atra na grahaṇam iti jñeyaṁ sudhībhir iti \|
athānyaḥ siddhānta ucyate-nirguṇe brahmaṇi saguṇāḥ śrutayaḥ kathaṁ
carantīti praśnasya siddhāntaḥ svāmicaraṇair lakṣaṇāparādi-śrutīnāṁ
yathā brahmaṇi tāt-paryaṁ tathā pradarśya kṛta eva \| tathāpy
atrāśaṅkāsti sā yathā---

> buddhīndriya-manaḥ prāṇān janānām asṛjat-prabhuḥ \|
>
> mātrārthaṁ ca bhavārthaṁ ca ātmane\'kalpanāya ca \|\|

iti lokānāṁ prabhur asṛjad iti katham uktaṁ śrī-śuka-devena
praśnattarānupayogitvādiveti---atrocyate\'smābhiḥ---buddhir hi
dvividhā-vyavasāyātmikāvyavasāyātmikā ceti, tatrāvyavasāyātmikā hi
trivarga-sādhane sattvādi-guṇa-bhedena tridhā bhūtvānantā buddhayaḥ syuḥ
\|

> vyavasāyātmikā buddhir ekeha kusrandana \|

bahu-śākhā hy anantāś ca buddhayo\'vyavasāyinām \|\| iti \|

sukham ātyantikaṁ yat-tad-buddhi-grāhyam atīndriyam ity ukteḥ \| ato
buddhe sarjanaṁ vedokta-karma-pratipādita-bhogānantaraṁ mokṣārtham iti
\| indriyādi-sṛṣṭeḥ prayojanaṁ yathā-indriyaṁ vāg indriyaṁ tasya
mukhyatvāt \| mukhyatvaṁ tu vacana-pūrvakatvāt sarva-vyavahāra-siddheḥ
\| tathaś ca vāṅmanaḥ prāṇā ṛg-yajuḥ-sāma-vedā bhavanti \| tathā **ca**
śrutiḥ---ṛcaṁ vācaṁ prapadye mano yajuḥ prapadye sāma prāṇaṁ prapadye
iti \| anye\'pi lokādayaḥ sarve vāgādaya eva bhavantītyatra
samyak-prabodhanārtham anyāḥ śrutayo\'pi likhyante---

trīṇy ātmane kuruteti \| mano vācaṁ prāṇaṁ tāny ātmane kuruta eva
etan-mayo\'yam ātmā vāṅmayo manoyaḥ prāṇamayaḥ \| trayo lokā eta eva-vāg
evāyaṁ loko \| mano\'ntarikṣa-lokaḥ \| prāṇo\'sau lokaḥ \| trayo vedā
eta eva-vāg eva ṛg-vedo mano yajur-vedaḥ prāṇaḥ sāma-vedaḥ \| devāḥ
pitaro manuṣyā eta eva-vāg eva devāḥ \| manaḥ pitaraḥ \| prāṇo manuṣyāḥ
\| mātā pitā prajaita eva-vāṅ-mātā \| manaḥ pitā \| prāṇaḥ prajā \|
vijñānaṁ vijijñāsyam avijñātam eta eva \|

yat-kiṁcid-vijñātaṁ vācas tad-rūpaṁ vāgghi vijñātā vāgenaṁ
tad-bhūtvāvati \| yat-kiñcid-vijijñāsyaṁ manas tad-rūpaṁ mana enaṁ
tad-bhūtvāvati \| yat-kiñcid-vijñātaṁ prāṇasya tad-rūpaṁ prāṇo hy
avijñātaḥ \| prāṇa enaṁ tad-bhūtvāvati \| tasyaiva vācaḥ pṛthivī śarīraṁ
jyotī-rūpam āgniḥ yāvaty eva vāktāvatī pṛthivī tāvānayam agniḥ \|
athai-tasya manaso dyauḥ śarīraṁ jyotī-rūpam asāvādityaḥ \| tad-yāvad
eva manastāvanī dyaustāvānasāvādityaḥ \| athaitasya prāṇasyāpaḥ śarīraṁ
jyotī-rūpamasau candraḥ \| tad-yāvān eva prāṇas tāvatya āpas tāvān asau
candraḥ \| ta ete sarve samāḥ sarve\'nantāḥ sa yo haitānantavata upāste,
antavantaṁ lokaṁ jayati \| atha yo haitānantānupāste so\'nanta-lokaṁ
jayati iti \|

sugamatvān na vyākhyāyate \| ihāmutrānanta-loka-sukha-bhogāya trīṇi mano
vācaṁ prāṇam etānyātmane ātmārthaṁ yūyaṁ kuruta yata etan-mayo\'yam ātmā
yatas trayo vedā eta eva asau lokaḥ para-lokaḥ yat-kiñcid-vijñātaṁ
viśeṣeṇa jñātaṁ vastu tat-sarvaṁ vāco rūpam ato vāktad-vijñātaṁ vastu
bhūtvā enaṁ puruṣa saṅkaṭadāvavati rakṣati evam uttaratrāpi jñeyam \|
jñātum icchā jijñāsā yatra vijijñāsā vartate tad-vijijñāsyam \| antavato
vināśavataḥ \| ha sphuṭam \| jayati prāpnoti spaṣṭam anyat \|
akalpanāyety asyārthaḥ \| evaṁ dharmārtha-kāmān vedokta-mārgeṇa saṁsevya
vimuktaye virajya paramātmānaṁ jñātvā pravrajed ity atra śrutiḥ---

etam eva viditvā munir bhavati \| etam eva pravājino lokam icchantaḥ
pravrajanti \| etad vai pūrve vidvāṁsaḥ prajñānaṁ kāmayante \| kiṁ
prajayā kariṣyāmo yeṣāṁ no\'yam ātmā loka iti te ha sma putraiṣaṇāyāś ca
vaittaiṣaṇāyāś ca lokaiṣaṇāyāś ca vyutthāya bhikṣācaryaṁ caranti yā hy
eva putraiṣaṇā sā vittaiṣaṇā sā lokaiṁṣaṇā ubhe hy eṣaṇe eva bhavataḥ
tasmād-brāhmaṇaḥ pāṇḍityaṁ nirvidya bālye tiṣṭhāset \| bālyaṁ pāṇḍityaṁ
ca nirvidyātho munir amaunaṁ maunaṁ ca nirvidyātho brāhmaṇaḥ sa
brāhmaṇaḥ yena syāt-tenedṛśa evāto\'nyadārtam iti sugamam \| tasmād iti
brāhmaṇaḥ brāhamṇa-jāti-guṇa-viśiṣṭaḥ bālyena bāla-svabhāvena
\[paṇḍādhyayana-jāta-brahma-buddhiḥ tad-vān-paṇḍitas tasya kṛtyaṁ
pāṇḍityaṁ śravaṇaṁ tan-nirvidya niś cayena labdhvā bālyena
jñāna-balābhāvena mananena śuddhāntaḥ karaṇena vā sthātum icchet \|
tad-dvayaṁ labdhvātha śravaṇam ananānantaraṁ munir mananaśīlo
nididhyāsana-paraḥ syāt \| amaunaṁ śravaṇam anane maunaṁ ca
nididhyāsanaṁ labdhvā uktatrayasya

brahma-sākṣātkāra-hetutvātrayānantaraṁ brahmā-vagacchatīti brāhmaṇaḥ
sākṣāt-kṛta-brahmā bhavatīty arthaḥ \|\] tiṣṭhāset sthātum icchet \|
tarhi sadā bālyena tiṣṭhet nety āha---bālyaṁ ca pāṇḍityaṁ ca nirvidya
tyaktvā munir yata-vāg-bhavet \| tarhi kiṁ sadā maunena tiṣṭhet nety
āha---maunaṁ cāmaunaṁ ca hitvā brāhmaṇaḥ brahma-niṣṭhaḥ syāt \| sa
brāhmaṇaḥ kena syād ity asyottaram-yeneti \| yena brāhmaṇaḥ
syāt-tenānirvacanīyena brahmātma-lābhena īdṛśa evokta-prakāreṇa brāhmaṇa
eva syāt tad-vastu ataḥ pāṇḍity āder asataḥ anyat-pṛthag evārtaṁ satyam
iti \| tasmād etena buddhīndriyety ādi-ślokena janānāṁ caturvargaṁ
pratipādayantyaḥ śrutayo yathā brahmaṇi caranti tathā pradarśya
śukadevena rāddhāntaḥ kṛtaḥ \|

**---------------------------------------------------------------------------------------------------------------------**

**śrīdharānuyāyinī :** uttaram āha śrī-śukadevaḥ---buddhīti \|
prabhavaty asmād iti prabhur māyopahiteśvaraḥ \| ākāśādi sṛṣṭvā
tat-sāttvikādyaṁśebhyo janānāṁ pramātṝṇām upādhi-bhūtān
**buddhīndriya-manaḥ-prāṇān asṛjat** \| kāraṇājñāne līnān punaḥ
prādurabhāvayat \| tatra prayojanam āha---mātrārtham iti \| mātrā
paricchade māne pravṛttau karṇa-bhūṣaṇe ity anuśāsanān-mātrā pravṛttis
tad artham \| kathaṁ caranti śrutayaḥ iti praśnāc-chutīnām iti śeṣaḥ \|
tathā **ca** śrutīnāṁ brahmaṇy api pravṛtty artham ity arthaḥ \|
buddhyādikaṁ vinā vacanasyāpravṛtteḥ \| manasā vā agre saṅkalpayaty atha
vācā vyavaharati iti śruteḥ \| ayaṁ bhāvaḥ---nirdharmake śuddhe brahmaṇi
śrutīnāṁ pravṛtty asambhave\'pi adhyāropāpavādābhyāṁ niṣprapañcaṁ
prapañcyate ity uktvā yato vā imāni bhūtāni jāyante, tasmād vā etasmād
ātmana ākāśaḥ sambhūtaḥ ity ādyāḥ śrutayaḥ īśvarāt-sṛṣṭyādy uktvā tā eva
tat-tvam asītyādyā jīveśvarayor abhedaṁ bodhayantyaḥ so\'yaṁ devadatta
ity ādau viruddhayor deśa-kālayor ivātrāpi viruddhayor
jīveśopādhyostyāgaṁ vinā tayor abhedānupapattyā jahad ajahal-lakṣaṇayā
śuddha paryavasyanti \| ata evānte atan-nirasanena bhavan-nidhanāḥ
\[bhā.pu 87.4.14\] ity uktam \| evaṁ ca māyopahitasyeśvarasya kāraṇoktyā
tatra dharmi-sama-sattāka-dharma-sambandha-sattvena śrutīnāṁ śaktyaiva
pravṛttiḥ \| asaṅge śuddha-brahmaṇi **ca** tādṛśa-dharmābhāvena
vāstava-tat-sambandhābhāve\'pi dīpe
rajju-sarpasyevādhyāsika-sambandho\'sty eveti lakṣaṇāyāḥ
sambandhāpekṣatve\'pi tayā vedānāṁ kalpitadharmādhāre brahmaṇi pravṛttir
nirābādhaiva \|

prema-bhaktāstu---brahmaṇaḥ śabda-vācyatvābhāvād evānirdeśyatvam ity
āśaṅkāyāṁ yadi parameśvaro buddhīndriyādīni māsrakṣyat-tadā
rūpa-śabdādayo\'py anirdeśyādṛśyatvena brahma-tulyā evābhaviṣyan
yato\'dyāpy ājanmāndhamūkasya rūpa-śabdau brahma-vad adṛśyānirdeśyāv eva
bhavataḥ \| ato\'smadādibhyo yenāgraheṇa grāhakāṇi buddhīndriyādīni
dattvā sarve viṣayāḥ sukhena darśananirdeśādi-yogyāḥ kṛtās tenaiva
parameśvareṇa kṛpayā kasmaicit-svabhaktāya brahmaṇo\'pi grāhakaṁ kim apy
alaukikaṁ sāmarthya-viśeṣaṁ dattvākāra-jāti-guṇa-kriyātiriktaṁ kim api
śabda-pravṛtti-nimittaṁ sṛṣṭvāsṛṣṭvaiva vā brahmāpi śabda-nirdeśyaṁ
kariṣyaty eva \| yataḥ **prabhuḥ** anirdeśyam api nirdeśyaṁ kartuṁ
samarthaḥ \| ataḥ śrutayo brahmaṇi careyur evety uttaram āhuḥ \| anyad
api prayojanam āha---bhavāyeti \| aihika-pāralaukika-bhoga-sukhāyety
arthaḥ \| buddhyādīn vinā yajñādi-karmaṇāṁ sukha-bhogasya cāsambhavāt \|
tathātmanekalpanāya ceti \| ātmānaṁ jīvam uddiśya yā
janma-maraṇādi-kalpanā tad abhāvāya mokṣārtham iti yāvat \| buddhyādikaṁ
vinā mokṣa-sādhanī-bhūtasya śama-damāder yoga-jñānayoś cāsambhavāt \|
yad vā---ātmane svasmai svopāsanārthaṁ yad-buddhyādīnāṁ kalpanaṁ
viniyogas tasmai śrī-kṛṣṇa-bhajanārtham iti yāvat \| buddhyādīn vinā
bhakty aṅgasya śravaṇa-kīrtanāder apy asambhavāt \| bhoga-mokṣayor
vailakṣaṇya-sūcanāya saṁdhyakaraṇam \| trayāṇām api prādhānyadyotanāya
cakāra-trayam \| anye tu svaprakāśasya brahmaṇaḥ siddhiḥ pramāṇaṁ
nāpekṣate ity āśayenottaramadattvaiva brahmaṇo jñānārthaṁ
taṭastha-lakṣaṇam āhuḥ---buddhīty ādi \| tat-sṛṣṭau prayojanāny
āha---mātrarthamaihika-viṣaya-bhogārthaṁ **bhavārthaṁ**
pāralaukika-viṣaya-bhogārtham ātmane kalpanāya mokṣārthaṁ cety āhur ity
alam \|\|2\|\|

---------------------------------------------------------------------------------------------------------------------

**nīlakaṇṭhī :** tu tad etan-mano vācaṁ prāṇaṁ tāny ātmane kurutety etām
eva śruti-manusṛtya pariharan śrī-śuka uvācety āha---tatra śrutau manasā
buddhi-jñānendriyāṇi vācā karmendriyāṇi **ca** saṅgṛhya teṣāṁ saprāṇānām
ātma-prakāśārthatvam uktam \| atra tu viṣaya-vibhāgeneti viśeṣaḥ \|
tatra viṣaya-paricchedo mātrā tad arthaṁ prabhur janānāṁ buddhim
**asṛjat** \| paricchidyante hi buddhyātīndriyā apy apūrvādayaḥ \|
brahmaṇaś **ca** svayaṁ phalātmano ghaṭādivat-phala-vyāpyatvābhāve\'pi
vṛtti-vyāpyatvam upagamyate yanmanasā na manute, manasaivānudraṣṭavyam
iti śruti-dvaya-virodhāya \| evaṁ vācyatvānupagame\'pi lakṣyatvam
upagamyate \| yad vācānabhyuditam, taṁ tv aupaniṣadaṁ puruṣaṁ pṛcchāmi
iti śruti-dvaya-virodhāya \|

tathā **ca** tat-tvam asīti vākyakaraṇakadhī-vṛtti-vyāpyatvopagamānn
ātyantam anirdeśyatvaṁ brahmaṇo\'stīty arthaḥ \| na kevalaṁ
buddhimaya-kartṛ-gocaro brahmāpi tu indriya-mana
ākhya-karaṇa-gocaro\'pīty āha---bhavārtham indriyāṇy **asṛjat** \|
ātmārthaṁ mano\'sṛjat \| iti \| bhavo ghaṭādy adhiṣṭhāna-bhūta-prakāśaḥ
\| prāpty arthasya bhavater jñānārthatvopapatteḥ \| yamapekṣya
ghaṭādi-jñānamanu bhava ity ucyate tad artham indriyāṇy **asṛjat** \|
iyam atra prakriyā-cit-pratibimba-garbham antaḥkaraṇaṁ vṛttyā kāraṇena
pariṇamya yadā cakṣurādi-dvārā ghaṭadya-vacchinna-brahma-caitanyāvarake
jñāne\'bhibhūte svataḥ-prakāśamāne brahmaṇi ghaṭādy adhyasyate \|
tatrāntaḥ-karaṇāvacchinnaṁ caitanyaṁ pramātā vṛtty avacchinnaṁ caitanyaṁ
pramāṇaṁ ghaṭādy avacchinnaṁ prameyam \| tatra kulyādvārā
taṭaka-kedāra-salilayor iva vṛtti-dvārā pramātṛ-prameya-caitanyayor
aikyaṁ pramāphalam ātma-bodha iti gīyate \| evaṁ sati śukti-rajatādy
adhyāsa iva ghaṭadi-dṛśya-vācyādhyāse\'pi dṛg-vāg anvaya-vyatirekayor
adhiṣṭhāna-prakāśa evopakṣayaḥ \| tad etad āha---bhavārtham indriyāṇy
**asṛjad** iti \| phalam api brahmaiva śāstraṁ **ca** tad anyanivṛtty
artham evety uktaṁ vṛddhaiḥ \| parāgartha-prameyeṣu yā phalatvena
sammatā saṁvit-saiveha meyo\'rtho vedāntokti-pramāṇata iti
sarva-pratyayavedye vā brahma-rūpe vyavasthite prapañcasya pravilayaḥ
śabdena pratipādyate \| iti **ca** ghaṭa-rajatādikaṁ tv āvidyakaṁ
prati-bhāsa-mātram \| evaṁ **ca** rajjvāṁ srak-sarpadhiyor iva brahmaṇi
rajju-sarpadhiyor jāgrat-svapnayor vā paraspara-nirodhakatvam eva
bādhastu tayor brahma-jñānenaiveti dṛṣṭi-samasamayāṁ sṛṣṭim upayanto
vedānta-vṛddhāḥ \| teṣāṁ brahmaṇi pāramārthikī sattā dṛśye pratibhāsikī
itareṣāṁ tu sattād-vaividhyam abhimataṁ svapna-rajju-bhujaṅgādau
prātibhāsikī sattā prabodha-rajjvādi-jñānena sadyo bādhyā,
jāgrad-rajjvādau tu vyāvahārikī brahma-jñānaikabādhyeti \| tatra
pūrveṣāṁ brahmaṇi sarva-śabda-vācyatāsti nāmāni sarvāṇi yamāviśanti iti
śruteḥ \| avācyatva-śrutis tu laukika-śabda-pravṛtti-nimitta-jāti-guṇādy
abhāvaparā \| pareṣāṁ tu śarīraṁ ratham eva tu ity atra
yathā-śarīra-śabdena śarīropādānam avyaktaṁ lakṣyate tad-vad-ghaṭādy
upādānaṁ brahma ghaṭādi-śabdair iti matam \| evaṁ kartṛka-raṇa-sṛṣṭeḥ
brahma-prakāśārtham uktvā kriya-śaktimat-prāṇa-sṛṣṭer api tad
ubhayānugrāhakatayā tad arthatvam āha---kalpanāya **prāṇān asṛjat** \|
kalpanaṁ buddhyādeḥ sva-sva-viṣayaka-prakāśana-sāmarthya-sampādanaṁ
tasmai \| yasmād-brahmaṇaḥ sarva-śabda-pratyayagamyatvam asti
tasmād-bhavaty eva san-mārgopadeśa iti \|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :**
siddhāntamāha---buddhīti janānāṁ karmi-jñānyekānta-bhaktānāṁ buddhyādīni
prabhurasṛjaṁ \| viṣayiṇāṁ **bhavārthaṁ** bhavo janma tatprabhṛti
karma-karaṇārtham mātrārthamindriyad vā, rā viṣaya-bhogārthaṁ prākṛtam
eva mumukṣuṇāṁ śuddha-sattvamayam akalpanāya mokṣāya rajas tamaḥ-kṣaya
eva hi sattva-vṛtyā brahmākārayā mokṣaḥ ekānta-bhaktānāṁ sac-cid
ānanda-ghanam āviṣkṛtavānity arthaḥ \| ātmane nijaśrī-vigrahāya
tad-darśana-sparśanādy artham ity arthaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atra
samādhatte---buddhīti \| janānāṁ mahā---pralaye svasmin līnānāṁ
**mātrārthaṁ** viṣaya-bhogārtham \| yad vā, mīyante guṇāḥ kāryāṇi
guṇātītāni cābhir iti mātrāḥ śrutayaḥ, tad arthaṁ tad-dhāraṇādy artham
\| tad-dhāraṇādikaṁ kim artham ? iti tad āha---bhavārtham ity ādinā
pada-trayeṇa \| bhavārtham abhyudayāpavargārtham \| yad vā, bhavārtham
abhyudayārthaṁ brahma-lokādy ācāryayatia-prāpty artham \| ātmane
sva-svarūpa-prāpty arthaṁ mokṣārtham ity arthaḥ \| akalpanāya bhajanāya
\| nirguṇo mad apāśrayaḥ \[bhā.pu. 11.25.26\] ity ādy ukteḥ \|
bhajanasya nirguṇatvena kalpanātītatvāt \|

yad vā, ātmane svasya kṛṣṇasya prāpty arthaṁ sva-prāpty upāyam
āha---kalpanāyeti \| bhakteḥ kalpanāya vidhānāyety arthaḥ \|
bhaktyaivāhaṁ labhyaḥ syām, nānyopāyeneti bhāvaḥ \| tathā hi
śrī-bhagavataivaikādaśa-skandhe vakṣyate---bhaktyāham ekayā grāhyaḥ
\[bhā.pu. 11.14.21\] iti \| śrī-gītāsu ca, puruṣaḥ sa paraḥ pārtha
bhaktyā labhyas tv ananyayā \[gītā 8.22\] iti \| ato'dhokṣajatvād
avāṅ-manasāgocaro'pi śrī-bhagavān bhaktiṁ kurvati jane bhakta-janyenaiva
prasādena tatra sva-śaktiṁ saṅgamya bāḍham aghaṭamānām api cakṣur
ādi-gocaratāṁ prāpnotīty abhipretya bhaktyaiva śrutayaḥ kṛṣṇe caranti,
nānyathā iti prathamaṁ saṅkṣepenottaraṁ dattvā śrī-sanandana-mukhena
yathā śayānaṁ samrājam \[bhā.pu. 10.87.13\] iti dṛṣṭāntitena padyena
śrutīnāṁ bhaktiṁ varṇayatā śrī-śukena pūrvaṁ nārada-kṛtasyaivāsya
praśnasya vistareṇottaratayā śruti-gocaratā-hetuḥ
śrī-bhagavan-māhātmya-bhara-prapañcdṛśakā śruti-stutir evopakṣiptā \|
tathā ca stuty ārambhe kvacid ajayātmanā ca carato'nucaren nigamaḥ
\[bhā.pu. 10.87.14\] ity anucaraṇaṁ vakṣyate \|

ayaṁ bhāvaḥ---śrutayas trividhāḥ---karma-parāḥ, jñāna-parāḥ,
śrī-bhagavat-parāś ceti \| tatra karma-parās traiguṇya-viṣayatvāt kṛṣṇe
carituṁ na śaknuvanti \| jñāna-parāś ca lakṣaṇayā
bhagavat-svarūpa-viśeṣe carantyo'mutrāpūrtyā sākṣāt tam eva
didṛkṣavo'tan-nirasana-dvārā bhagavantaṁ mṛgyantie \| tad
apekṣayaivoktaṁ, adyāpi yat-pada-rajaḥ śruti-mṛgyam eva \[bhā.pu.
10.14.14\] iti \| śrī-bhagavat-parās tu
śrī-nārāyaṇopaniṣad-gosvāmottamī-pramukhā bhakti-viśeṣeṇa sākṣād eva
śrī-bhagavati caranty amuṁ prāpnuvanti \| tathā tad anugatānāṁ
cāgama-purāṇādīnāṁ pada-vākyāni tatra carantīti \|

ata eva rāsa-krīḍā-prasaṅge kathitam, manorathāntaṁ śrutayo yathā yayuḥ
\[bhā.pu. 10.32.13\] iti \| asyārthaḥ---karma-kāṇḍādi-śrutayaḥ
parameśvaram apaśyantyas tat-tat-kāmādy anubandhair apūrṇā bhavanti,
bhagavat-parās tu taṁ labdhvā manorathāntaṁ pūrṇa-kāmatāṁ gacchantīti \|
tathā hi bṛhad-vāmane---

brahmānanda-mayo loko vyāpī vaikuṇṭha-sañjñitaḥ \|

tal-loka-vāsī tatrasthiaḥ stuto vedaiḥ parātparaḥ \|\|

ciraṁ stutyā tatas tuṣṭaḥ parokṣaṁ prāha tān girā \|

tuṣṭo'smi brūta bho prājñā varaṁ yan manasīpsitam \|\|

śrutaya ūcuḥ---

> kandarpa-koṭi-lāvaṇye tvayi dṛṣṭe manāṁsi naḥ \|
>
> kāminī-bhāvam āsādya smara-kṣubdhāny asaṁśayam \|\|
>
> yathā tval-loka-vāsinyaḥ kāma-tattvena gopikāḥ \|
>
> bhajanti ramaṇaṁ matvā cikīrṣājani nas tathā \|\|

śrī-bhagavān uvāca---

> āgāmini viriñcau tu jāte sṛṣty artham udyate \|
>
> kalpaṁ sārasvataṁ prāpya vraje gopyo bhaviṣyatha \|\| iti \|

śuddha-bhaktānām eva dṛśyo bhavatīty asminn arthe mokṣa-dharme
nārāyaṇīyopākhyāne vasurājāśvamedhe bhīṣmādi-vākye pramāṇam \| tathā
hi---

> prītas tato'sya bhagavān devadevaḥ purātanaḥ \|
>
> sākṣāt taṁ darśayāmāsa so'dṛśyo'nyena kenacit \|\|
>
> svayaṁ bhāgam upāghrāya purodāśaṁ gṛhītavān \|
>
> adṛśyena hṛto bhāgo devena harimedhasā \|\|
>
> bṛhaspatis tataḥ kruddhaḥ sruvam udyamya vegitaḥ \|\| iti \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra ṛṣir uvāceti tasya
sarvajñatvāt-tatra prāvīṇyaṁ darśitam \| śrī-śuka uvāceti pāṭhe
brahma-vaivartoktāṁ kathāṁ sūcayati \| yatra śrī-kṛṣṇenaiva tasya
tan-nāma kṛṁ māyā-bandhanataś ca mocita iti \| tataḥ
śrī-viṣṇu-rāta-vat-kṛpā-viśeṣa-lābhena samavāsanatayā so\'pi tad
anukūlam evovācety arthaḥ \| tathā hi-buddhīndriyeti \| etad uktaṁ
bhavati yena svarūpa-lakṣaṇena taṭastha-lakṣaṇena vā parama-kāraṇaṁ
tat-tvaṁ nirūpyate \| tad ubhayam api śrī-bhagavat-tat-tvam eva
paryavasāyayati na tu nirviśeṣa-brahmatvam \| tatrādau yaḥ sarvajñaḥ
sarvavit \| ity ādy anusāreṇa prabhur ity anyanair apekṣyeṇoktatvāt
svarūpeṇaiveśvaratvam \| sa **ca**
sarva-vyāpanaśīla-jñānecchā-kriyā-śaktimān satyaṁ jñānam anantaṁ brahma
\| iti vijñānam ānandaṁ brahma iti yal-lakṣyate tasyaiva khalv
etasyānandasyānyāni bhūtāni mātrām upajīvanti iti ko hy evānyātkaḥ
prāṇyādyadyeṣa akāśa ānando na syāt iti ānandād eva khalv imāni bhūtāni
jāyante \| ānandena jātāni jīvanti \| ānandaṁ prayanty abhisaṁviśanti \|
iti na tasya kāryaṁ kāraṇaṁ ca vidyate \| ity ādi-śrutayaḥ
svābhāvika-śaktiṁ darśayanti \| vakṣyati ca tvam akaraṇaḥ
svarāḍakhila-śaktidharaḥ \| iti upādhi-sambandhena tat-tac-chaktitve
tūpādher eveśvaratāpātāt \| vakṣyanti śrutayaḥ tvam asi yad ātmanā
samavaruddha-samasta-bhagaḥ iti \| atha dvitīye tat-tejo'sṛjata ity ādy
anusāreṇa janānāṁ buddhīndriyādīn asṛjad iti sutarām eva tādṛśatvaṁ
pariṇāme vā vivarte vā yogyasyaivopādānāt-tan-nimitte **ca**
svīkāraucity ād iti yogyam eva hi śaktir iti \| atra tu
kartṛ-nirdeśāt-svātantrya-prāpteḥ sutarām \| ata eva
sarva-buddhyādi-sraṣṭṛtvena tad īkṣaṇāt-pūrvaṁ prakṛtikṣobhābhāvena
**ca** tasya hi vilakṣaṇa-svābhāvika-buddhyādimattvam avagatam \| sa
aikṣata ity ādy anusāreṇa **mātrārthaṁ** cety ādinā
vicāra-pūrvaka-sraṣṭṛtva-nirṇayāt-tu sutarāṁ tathaiva \| mātrārtham ity
ādinā tat-tat-sarva-puruṣārthaṁ paramāśrayatvaṁ **ca** \| sarva-kāmaḥ
sarva-gandhaḥ sarva-rasa ayam ātmāpahata-pāpmā ity ādi-śruteḥ na
cāropitam eva sarvam idaṁ tan-mate\'pi tāvad aviṣaye
vastu-nyāropāsambhavāt \| brahmaṇaḥ kāla-traye\'pi śuddhatvenānyasya
tvāropy akoṭipraveśenājñānasya jaḍatvenāropakāsambhave **ca** tad
asambhavāt \| tasmān na jīva-rūpasya svasya svājñānena tad āropakatvaṁ
vedasyāropakatvam, cet-tasya svājñānamayatvena svapna-pralāpa-tulyatayā
sakartṛkāropa eva tātparye satya-viśeṣāt \| vedasya svātantrye\'py āropy
asya heyatayā prakṣālanāddhi paṅkasya dūrād asparśanaṁ varam iti nyāyena
svayaṁ tad-bādhayitum ayogyatvāt svābhāvikīty ādi-śruti-virodhāt śruteś
ca śabda-mūlatvād iti nyāya-virodhāc ca āropitatve
satya-nīśvaravāda-prasaṅgāc ca sthāṇau
puruṣābhimānivad-brahma-ṇīśvarābhimāninaḥ kāla-traye\'py abhāvāpatteḥ
svājñāna-kalpita-puruṣa-kalpitatva-jñānasya svājñāna-kalpitatva eva
paryavasānāt madhye kalpa-kāntara-manana-vaiyarthyāc ca \|
sañjñā-mūrti-kḷptis tu tri-vṛtkurvata upadeśāt ity
ādi-nyāya-vṛndā-sammataṁ hi tat \| ninditaṁ **ca** gītāsu---

> asatyam apratiṣṭhaṁ te jagad āhur anīśvaram \|
>
> aparaspara-saṁbhūtaṁ kim anyat kāma-haitukam \|\| \[gītā 16.8\] iti
> \|\|

asatyaṁ mithyā-bhūtaṁ sattvāsattvābhyām anirvacanīyatvenāpratiṣṭham
nirdeśa-śūnyaṁ svājñāna-kalpitatvād anīśvaram \| aparaspara-sambhūtam
anāśādy ajñāna-paraṁparā-jātam---aparasparāḥ kriyāsātatye \| ataḥ
kāma-hetukaṁ **manaḥ**-saṅkalpa-mātra-jātaṁ svapnavad ity arthaḥ \| atra
pravṛttiṁ ca nivṛttiṁ ca \| ity ādinā pūrvaṁ teṣāṁ saṁskāra-doṣa uktaḥ
\| etāṁ dṛṣṭim avaṣṭabhya \| ity ādinā gatiści nindiṣyate iti jñeyam \|
tasmāt-sarva-vedārthaḥ śrī-bhagavān eva yaṁ sarve vedā namanti mumukṣavo
brahmavādinaś ca \| iti śrī-nṛsiṁha-tāpinyāṁ vedaiś ca sarvair aham eva
vedyo vedānta-kṛd-veda-vid eva cāham \| iti śrī-gītāsu natāḥ sma
sarva-va**ca**sāṁ pratiṣṭhā yatra śāśvatī \| iti viṣṇupurāṇe māṁ
vidhatte\'bhidhatte māṁ vikalpyāpohyate hy aham \| iti ekādaśe **ca** \|
tathā sad eva saumyedam agra āsīt \| iti yasya sataḥ sarva-kāraṇatayā
sthitatvam \| ātmā vā idamagra āsīt \| iti paramātma-svarūpam \| satyaṁ
jñānam anantaṁ brahma \| vijñānam ānandaṁ brahma \| iti svarūpa-lakṣaṇam
\| nirguṇaṁ nirañjanam \| iti doṣa-rāhityam \| na tasya kāryaṁ karaṇaṁ
ca vidyate \| ity ādau svābhāvikī jñāna-bala-kriyā ca \| iti tat-tad
āgantuka-śakty ādi-rāhityānuvādenaiva svābhāvika-vilakṣaṇa-śakty ādiy
uktatvam \| evaṁ niṣedhāntara-vākyenāpi tathātvam \|

> apahata-pāpmā vijaro vimṛtyur viśoko vijighatso\'pipāsaḥ \|
>
> satya-kāmaḥ satya-saṅkalpaḥ \| \[chā.u. 8.1.5\]
>
> nityo nityānāṁ cetanaś cetanānām
>
> eko bahūnāṁ yo vidadhāti kāmān \|
>
> tam ātmānaṁ ye tu paśyanti dhīrās
>
> teṣāṁ śāntiḥ śāśvatī netareṣām \|\| \[ka.u. 2.2.13\]

iti tat-tad-vivaraṇam \|

> tam īśvarāṇāṁ paramaṁ maheśvaraṁ
>
> taṁ devatānāṁ paramaṁ tu daivatam \|
>
> sakāraṇākāraṇayos tathā dhiyo
>
> na tasya kaścij janitā na cādhipaḥ \|\|

itīdṛśa-māhātmyenaiva sarva-kāraṇatvam \| ānandaṁ brahmaṇo rūpam \|
vedāham etaṁ puruṣaṁ mahāntam āditya-varṇaṁ tamasaḥ parastāt \| na
sandṛśe tiṣṭhati rūpam asya na cakṣuṣā paśyati rūpam asya \| yam evaiṣa
vṛṇute tena labhyas tasyaiṣa ātmā vivṛṇute tanūṁ svāms \|\|

iti vilakṣaṇa-svarūpa-mūrtitvaṁ darśitam \| tasya tu eko ha vai nārāyaṇa
āsīn na brahmā neśānaḥ \| ity asmākam evābhīṣṭa-rūpatvam iti \| tathā
yasya pṛthivī śarīram \| yasyāyam ātmā śarīram \|

yasyāvyaktaṁ śarīram \|

yasyākṣaraṁ śarīram eṣa sarva-bhūtāntarātmā apahata-pāpmā divyo deva eko
nārāyaṇaḥ \| iti tu śruty antaram \| sarva-śakti-yuktatvena
prakāśakatvāt-pṛthivyādīnām ātmatvena tam evāha \| purāṇetihāsa-vacanāni
**ca**---

> hlādinī sandhinī saṁvit-tvayoktā sarva-saṁśraye \|
>
> hlāda-tāpa-karī miśrā tvayi no guṇa-varjite \|
>
> kalā-kāṣṭhā-nimeṣādi-kāla-sūtrasya gocare \|
>
> yasya śaktir na śuddhasya prasīdatu sa me hariḥ \|\|
>
> jñāna-śakti-balaiśvarya-vīrya-tejāṁsyaśeṣataḥ \|
>
> bhagavac-chabda-vācyāni vinā heyair guṇādibhiḥ \|\|
>
> kalā-muhūrtādimayaś ca kālo na yad-vibhūteḥ pariṇāma-hetuḥ \|\| iti
> \|\|

viṣṇupurāṇe---

> na śakyaḥ sa tvayā draṣṭum asmābhir vā bṛhaspate \|
>
> yasya prasādaṁ kuste sa vai taṁ draṣṭum arhati \|\| iti \|

mokṣa-dharmastha-nārāyaṇīyopākhyāne---

> etat-tvayā na vijñeyaṁ rūpavān iti dṛśyate \|
>
> icchan-muhūrtānn aśyeyam īśāno\'haṁ jagato guru \|\|
>
> māyā hy eṣā mayā sṛṣṭā yan-māṁ paśyasi nārada \|
>
> sarva-bhūta-guṇair yuktaṁ naivaṁ tvaṁ jñātum arhasi \|\| iti ca \|

tathaiva tatraiva śrī-śveta-dvīpa-vati vākye, asyārthaḥ---tvayaitan na
vijñeyaṁ rūpavān iti hetoḥ ayaṁ dṛśyate iti \| yato mad-darśane
madicchaiva kāraṇam ity āha---icchann iti \| naśyeyam adarśanam
āpadyeyam \| tasmād-indriya-gocaratvād alaukikam, svecchayā svataḥ
prakāśamānatvāt-svaprakāśam eva mad-rūpam iti bhāvaḥ \| yathoktaṁ
nārāyaṇādhyātmye---

> nityāvyakto\'pi bhagavān-īkṣate nija-śaktitaḥ \|
>
> tāmṛte paramātmānaṁ kaḥ paśyetām itaṁ prabhum \|\| iti \|

tad evam api māṁ sarva-bhūta-guṇair yuktaṁ yat-paśyati tad-yuktatvena
pratyeṣi eṣā māyā mayaiva sṛṣṭā mama māyayaiva tathā bhāta mity arthaḥ
\| tasmāt-tvam evaṁ jñātuṁ nārhasīti \| tathā kūṭastho\'kṣara ucyate \|
akṣaraṁ paramaṁ brahma \|

> yasmāt-kṣaram atīto\'ham akṣarād api cottamaḥ \|
>
> ato\'smi loke vede ca prathitaḥ puruṣottamaḥ \|\| \[gītā15.18\]
>
> māṁ ca yo\'vyabhicāreṇa bhakti-yogena sevate \|
>
> sa guṇān-samatītyaitān-brahma-bhūyāya kalpate \|\|
>
> brahmaṇo hi pratiṣṭhāham amṛtasyāvyayasya ca \|
>
> śāśvatasya ca dharmasya sukhasyaikāntikasya ca \|\| \[gītā 14.26-27\]
> iti \|

vakṣyanti **ca** śrutayaḥ---śrutayas tvayi hi phalanty atan-nirasanena
bhavan-nidhanāḥ \[bhā.pu 10.87.41\]\| iti \| tvam asi yadeṣv
avaśeṣa-mṛtam \| iti \| tvam asi yad ātmanā samavaruddha-samasta-bhagaḥ
\[bhā.pu 10.87.14\]\| iti \| tvam uta jahāsi tvām ahir iva tvacam
ātta-bhago mahasi mahīyase\'ṣṭa-guṇite\'parimeya-bhagaḥ \[bhā.pu
10.87.38\]\| iti \| bhavata upāsate\'ṅghrim abhavaṁ bhuvi viśvasitāḥ \|
iti \| na parila-ṣanti kecid apavargam apīśvara te
caraṇa-saroja-haṁsa-kula-saṅga-visṛṣṭa-gṛhāḥ \[bhā.pu 10.87.21\]\| iti
\| ata eva striya uragendra-bhoga-bhuja-daṇḍa-viṣakta-dhiyo vayam api te
samāḥ sama-dṛśo\'ṅghri-saroja-sudhāḥ \[bhā.pu 10.87.23\] iti \|
vyākhyāsyate tu tatra tatraiva \| tad evaṁ sarva-vedārthatvena
sarva-vilakṣaṇatvāt sarva-vilakṣaṇatvenaiva
sarva-vedārthatvād-vedaika-vedyatvādv edānāṁ **ca**
svataḥ-pramāṇa-bhūtatvād anya-śabda-vācya-sādhāraṇyena doṣā na
prasañjanīyāḥ \| śrutayo\'pi tathā vakṣyanti---tvayi hi phalanty
atan-nirasanena bhavan-nidhanāḥ \[bhā.pu 10.87.41\] iti \| tad evaṁ
śrī-bhagavaty eva saṅgatis tu saṅgatā \| tathāpi te tat-tvam
asyādi-lakṣaṇam aikya-vākyam asthūlādi-lakṣaṇa-niṣedha-vākyaṁ vā
mahā---vākyatvena matvā lakṣaṇayopāsanādi-vākyāni tad anu-gatatvena
matvā sva-mate brahmaṇi yathā-kathañcid eva saṅgatiṁ kurvanti \|
tathāhi---tatra tāvat-teṣāṁ mate mukhyā gauṇī ca śabda-vṛttir brahmaṇi
na sambhavaty eva lakṣaṇā ca na sambhavatīty uktam \| ata eva
tan-niṣedhāny athānupapattyāvagatārthāpattiś ca na \| yad-dhi
svarūpādibhiḥ sākṣān-nirdeśyaṁ syāt-tatraiva sā sambhavatīti \| tathāpi
tatra tāvaj-jahad ajahal-lakṣaṇayā manyate sā kathaṁ ghaṭeta \| sā
**ca** khalu śabda-vṛtti-sāmānyena pūrvavad-doṣāvahaiva \| śuktyādau
rūpyāropeṇa sambandhābhāve\'py āropeṇa sambandho mantavya eva tena vinā
kalpanānarhatvāt \| āropasyāpyāropyatve\'navasthā-prasaṅgaḥ \| āropaś ca
vāṅ-manasā-gocare na sambhavati \| kathañcit-sambhave vā śabda-viṣayatva
ivāropa-viṣayatve\'pi katham anityatvādikaṁ nāpatet rajju-śukty ādivad
iti \| yat-tv aupādhika eva vā jīveśvara-vibhāga iti mataṁ
brahma-stava-vyākhyāyāṁ mayā parihṛtaṁ tac ca taivātra draṣṭavyam \|
śrī-vaiṣṇavānāṁ māṣyatadīyīkayoḥ śata-dūṣaṇyādiṣu ca tattva-vādināṁ
viṣṇu-tattva-prakāśikādau nyāyāmṛtādau tathāsmākaṁ
tad-dṛṣṭi-leśāvaṣṭambhi-śrī-bhāgavata-sandarbhe taṭ-ṭīkādau ca viśeṣo
draṣṭavyaḥ \| kiñcājñānasyaiva bheda-mātra-mūlatve sati
tat-tvaṁ-padārthayor aikya-jñā-namātreṇaikyaṁ saṅgacchate \| jīvatvaṁ tu
kasyājñānena kutra kalpitam iti na budhyate brahmaṇaś
cin-mātrasyājñānāśrayatva-viṣayatvayor asambhavāt \| īśvaratvaṁ tu
jīvājñāna-kalpitaṁ vidyāmayaṁ ceti nāpy asau tadāśraya-viṣayaḥ \|
jīvājñānena jīve jīvatvaṁ kalpitam iti tu parasparāśrayeṇa
svāśrayāśrayeṇa **ca** duṣṭam ity alam ati prasaṅgena \|
tasmād-yat-kvacit-sāmānādhikaraṇyam ucyate tatrāpy eṣā gatiḥ \| lakṣaṇā
hi tat-svarūpasyānya-svarūpatvaṁ na bodhayati kiṁ tu tac-chabdenānyad
vā, cayati \| yathā nīlam utpalam iti taṭam idaṁ gaṅgeti \| so\'yaṁ
deva-datta ity atra sa iti tat-kāla-viśiṣṭatvena smaryamāṇa ity arthaḥ
\| ayam iti etat-kāla-viśiṣṭatvena dṛśyamāna ity arthaḥ \| tato\'nayoḥ
sāmānādhikaraṇye syān na virodha iti lakṣaṇaiva na syāt \| tatas tad-vad
atra na lakṣaṇā gauṇī cobhayatra vivakṣita-guṇa-yogaṁ sthāpayaty eva
yathā---pittalam idaṁ suvarṇam iti \| tasmāt yasyātmā śarīram \| iti
śruteḥ
sūrya-tan-maṇḍala-gaṅgā-tat-pravāha---go-jāti-tad-vyakti-van-niyatādhiṣṭhānādhiṣṭhātroḥ
prasiddha evābheda-prayogaḥ \| yad vā, imās tisro devatā
anenātmanānupraviśya nāma-rūpe vyākaravāṇi iti
mahā---puruṣa-vacana-śrutau aneneti jīvasya bheda-nirdeśād aṁśatve
prāpte

mamaivāśo jīva-loke jīva-bhūtaḥ sanātanaḥ \| iti apareyam itas tv anyāṁ
prakṛtiṁ viddhi me parām \| jīva-bhūtāṁ mahā---bāho yayedaṁ dhāryate
jagat \[gītā 17.4\]\| iti gītāsu māyākhyā para-prakṛty atītatayaiva
jīvasya tādṛśatve vyakte saty abhinna-śuddha-śaktyā jīveśvara-bhede
sūrya-tad-raśmi-paramāṇu-vṛndavad avinābhāvena prakāśaika-rūpeṇa cābheda
upadiśyate \| prayojanaṁ tu mumukṣūṇāṁ parameśvara-tādātmyānubhāvāt
sva-śuddhatānubhavena dehādy āveśa-nirasanaṁ, bhaktīcchūnāṁ
tan-nitya-sambandha-jñānena tad-bhajanam \| vakṣyanty eva śrutayaḥ---

> sva-kṛta-pareṣv amīṣv abahir antara-saṁvaraṇaṁ
>
> tava puruṣaṁ vadanty akhila-śakti-dhṛto\'śa-kṛtam \|
>
> iti nṛgatiṁ vivicya kavayo nigamāvapanaṁ
>
> bhavata upāsate\'ṅghrim abhavaṁ bhuvi viśvasitāḥ \|\| \[bhā.pu
> 10.87.20\] iti \|

yena śrī-bhagavati
sarva-puruṣārtha-śiromaṇi-parama-premāspadatvasyānubhavaś ca syāt \| tad
anubhavaṁ hi duravagamety ādau na parilaṣanti kecid apavargam apīśvara
te \[bhā.pu 10.87.21\] iti tathaiva śrī-brahma-stavānte
rāja-praśnānantaraṁ śrī-munīndreṇottaritaṁ **ca** \|

nanu, tat-tvam asyādi-vākyānāṁ mahā---vākyatvam ātmaikatvaṁ prayojanaṁ
vā yuktaṁ lakṣaṇāmaya-vākyasya pramāṇāntara-sāpekṣatvena svataḥ
prāmāṇya-hāner gauṇatvāpātāt, tādṛśa-mahā---vākyānugatānāṁ sarvāsām api
śrutīnāṁ tat-prasaṅgāt \| athānekeṣāṁ vākyānāṁ mahā---vākyatvāyogāt
teṣāṁ prādeśikatvāc ca ninditaṁ **ca** tāsāṁ sarvāsām eva
gauṇārthatva-mātra-svīkaraṇam \| tathāhuḥ---ekasyāpi **ca** śabdasya
gauṇatva-svīkṛtau satyāṁ mahatī jāyate lajjā yatra yatrākhilā varāḥ \|
atra mukhyārtha iti ca devās tan-mārgānuvartinaṁ kathaṁ na jāyate lajjā
vaktuṁ śābdatvam ātmanaḥ iti \| na ca jīveśayoraikya-jñānaṁ
sarva-vedārthas tat-siddha-nirviśeṣaṁ vā nirākṛtatvāt bhagavata eva tad
arthatvena darśitatvāc ca \| tathā-sthūlam ity ādīnāṁ neti netīty ādīnāṁ
ca niṣedhavākyānāṁ tan-mate yad vāṅ-manasātīta-nirviśeṣas tv adhikatvaṁ
tad api na sambhavati \| na hi yan na jāyate tad avadhiḥ kartuṁ śakyate
nirviśeṣaṁ vā jñātuṁ śakyate
tasmāt-prākṛta-tat-tan-mātra-dharmatā-niṣedhatāt-paryatvam eva teṣām
aprākṛta-yugapad-vicitra-dharm āśrayatā-jñāpanāya tathā neha nānāsti
kiñcana \| ity asyāpi yad iha kiñcana nāsti tan-nānā nāsti kintv
ekātmaikatvam eva vivakṣitam \| anyathā iha kiñcana nāsti nānā vā nāsti
iti ekatareṇaivābhipreta-siddhiḥ syāt kiṁ dvayor upādānena tasmād api
tadīya-dharmāṇāṁ tad ekātmakatvāt-pūrvavad evāprākṛtatvādikam iti na ca
nirviśeṣatvaṁ vakṣyamāṇastuteḥ sammataṁ jaya jayetyādy upakrame
svarūpa-śakter aheyatvāvagamāt \| dyupataya ity ādyupa-saṁhāre **ca**
ataś **ca**-śabdena pūrvārdhoktasyārthaḥ kāla-deśa-pariccheda eva
labhyate \| yadi **ca** tasyāṁ stutau nirviśeṣa-jñānam eva vivakṣitaṁ
syāt, tarhi tat-phalaṁ brahmaikyam eva madhye madhye stūyate pratyuta
tad atikramāt na parilaṣanti \[bhā.pu 10.87.21\] ity ādibhiḥ
śrī-bhagavad-bhaktir eva stutā tasmād-yad-vidhīyate tad eva stūyate iti
vaidika-nyāyena śrī-bhagavān eva prakaraṇārthaḥ \| sva-mate\'pi tat-tvam
asyādi-vākyaiḥ kathañcid eva tat-tad arthasyāvagamaḥ siddhiś ca na tu---

> duravagamātma-tattva-nigamāya tavātta-tanoś
>
> carita-mahāmṛtābdhi-parivarta-pariśramaṇāḥ \|
>
> na parilaṣanti kecid apavargam apīśvara te
>
> caraṇa-saroja-haṁsa-kula-saṅga-visṛṣṭa-gṛhāḥ \|\| \[bhā.pu 10.87.21\]

iti-vat paramānandenaiveti jñeyam \| tad evaṁ tat-tvam asyādīnām
aprādhānyaṁ matvā svataḥ pramāṇa-bhūtānāṁ vedānāṁ
prādurbhāvaka-kṣādya-bījasya tad-bījatvād eva vedaḥ praṇava evāgra ity
uktatvāt-sarva-veda-vākyārtha-samanvaya-vidhānatvena mahattvam akārādy
akṣarātmaka-paraspara-sambaddha-pada-samūhatvād-vākyatvam \| tataś ca
parama-vākyasya sākṣād-bhagavad-vācakasya śrī-mat-praṇavasyaiva
prādhānyam \| ata eva---

> amātro\'nanta-mātraś ca dvaitasyopaśamaḥ śivaḥ \|
>
> omkāro vidito yena sa munir netaro janaḥ \|\|

iti śruty antaraṁ tad eva nirdhārayati---svayam amātra eka-rūpaḥ
sva-vṛtti-śrutibhir ananta-mātraḥ dvaitasyopaśamaḥ
bhagavan-mātra-vācakatayā veśāntara-nirāsakaścety arthaḥ \| tad
abhidheyasya śrī-bhagavata eva sarva-yogyatā-hetutvena parama-yogyatvaṁ
vadan-sarva-vedābhidheyatvam āha---atra praṇavasya
sākṣād-vācakatvādikam---om ity etad-brahmaṇo nediṣṭhaṁ nāma iti śruteḥ
\| nediṣṭham atiśayena nikaṭaṁ svalpam api vyavadhānaṁ vinaiva vācakam
ity arthaḥ \| tathā om-viśvaṁ viṣṇuḥ iti sahasra-nāma-stotrāt

> sva-dhāmno brahmaṇaḥ sākṣād-vācakaḥ paramātmanaḥ \|
>
> sa sarva-mantropaniṣad-brahma-veda-bījaṁ sanātanam \|\| \[bhā.pu
> 12.60.41\] iti \|
>
> tato\'bhūt-tri-vṛd oṅ-kāro yo\'vyakta-prabhavaḥ sva-rāṭ \|
>
> yat-tal-liṅgaṁ bhagavato brahmaṇaḥ paramātmanaḥ \|\| \[bhā.pu
> 12.60.39\] iti ca dvādaśāt \|

śrī-bhagavataḥ sarva-yogyatā-hetutvaṁ ca dṛtaya iva śvasanty asu-bhṛto
yadi te\'nuvidhāḥ \[bhā.pu 10.87.17\] ity ādi vakṣyamāṇāt

> yasya deve parā bhaktir yathā deve tathā gurau \|
>
> tasyaite kathitā hy arthāḥ prakāśante mahātmanaḥ \|\| iti śruteḥ \|
>
> yā vai sādhana-sampattiḥ puruṣārtha-catuṣṭaye \|
>
> tayā vinā tad āpnoti naro nārāyaṇāśrayaḥ \|\| iti mokṣa-dharmāt \|
>
> yat-karmabhir yat-tapasā jñāna-vairāgyataś ca yat \|
>
> yogena dāna-dharmeṇa śreyobhiritarair api \|\|
>
> sarvaṁ mad-bhakti-yogena mad-bhakto labhate\'ñjasā \|
>
> svargāpavargaṁ mad-dhāma kathañcid yadi vāñchati \|\| \[bhā.pu
> 11.20.32-33\]iti caikādaśāt \|

ato mokṣānyathānupapattyā sāmānādhikaraṇyaṁ vyajyata iti nirastam \|
atha praṇavārthānusāreṇa buddhīndriyety asyārthaś ca akārādy
ātmaka-padacaya-praṇavārtho hi sattvaṁ rajas tama iti prakṛter guṇāstair
yuktaḥ ity ādau sthity ādaya iti-vat
sthiti-sṛṣṭi-pralaya-kartṛtvopalakṣitaḥ praṇavamaya-sarva-vedaiḥ
sarva-bhajanīyaḥ parama-puruṣa eva samarthitaḥ atrāpi tatheti \| tathā
hi janānāṁ pralaye nijaikāśrayāṇāṁ jīvānāṁ pālanāya mātrārtham
aihika-viṣaya-bhogārthaṁ, **bhavārthaṁ** janmāntara-tad-bhogārtham,
ātmane śuddhātmab-hāvāya ātyantika-pralaya-lakṣaṇa-mokṣāya, akalpanāya
kalpanā-saṅkalpānantaraṁ tad-rahitāya premaikamaya-śuddha-svabhajanāyety
arthaḥ \| tasmāt---

> jñāna-yogaś ca man-niṣṭho nairguṇyo bhakti-lakṣaṇaḥ \|
>
> dvayor apy eka evārtho bhagavac-chabda-lakṣaṇaḥ \|\|
>
> yathendriyaiḥ pṛthag-dvārair artho bahu-guṇāśrayaḥ \|

eko nāneyate tad-vad-bhagavān śāstra-vartmabhiḥ \|\| \[bhā.pu
3.32.32-33\]

iti śrī-kapila-deva-darśitaḥ sarva-taḥ pūrṇāvirbhāvaḥ śrī-bhagavān eva
na nir-viśeṣaṁ brahmeti sādhvevoktaṁ bhavatā \| ataḥ sa eva
bandi-jana-tulya-vedavastutyatvenopakramopa-saṁhārādibhir darśayitavyaḥ
\| kintu---brahma-vādino dvividhāḥ rajatatayā śukti-vad ajñānena
brahmaiva dvaitatayā vivartata ity eke \| tatra pūrve tu śrutes tu
śabda-mūlatvād iti śrī-bādarāya-ṇamatād-bahirbhūtā anīśvara-vādina iti
pūrva-pūrva-yuktyā khaṇḍitāḥ \| uttare caite khalv īśvara-vādino\'pi
bhakti-viśeṣaṁ vinā sac-cid
ānanda-vigrahatvādi-bhagavattā-viśeṣa-grahaṇāsamarthā bhagavantam eva
nir-vigrahatayā manyante upāsate **ca** \| tac ca tathaiva
buddhīndriyetyādy anusāreṇa bhagavad-datta-śaktyaivānubhavanti \|
yathoktaṁ śrī-matsya-devena---

> madīyaṁ mahimānaṁ ca parabrahmeti śabditam \|
>
> vetsyasy anugṛhītaṁ me sampraśnair vivṛtaṁ hṛdi \|\| \[bhā.pu
> 8.24.38\] iti \|

atrābhede\'pi mahimatvena nirdeśas tad api sva-syaika-deśāvirbhāva-rūpam
iti vaibhava-viśeṣatayā rūpayatā svasya bhagavad-rūpatāyāṁ
pūrṇa-prakāśakatvaṁ vyañjitam \| yad uktaṁ śrī-dhruveṇa---yā nirvṛtis
tanu-bhṛtāṁ tava pāda-padmadhyānāt \[bhā.pu 4.9.10\] ity ādau sā
brahmaṇi sva-mahimany api nātha mā bhūt \[bhā.pu 4.9.10\] iti
tādṛśa-brahmopāsanāphalaṁ śuddhātmatayā tat-tādātmya-prāptiś ca nādṛtā
sālokya-sārṣṭi-sārūpyety ādinā tad etad ca sarvātīta-prakāśatvād
aprākṛta-svarūpa-guṇatvād anirdeśyam eva tad etac ca yayā
bhagavad-datta-śakty ānubhavanti sā
cāprākṛta-svarūpa-guṇatvāvalamba-kopa-niṣadākhya-śruti-sambandhād
udbhavati \| aupaniṣadaḥ puruṣa iti---taṁ tv aupaniṣadaṁ puruṣaṁ
pṛcchāmi \| iti śruteḥ \| yasmān-mano\'pi tasmiṁś carati iti vakṣyate---

> tad etad-varṇitaṁ rājanyena praśnaḥ kṛtas tvayā \|
>
> yathā brahmaṇy anirdeśye nirguṇe\'pi manaś caret \|\| iti \|

yathā jaya jayety ādy
aṣṭāviṁśa-prakāraka-śruti-mārgeṇāprakāśita-nija-guṇe\'pi kim uta
prakāśita-nija-guṇa ity arthaḥ \| atha vā pūrvam---sarva-vedamayo vipro
sarva-devamayo hy aham iti svasya svayaṁ bhagavatā
sarva-veda-prameyatvam uktam \| śrī-viṣṇu-rātena ca tasmin śrī-kṛṣṇa eva
bhagavati tatra tatra brahmatvam avadhāritam gūḍhaṁ para-brahma
manuṣya-liṅgam \| tad amitaṁ brahmā-dvayaṁ śiṣyate-yan-mitraṁ
paramānandaṁ pūrṇaṁ brahma sanātanam \[bhā.pu 1.4.32\] \| ity ādeḥ \|
ataḥśrī-gopāla-tāpanyām---katham asyāvatārasya brahmatā bhavati iti
praśnaḥ brahmatvaṁ tv anupacāritaṁ bṛhat-tamatvaṁ tac ca svarūpeṇa
guṇena **ca** vācyam \| ataḥ vaikalye tad aṁśahīnatvād
upacaritatva-prāpteḥ tad evaṁ brahmatā kathaṁ syād iti
prasiddhānuvādenaiva śrutau gāndharvyāyāḥ praśnaḥ \| tatra **ca**
śrī-parīkṣitaḥ tat-prastāva eva cānenātra kartuṁ yuktaḥ tad artham eva
śrī-daśama-skandhasya śrotum ārabdhatvāt \|
sarva-vidvat-paramparādi-gurūṇāṁ śrutīnām api tad ekālambatā vākye
śrī-munīndro\'pi tathaivāṅgīkariṣyati \|

> striya uragendra-bhoga-bhuja-daṇḍa-viṣaktadhiyo
>
> vayam api te samāḥ sama-dṛśo\'ṅghri-saroja-sudhāḥ \| \[bhā.pu
> 10.87.23\] iti \|

ataḥ śrī-nārado\'pi tac-chravaṇānantaraṁ tam evoddiśya tad abhedena
śrī-nārāyaṇaṁ namasyati---

> namas tasmai bhagavate kṛṣṇāyāmalakīrtaye \|
>
> yo dhatte sarva-bhūtānām abhavāyośatīḥ kalāḥ \|\| iti \|

ata eva śrī-viṣṇurāta uvācety uktvā drauṇyas travipluṣṭam idaṁ madaṅgam
ity ādy arthasya sūcanāttasya tādṛśābhiprāya eva dṛḍhī-kṛtaḥ tatas
tatraiva veda-prameyatvaṁ sandihya pṛcchati---brahmann iti \|
śrī-kṛṣṇatvasya sākṣād-vyañjaka-pada-viśeṣāprayogastu sāmānyākāratayāpi
praśleṣya jijñāsitaṁ jñāsyate kiṁ viśeṣeṇety abhiprāyāt \| ato jaya
jayety upakrame vīpsāyukto jidhātorutkarṣāviṣkaraṇa-rūpo\'rthaḥ
śrī-kṛṣṇatva-vyañjakāsādhāraṇo guṇa-paryanta eva jñeyaḥ \|
atan-nirasanenety upasaṁhāre\'pi---antarbhave\'nanta bhavantam eva hy
atat-tyajanto mṛgayanti santaḥ \[bhā.pu 10.14.28\] iti
śrī-brahma-vyākhyānusāreṇa tat-paryanta eva \| tataś ca brahmaṇi
ananta-svarūpa-guṇe tatrāpy anirdeśye sarva-pratyag-rūpatvād ekāṁśenāpi
nirdeṣṭum aśakye śrūyanta iti śrutayaḥ parimitāḥ parāg-rūpāś ca
sākṣān-mukhyāvṛttyā kathaṁ kena prakāreṇa caranti taṁ prakāraṁ kathayety
arthaḥ \|

yato vāco nivartante-viṣṇornu kaṁ vīryāṇi pravocam, yad vācānabhyuditam,
yena vāg abhyudyate iti śruteḥ \| bhejur mukunda-padavīṁ śrutibhir
vimṛgyām \[bhā.pu 10.47.61\], adyāpi yat-pada-rajaḥ śruti-mṛgyam eva
\[bhā.pu 10.40.34\] ity uktatvāc ca yato nirguṇe guṇatvaṁ **ca**
prasiddham \| tathaivāgre vakṣyati---

> harirhi nirguṇaḥ sākṣāt puruṣaḥ prakṛteḥ paraḥ \|

sa sarva-dṛg upadraṣṭā taṁ bhajan-nirguṇo bhavet \|\| \[bhā.pu 10.88.5\]
iti \|

śrī-viṣṇu-purāṇe---

> sattvādayo na santīśe yatra ca prākṛtā guṇāḥ \|
>
> sa śuddhaḥ sarva-śuddhebhyaḥ pumān ādyaḥ prasīdatu \|\| \[vi.pu.
> 9.43\] iti \|

ekādaśe---

> māṁ bhajanti guṇāḥ sarve nirguṇaṁ nirapekṣakam \|
>
> suhṛdaṁ priyam ātmānaṁ sāmyāsaṅgādayo'guṇāḥ \|\| \[bhā.pu 11.13.40\]
> iti \|

atra nirguṇaṁ prakṛti-guṇair asaṁspṛṣṭam eva māṁ katham-bhūtās te aguṇāḥ
guṇa-pariṇāma-rūpā na syur iti ṭīkā-sammatiś ca \|

prathame---ete cānye ca bhagavan-nityā yatra mahā---guṇāḥ \[bhā.pu
11.6.31\]\| iti \| atra ca nityatvād aprākṛtatvam eva labhyate \| etad
uktaṁ pūrvaṁ bhagavati śrutīnāṁ pramāṇatvaṁ vyañjitaṁ tac ca
sākṣāt-karaṇatva eva saṅgacchate, anyathā sādhakatamaṁ karaṇam ity atra
tam abartha-hāneḥ \| tāsāṁ tu viśeṣataḥ svataḥ-pramāṇa-bhūtatvam
evāṅgī-kṛtaṁ śrī-bhagavatas tad eka-prameyatvaṁ ca \| tataḥ
sākṣāc-caraṇam evobhayavādibhir mantavyaṁ viśeṣatā ca
bhagavan-nāmādi-mahima-vijñair bhavadvidha-bhāgavatair
anyathā-caraṇa-mātraṁ mayā na pṛcchyate mayā tv idaṁ pṛṣṭaṁ kathaṁ
sākṣāc-carantīti \| yena prakāreṇa sākṣāc-caranti sa prakāraḥ kathyatām
ity arthaḥ \| atra samādhatte-buddhīndriyeti \| janānāṁ
manuṣyatva-bījanānājāti-jīvānāṁ mahā---pralaye \|

prakṛtyā saha svasmil-līnānāṁ mātrārthaṁ mīyante guṇāḥ kāryāṇi
guṇātītāni cābhir iti mātrāḥ śrutayas tad arthaṁ tad-dhāraṇādy arthaṁ
buddhyādīn asṛjata

tad-dvārā ca bhavārtham abhyudayārthaṁ brahma-lokādi-bhoga-prāpty
artham, ātmane jīvatattvaṁ jñāpayitum, akalpanāya kalpanā māyā-vṛttayas
tad-rahitaṁ bhagavat-tattvam akalpanam \| yad uktaṁ varuṇena---

> namas tasmai bhagavate brahmaṇe paramātmane \|
>
> na yatra śrūyate māyā loka-sṛṣṭi-vikalpanā \|\| \[bhā.pu 10.28.6\]iti
> \|

tad api jñāpayituṁ buddhayādīn asṛjat tatra vicārāsamyaktvena
śruti-dhāraṇādikasya pūrva-dvayārthatā tat-samyaktvena tu \| bhagavad
ekārthatety
uttarottarāpādāna-prāpta-pūrva-pūrva-paritoṣa-prāptenottarottarotkarṣeṇa
labhyate \| yad uktaṁ dvitīye---

> bhagavān brahma kātsnryena trir anvīkṣya manīṣayā \|
>
> tad adhyavasyat-kūṭastho ratir ātman yato bhavet \|\| \[bhā.pu
> 2.20.34\]iti \|

yaṁ sarve vedā namanti ity ādi-pūrvodāharaṇebhyaś ca \| ayaṁ
bhāvaḥ---śruti-dhāraṇādy arthaṁ buddhyādīn asṛjad iti te ca buddhyādayo
bhavādi-sādhanānīti buddhyādiṣu śrutau ca tat-tad-yogyatāṁ nyastavān ata
eva prabhu-padopādānaṁ tatra buddhyādīnāṁ yogyatā śruti-dhāraṇādiṣu
svataḥ anyeṣu śruti-dvārā buddhayādi-saṁskīṇāṁ śrutīnāṁ sarvatra svataḥ
yathā mantrādīnāṁ svarūpa-prabhāvamayī, upaniṣadādīnāṁ tad
aṁśa-miśra-svābhidhādi-śaktimayī, karma-kāṇḍādīnāṁ tad
aṁśadvaya-miśra-svavidhi-mātra-balānuṣṭhānamayīti \| sā sā
punar-dvividha māyā-tad-guṇāvalambinī svarūpa-druṇāvalambinī ca \| tatra
svarūpato māyā-tad-guṇānāṁ niṣkarṣaḥ prasiddha eva \| svarūpe tv
ātma-paramātma-brahma-bhagavad-rūpeṇāvasthite\'pi bhagavaty eva
paramotkarṣoṁ jñeyaḥ \| kṛṣṇam enam avehi tvām ātmānam akhilātmanām
\[bhā.pu 10.14.55\]\| viṣṭabhyāham idaṁ kṛtsnam ekāṁśena sthito jagat
\[gītā 10.42\], brahmaṇo hi pratiṣṭhāham \[gītā 14.27\], yasmāt-kṣaram
atīto\'ham ity ādibhyaḥ \| tasmāt-paramotkṛṣṭa-svarūpa-guṇa-nirdeśena
carantyaḥ śrutayaḥ sākṣād eva śrī-bhagavati caranti \| tad
eka-vākyatvenānyā api carantīti traiguṇya-viṣayaḥ vedāḥ iti tu
karmopāsanā-viṣayam eva \| tathaiva parama-mahā---vākyatayāṅgīkṛtaṁ
praṇavam uddiśyoktaṁ dvādaśe---

> svadhāmno brahmaṇaḥ sākṣād-vācakaḥ paramātmanaḥ \|
>
> sa sarva-mantropaniṣad-veda-bījaṁ sanātanam \|\| iti \|

ataḥ khaṇḍa-vākyena kramāt-tam upadeṣṭum eva māyādiṣu ātmādiṣu api
caranti \| tathaiva vakṣyanti śrutayaḥ---kvacid ajayātmanā ca
carato\'nucaren-nigamaḥ \[bhā.pu 10.87.14\] iti \| tathaiva vyākhyātaṁ
brahmastave antarbhave\'nanta bhavantam eva hy atattyajanto mṛgayanti
santaḥ \[bhā.pu 10.40.28\] iti \| rāse manorathāntaṁ śrutayo yayuḥ
\[bhā.pu 10.20.13\] iti \| evam evoktaṁ śrutibhir vimṛgyām ity ādi \|
kiñca---śrī-bhagavati śrutayaḥ sākṣāc-caratī kiṁ vaktavyama, yatra
bhagavan-nāma-mantrādi-rūpā vināpy artha-jñānam uccāraṇa-mātreṇa tam
ākarṣayanti \| yathoktaṁ ṣaṣṭhe nāma-vyāharaṇaṁ viṣṇor yatas tad-viṣayā
matiḥ \[bhā.pu 6.20.10\] \| iti \| ṭīkā ca nāmoccāraṇaṁ puruṣa-viṣayā
matir bhavatīty ādikā sadyo hṛdy avarudhyate\'tra kṛtibhiḥ śuśrūṣubhis
tat-kṣaṇāt \[bhā.pu 1.1.2\] iti \| tat-svarū-pabhūtā eva ca tāḥ
prabhāsa-purāṇe---

> madhura-madhuram etan-maṅgalaṁ maṅgalānāṁ
>
> sakala-nigama-vallī-sat-phalaṁ cit-svarūpam \|
>
> sakṛd api pari-gītaṁ śraddhayā helayā vā
>
> bhṛgu-vara nara-mātraṁ tārayet-kṛṣṇa-nāma \|\| iti \|

nārada-pañcarātre, aṣṭākṣaram uddiśya---

> vyaktaṁ hi bhagavān eva sākṣān-nārāyaṇaḥ svayam \|
>
> aṣṭākṣara-svatyeṇa mukheṣu parivartate \|\| iti \|

śrutiś ca---nāma-cid-vivikta-namahas te viṣṇo sumatiṁ bhajāmahe iti \|
māṇḍūkopaniṣac ca praṇavam uddiśya praṇavo hy aparaṁ brhma praṇavaś ca
paraṁ smṛtam \| ity ādikā \| ato yato vāco nivartante ity ādikāḥ
śrutayaś cānantatva-loka-prasiddhatādi sūcayitvā tathaiva vadanti \|
vakṣyanty eva śrutayaḥ dyu-pataya eva te na yayur antam anantatayā
\[bhā.pu 10.87.41\] ity ādi, iha na vedavatāvara-śrī- ity ādi ca
\|\|2\|\|

---------------------------------------------------------------------------------------------------------------------

**bhagavat-sandarbhaḥ \[110\] :** atra śrī-śukadevena dattam uttaram
āha---ṛṣir uvācety ādi \| buddhīndriyeti \| **buddhy** ādīn upādhīn
**janānām** anuśāyināṁ jīvānāṁ mātrādy **arthaṁ** **prabhuḥ**
parameśvaro'**sṛjat**, na tu janāḥ svāvidyayāsṛjann iti vivarta-vādaḥ
parihṛtaḥ \| mīyanta iti **mātrā** viṣayāḥ, tad **artham** \|
**bhavārthaṁ** bhavo janma-lakṣaṇaṁ karma tat-prabhṛti-karma-karaṇārtham
ity arthaḥ \| **ātmane** lokāntara-gāmine, ātmanas
tat-tal-loka-bhogāyety arthaḥ \| **akalpanāya** kalpanā-nivṛttaye
muktaye ity arthaḥ \| artha-dharma-kāma-mokṣārtham iti krameṇa
pada-catuṣṭayasyārthaḥ \| mokṣo'py atra cin-mātratayāvasthiti-rūpaḥ,
yathāvarṇa-vidhānam apavargaś ca bhavati \[bhā.pu. 5.19.19\], yo'sau
bhagavati \[bhā.pu. 5.19.20\] ity ādinā,
ananya-nimitta-bhakti-yoga-lakṣaṇo
nānā-gati-nimittāvidyā-granthi-randhana-dvāreṇa \[bhā.pu. 5.19.20\] ity
antena pañcamokta-gadyena tathā niruktatvāt
sādhya-bhakti-prādurbhāva-lakṣaṇaś ceti dvividho jñeyaḥ \| ubhayatrāpi
kalpanā-rūpāvidyāyā nivṛtteḥ \|

etad uktaṁ bhavati---yasmāt svayam īśvaras tat-tad arthaṁ
tat-tat-sādhakatvena dṛśyamānānāṁ jīvānāṁ buddhy ādīn sṛṣṭavān, tasmāt
tat-tat-sampādana-śakti-nidhāna-yogyatāṁ[^29] teṣu kṛtavān iti labhyate
\| tatra trivarga-sampādikāḥ śaktayaḥ kalpanātmikā māyā-vṛtty
avidyā-śakter aṁśāḥ, bahirmukha-karmātmakatvāt,
svarūpānyathā-bhāva-saṁsāritva-hetutvāc ca \| aparā mokṣa-sampādikā
śaktir akalpanā-rūpā cic-chakter evāṁśaḥ,
antar-mukha-jñāna-bhakti-rūpatvāt,
svarūpānyathā-bhāva-saṁsāritva-ccheda-hetutvāc **ca** \|

evaṁ **ca** yāvaj jīvānāṁ bhagavad-bahirmukhatā, tāvat kevalaṁ
kalpanātmikānām avidyā-śaktīnāṁ prakāśāt tat-pradhānā buddhy ādayaḥ
sa-guṇā eveti nirguṇaṁ sāksān na kurvata ity evaṁ satyam eva \| yadā tu
tad antarmukhatā, tadā teṣu cic-chakteḥ prādurbhāvāt taṁ sākṣāt-kurvata
eva iti sthite,[^30] buddhyādi-mayatvād vacaso'pi tathā vyavahāraḥ
sidhyati \| tad atraivābhedena siddhāntitam ante \|

> tad etad varṇitaṁ rājan yo naḥ praśnaḥ kṛtas tvayā \|

yathā brahmaṇya-nirdeśye nirguṇe'pi manaś caret \|\| \[bhā.pu.
10.87.49\]

ity atra mana iti \| tatra buddhy ādau cic-chaktis
tadīyāprākṛta-paramānanda-svarūpa-tādṛśa-guṇādi-[^31]svayaṁ-prakāśamayī
vacasi **ca** tat-tan-nirdeśa-mayīti jñeyam \|
ato'prākṛta-tādṛśa-svarūpādyālambanena **śrutayaś caranti** iti
siddhāntayiṣyate \|

tad evaṁ pauruṣasyāpi vacaso bhagavac-caritraṁ siddham \|
yathoktam---yasmin prati ślokam abaddhavaty \[bhā.pu. 1.5.11\] apīti \|
tathā ca sati tathāvidha-vaca ādīnām ekāśrayasya
sākṣād-bhagavan-niśvāsāvirbhāvino'pauruṣeyasya tac-cāritvaṁ kim uta \|
tasmāt sākṣāt caranty eva śrutayaḥ \| vakṣyate ca kvacid ajayātmanā ca
**ca**rato'nucaren nigamaḥ \[bhā.pu. 10.87.14\] iti \| tathā ca praṇavam
uddiśyoktaṁ dvādaśe---

> sva-dhāmno brahmaṇaḥ sākṣād
>
> vācakaḥ paramātmanaḥ \|
>
> sa sarva-mantropaniṣad

veda-bījaṁ sanātanam \|\| \[bhā.pu. 12.6.41\] iti \|

śrutau ca---om ity etad brahmaṇo nediṣṭhaṁ nāma \[śruti\] iti nediṣṭhaṁ
lakṣaṇādi-vyavadhānaṁ vinety arthaḥ \| ata eva kena ca prakaṭiṇa sākṣāc
caranti sa kathyatām ity evaṁ rājābhiprāyaḥ \| atra śabda-nirdeśyatve
doṣas tv agre dyupatayaḥ \[bhā.pu. 10.87.41\] ity atra parihāryaḥ \|

atha śrutiṣv api yāḥ kāścit trivarga-paratvena bahirmukhāḥ pratīyante,
tāsām apy antarmukhatāyām eva paryavasānam \| tathā hi parameśvarasya
satata-paramārtha-bahirmukhatā-parāhata-jīva-nikāya-viṣaya-kṛpā-vilāsa-paryavasāyi-niḥśvāsa-rūpāḥ
śrutayaḥ prathamataḥ sva-viṣayakaṁ viśvāsaṁ janayitum adṛṣṭa-vastv
anabhijñān satataṁ dṛṣṭam aihikam evārtham īhamānāṁs tān prati
tat-sampādakaṁ putreṣṭy ādikaṁ vidadhati \| tataś ca tena jāta-viśvāsān
aihikasyātyantam asthiratvaṁ pradarśya, divyānanda-camatkāra-vicitrasya
pāralaukika-svargādi-lakṣaṇa-tat-tat-kāmasya janake'gniṣṭomādau
pravartayanti \| tatas teṣāṁ nirantara-tad abhyāsād dharma eva ruciṁ
janayanti \|

atha labdha-dharma-rucīnāṁ śuddhāntaḥ-karaṇānāṁ tad
artaha-vicāra-parāṇāṁ jagad apy anityam iti jñānavatāṁ
saṁsāra-bhaya-dīnānāṁ nirvāṇānandābhilāṣaṁ sampādayanti \| nirvāṇānandaś
ca para-tattvāvirbhāva-rūpa eveti \| tad uktam śrī-sūtena---

> dharmasya hy āpavargyasya nārtho'rthāyopakalpate \|
>
> nārthasya dharmaikāntasya kāmo lābhāya hi smṛtaḥ \|\|
>
> kāmasya nendriya-prītir lābho jīveta yāvatā \|

jīvasya tattva-jijñāsā nārtho yaś ceha karmabhiḥ \|\| \[bhā.pu.
1.2.9-10\] iti \|

tataś ca yathā buddhy ādayo'ntarmukhatā-tāratamyena cic-chaktyāvirbhāvāt
pare tattve tāratamyena caranti, tathā śruti-lakṣaṇaṁ vacanam api
cic-chakti-prakāśānukrameṇa traiguṇya-viṣayatvam atikramya
kevala-nairguṇya-viṣayam eva sat, tasmin nirguṇe tattve samyag eva
carituṁ śaknoti, aguṇa-vṛttitvena yogyatvāt \| tad uktaṁ dvādaśe
praṇavam upalakṣya---

> tato'bhūt trivṛd oṅkāro yo'vyakta-prabhavaḥ svarāṭ \|

yat tal liṅgaṁ bhagavato brahmaṇaḥ paramātmanaḥ \|\| \[bhā.pu. 12.6.39\]
iti \|\|

tatra tat tat-tvaṁ dvidhā sphurati---bhagavad-rūpeṇa, brahma-rūpeṇa ceti
\| cic-chaktir api dvidhā---tadīya-svayaṁ-prakāśādi-maya-bhakti-rūpeṇa,
tan-maya-jñāna-rūpeṇa ca \| tato bhakti-maya-śrutayo bhagavati caranti,
jñāna-maya-śrutayo brahmaṇīti sāmānyataḥ siddhāntitam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** iti rājñe nirṇayam ākalayya
svīkāryāṇi tad evānumodamāna āha---buddhīndriyety ādi \| prabhur
bhāvātma śrī-kṛṣṇo janānāṁ jīvānāṁ buddhy ādīn **asṛjat**, jāyanta iti
janā jīvāḥ, teṣāṁ buddhīndriyāṇi **manaḥ**-prāṇāṁś cāsṛjat \| vastutas
tasyaiva svāṁśaś cit-svarūpo jīvaḥ, tasya buddhy ādīnāṁ svato'sambhavāt
svayaṁ svenāṁśena jīvān sṛṣṭvā buddhy ādīny apāsṛjad ity arthaḥ \|
mamaivāṁśo jīva-loke jīva-bhūtaḥ sanātanaḥ \[gītā 15.7\] iti tad ukteḥ
\| ekasyaiva mamāṁśasya jīvasyaiva mātmanaḥ \[bhā.pu. 11.11.4\] iti ca
\|

kim arthaṁ sasarja ? mātrārtham ity ādi \| mātrā viṣayas tad artham \|
bhava aiśvaryaṁ tad arthaṁ, ātmanā ātma-bhajanārthaṁ, akalpanāyāpunar
āvṛttaye kaivalyāya \| kautukān nānā-bhāva-didṛkṣā, nānākalpanaṁ hi
kautukam \| kecid viṣayāsaktāḥ santu, kecid buddhimanto māṁ bhajantu,
kecit kaivalyārthaṁ yatantām iti hi kautukam \| tac **ca** teṣāṁ
buddhyādi-yogenaiva bhavatīti tat-tat-kalpanam \| tenāsau bhagavān
brahma-śabda-vācyaḥ svayaṁ prākṛta-guṇa-rahito'pi
jagat-kartṛtvādi-sarva-jñatvādi-bhakta-viśeṣlakṣaṇādi-nityāprākṛta-guṇo'cintyaiśvaryo
brahmaiva sa-viśeṣam, tasminn eva śrutayaś **ca**rantīti yuktam eva
vitarkitaṁ bhavatā---brahman ! brahmaṇy anirdeśye \[bhā.pu. 10.87.1\]
iti \| yadyapi bhagavān apy anirdeśyo'cintya-mahimā nirguṇaḥ
prākṛta-guṇa-rahitaḥ sākṣād-vigrahaḥ, sa **ca** sad asat-paraḥ, tathāpi
śrutayas tam eva **ca**rantīty arthaḥ \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uttaram āha---buddhīti \|
janānāṁ karṁ mātrādy arthaṁ buddhy ādīn prabhur īśvaro'sṛjat \| mīyanta
iti mātrā viṣayās tad arthaṁ karma-phala-bhogārtham ity arthaḥ \| bhavaḥ
punaḥ punar janma tad arthaṁ bhava-bandha-hetu-karma-karaṇārtham ity
arthaḥ \| ātmanā brahma-paramātma-bhagavat-svarūpiṇe svasmai yat
kalpanaṁ buddhy ādīnāṁ samarpaṇaṁ tad artham \|

yad vā, ātmanā svam upāsayituṁ yat kalpanaṁ buddhy ādīnāṁ viniyogatas
tad arthaṁ trayāṇām eva prādhānya-bodhakaṁ ca-kāra-trayam \| buddhy ādīn
vinā na karma-phala-svargādi-bhogaḥ \| nāpi karma-karaṇaṁ nāpi
śama-damādy aṅga-jñānaṁ, nāpy aṣṭāṅga-yogaḥ siddhyatīty atas tān
**asṛjat** \|

nanu tvaṁ kva gacchasīti praśne mayādya dadhy annaṁ bhuktam ity uttaraṁ
yathā tathaiva śrutayaḥ kathaṁ brahmaṇi carantīti praśne prabhur mātrādy
arthaṁ buddhy ādīn asṛjad ity uttaram abhūt ?

maivam \| parokṣa-vādā ṛṣayaḥ parokṣaṁ mama **ca** priyam iti bhagavad
ukter atrābhidhayā vṛttyā praśne vyañjanā-vṛttyedam uttaraṁ saṅgatam eva
\|

tathā hi śabda-vācyatvābhāvād eva brahmaṇaḥ khalv anirdeśyatvaṁ tvaṁ
brūṣe \| yadīndriyāṇi parameśvaro nāsrakṣyat, tadā śabda-sparśādayo'py
anirdeśyā brahma-tulyā evābhaviṣyan \| adyādi janmāndha-vadirasya
rūpa-śabdau brahmavad anirūpyau bhavata eva, tenāsmadādibhyo yena
grāhakānīndriyāṇi dattvā śabdādayo nirdeśyāḥ sugamāḥ kṛtāntenaiva
parameśvareṇa kasmaicit kṛpayā brahmaṇo'pi grāhakaṁ kim api sāmarthyaṁ
dattvā jāti-dravya-guṇa-kriyātiriktaṁ kim api śabda-pravṛtti-nimittaṁ
sṛṣṭvā asṛṣṭvaiva vā brahma api śabda-nirdeśyaṁ kariṣyate \| yataḥ sa
**prabhuḥ** anirvacanīyam api nirvacanīṁ kartuṁ samarthaḥ \| tataś
**ca** śrutayo'pi tatra sukhaṁ careyur iti yad uktaṁ bhagavatā
matsya-devena---

> madīyaṁ mahimānaṁ ca para-brahmeti śabditam \|

vetsyasy anugṛhītaṁ me sampraśnair vivṛtaṁ hṛdi \|\| \[bhā.pu. 8.24.38\]
iti \|

asyārthaḥ---mama mahimānaṁ mahattva-rūpaṁ sarva-vyāpakatva-lakṣaṇaṁ yad
brahma tat tvaṁ vetsyasi, kathaṁ vetsyāmi, sampraśnair brahma kīdṛśam ?
iti tat-praśnair brahma īdṛśam iti muni-dattair uttaraiś ca śabditaṁ
sākṣāt śabda-nirdiṣṭīkṛtaṁ brahma vetsyasi \| tatra hetuḥ---me mayā
anugṛhītaṁ prasādīkṛtam \| mad atyanta-prasādaṁ vinā brahmaṇaḥ sākṣāt
śabda-nirdiṣṭatvaṁ na sambhaved ity arthaḥ \| atra mad
anukampitatva-rūpa-hetv anyathānupapatter vyavadhānena
śabda-nirdiṣṭatvaṁ na vyākhyeyam \|

tathā etad-vyākhyānābhypagame śabditam iti padasya vaiyarthyaṁ syād ity
api jñeyam \| yathā me mayā anugṛhītaṁ prasādīkṛtaṁ paraṁ brahma hṛdi
aparokṣaṁ vetsyasīti bhagavat-kṛpayā śrīmad arjunenāpi brahma sākṣād
dṛṣṭam \| yathā śrī-hari-vaṁśe vipra-kumārāharaṇa-prasaṅge tat-prati
bhagavad-vākyam---

> brahma-tejomayaṁ divyaṁ mahad yad dṛṣṭavān asi \|
>
> ahaṁ sa bharata-śreṣṭha mat-tejas tat sanātanam \|\|
>
> prakṛtiḥ sā mama parā vyaktāvyaktā sanātanī \|
>
> yāṁ praviśya bhavantīha muktā yogavid uttamāḥ \|\|
>
> sā sāṅkhyānāṁ gatiḥ pārtha yogināṁ ca tapasvinām \|
>
> tat padaṁ paramaṁ brahma sarva-ṁ vibhajate jagat \|\|

mām eva tad ghanaṁ tejo jñātum arhasi bhārata \| \[ha.vaṁ. 2.114.9-12\]
iti \|

yad vā, bho rājan ! nirviśeṣe brahmaṇi śrutayo naiva caranti \| śabdo na
yatra puru-kārakavān kriyārthaḥ \[bhā.pu. 2.7.47\] iti brahmoktes tathā
sa-viśeṣe smaraṇātmākāre brahmaṇy api śrutayo na caranti \| tasya
prākṛta-jāty ādi-padārthātītatvāt \| kiṁ ca, sattvādayo na santīśe yatra
ca prākṛtā guṇāḥ \[vi.pu. 1.9.44\] iti vaiṣṇavoktau prākṛtā na santīty
ukte aprākṛtāḥ santīti labhyate \| sākṣī cetaḥ kevalo nirguṇaś ca
\[śve.u. 6.11\] iti śrutau, nirguṇatve'py aprākṛta-sākṣitvādi-guṇokteś
ca, vedaiś ca sarva-ir aham eva vedyaḥ \[gītā 15.15\] ity ādi-smṛteś
cāprākṛtānanta-guṇānvaye tasmin śabda-pravṛtti-nimittānām aprākṛta-jāty
ādīnāṁ sattvāt sākṣād eva śrutayas tatra carantīty āha---buddhīti \|

buddhi-padena mahat-tat-tvam indriya-padena śabdādy ākāśādi-kārya-jātaṁ
ca bodhyate \| **mātrārthaṁ** śabdādīnāṁ brahmaṇy api pravṛtty arthaṁ
buddhy ādīn **asṛjat**, mātrā paricchade deśe pravṛttau karṇa-bhūṣaṇe
ity anuśāsanāt \| prāṇādikaṁ vinā vacanasyāsambhavān mana ādi-sṛṣṭir api
śabda-pravṛtty arthā jñeyā \| sṛṣṭeḥ phalāntaram apy
āha---**bhavārthaṁ** jīvānāṁ kalyāṇārthaṁ---bhavo bhadre hare prāptau
ity anuśāsanāt \| tathā ātmanā svasmai buddhy ādīnām aprākṛtānāṁ
prākṛtānāṁ ca kalpanaṁ svam upāsayituṁ viniyogaḥ, tasmai \| yathā
gopāla-tāpinī-śrutiḥ---

> sat-puṇḍarīka-nayanaṁ meghābhaṁ vaidyutāmbaram \|

dvi-bhujaṁ jñāna-mudrāḍhyaṁ vana-mālinam īśvaram \|\| \[go.tā.u. 1.9\]
iti \|

atra siddha-bhaktānām aprākṛta-buddhīndriyair
aprākṛta-puṇḍarīka-megha-vidyutāṁśu-grāhyatvāt tābhir upāmateṣu
bhagavan-nayana-vapur-vasaneṣv aprākṛtī tāpanī śrutir
bhagavan-nayanādi-varṇayitrī sukhenaiva carati \| sādhaka-bhaktānāṁ tu
buddhy ādibhir agrāhyatve'pi tatra prākṛta-puṇḍarīkādi-sādṛśyāropeṇaiva
te yathā kathañcid eva buddhiṁ praveśayantaś cittaikāgryeṇāpi
vastuto'spṛṣṭa-tad-rūpa-bhāsā api bhagavantaṁ prabhuṁ dhyāyāma ity
abhimānino hṛṣyanti, bhagavān apy apāra-kṛpā taraṅga-vaśād eva ebhir
bhaktair ahaṁ dhyāta ity abhimanyamānas tad-bhakti-paripāke sati tān
sva-bhaktān sva-caraṇādikaṁ sevārtham ānayatīti bhagavat-svarūpasya
śruti-gamyatvaṁ tat-kṛpayaiva siddham \|\|2\|\|

**\...**

**\|\| 10.87.3 \|\|**

saiṣā hy upaniṣad brāhmī pūrveṣāṁ pūrva-jair dhṛtā \|

śraddhayā dhārayed yas tāṁ kṣemaṁ gacched akiñcanaḥ \|\|

**śrīdhara-svāmī (bhāvārtha-dīpikā) :** atra
cānādi-śiṣṭa-paramparāgatatvān na sandeho yukta ity āha---saiṣeti \|
**saiṣā** yathoktālambanā **brāhmī** brahma-parā \| **śraddhayā**
ādareṇa vaitaṇḍika-tarkānabhiniveśena yaḥ śravaṇādinā dhārayet sa
akiñcano nirasta-dehādy upādhiḥ san paraṁ padaṁ prāpnuyād iti \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** [nīla-kaṇṭhī---tad
etan-mano vācaṁ prāṇaṁ tāny ātmane\'kuruteti śrutim anusṛtya pariharan
śrī-śuka uvāca---buddhīndriyety ādi \| tatra śrutau manasā
buddhi-jñānendriyāṇi vācā karmendriyāṇi ca saṅgṛhya teṣāṁ saprāṇānām
ātma-prakāśārthatvam uktam \| atra tu viṣaya-vibhāgeneti viśeṣaḥ \|
tatra viṣaya-paricchedo mātrā tad arthaṁ prabhur janānāṁ buddhim asṛjat
\| paricchadyante hi buddhyā atīndriyā apy apūrvādayaḥ \| brahmaṇaś ca
svayaṁ phalātmano ghaṭādivat-phala-vyāpyatvābhāve\'pi vṛtti-vyāpyatvam
upagamyate \| yan-manasā na manute-manasaivānudraṣṭavyam iti
śruti-dvayavirodhāya \| evaṁ vācyatvānupagame\'pi lakṣyatvam upagamyate
\| yad vā cānabhyuditam-taṁ tvaupaniṣadaṁ puruṣaṁ pṛcchāmi \| iti
śrutidvayāvirodhāya \| tathā ca tat-tvam asīti
vākya-karaṇakadhī-vṛtti-vyāpyatvopagamānn ātyantam anirdeśyatvaṁ
brahmaṇo\'stīty arthaḥ \| na kevalaṁ buddhimaya-kartṛ-gocaro brahmāpi tu
indriya-mana ākhyakaraṇa-gocaro\'pīty āha---bhavārtham indriyāṇy asṛjat
ātmārthaṁ mano\'sṛjad iti \| bhavo ghaṭādy adhiṣṭhāna-bhūta-prakāśaḥ
prāpty arthasya bhavater-jñānārthatvopapatteḥ \| yam apekṣya
ghaṭādi-jñānam anubhava ity ucyate tad artham indriyāṇy asṛjat \| iyam
atra prakriyā---cit-pratibimba-garbham antaḥ-karaṇaṁ vṛtty ākāreṇa
pariṇamya kulyādvārā taṭākakedāra-salilayor iva vṛtti-dvārā
pramāphalātmabodha iti gīyate \| evaṁ sati śukti-rajatādyadhyāsa iva
ghaṭadi-dṛśyavāvyādhyāse\'pi dṛg-vāganvayavyatirekayor
adhiṣṭhāna-prakāśa evopakṣayaḥ \| tad etad āha---bhavārtham indriyāṇy
asṛjat \| iti \| phalam api brahmaiva śāstraṁ ca tad anya-nivṛtty artham
evety uktaṁ vṛddhaiḥ---]{.mark}

> [parāg artha-prameyeṣu yā phalatvena sammatā \|]{.mark}

[saṁvitsaiveha meyo\'rtho vedāntokti-pramāṇataḥ \|\| iti \|]{.mark}

[sarva-praty ayavedye vā brahma-rūpe vyavasthite \| prapañcasya
pravilayaḥ śabdena pratipādyate \| iti ca \| ghaṭa-rajatādikaṁ
tvāvidyakaṁ pratibhāsa-mātram \| evaṁ ca rajjvāṁ srak-sarpadhiyor iva
brahmaṇi rajju-sarpadhiyor jāgrat-svapnayor vā paraspara-nirodhakatvam
eva \| bādhastu tayor brahma-jñānenaiveti dṛṣṭi-samasamayāṁ sṛṣṭim
upayanto vedānta-vṛddhāḥ \| teṣāṁ brahmaṇi pāramārthikī sattā dṛśye
prātibhāsikī itareṣāṁ tu sattād-vaividhyam abhimataṁ
svapna-rajju-bhujaṅgādau prāti-bhāsikī sattā prabodha-rajjvādi-jñānena
sadyo bādhyā \| jāgrad-rajjvādau tu vyāvahārikī brahma-jñānaikabādhyeti
\| tatra **pūrveṣāṁ** brahmaṇi sarva-śabda-vācyatāsti nāmāni sarvāṇi yam
āviśanti iti śruteḥ \| avācyatva-śrutis tu
laukika-śabda-pravṛtti-nimitta-jāti-guṇādy abhāvaparā \| pareṣāṁ tu
śarīraṁ ratham eva tu ity atra yathā-śarīra-śabdena śarīropādānam
avyaktaṁ lakṣyate tad-vad-dhādy upādānaṁ brahma ghaṭādi-śabdair iti
matam \| evaṁ kartṛka-raṇa-sṛṣṭeḥ brahma-prakāśārtham uktvā kriyā-śaktim
atprāṇasṛṣṭer api tad ubhayānugrāhakatayā tad arthatvam āha---kalpanāya
prāṇānasṛjat \| kalpanaṁ buddhyādeḥ
sva-sva-viṣayaka-prakāśana-sāmarthya-sampādanaṁ tasmai \|
yasmād-brahmaṇaḥ sarva-śabda-pratyayagamyatvam asti tasmād-bhavaty eva
san-mārgopadeśa \|\|2\|\|]{.mark}

atra ca vedānāṁ brahma-paratve ca \| vitaṇḍā sva-para-pakṣa-sthāpanahīnā
kathā tad-yuktā vaitaṇḍitās teṣāṁ tarkā niṣphalavādās tatrān
abhiniveśena haṭhā-bhāvena \| ādinā mananādi-grahaḥ \| nirasto\'pākṛto
dehādy upādhir dehādy abhiniveśo yena sa tathā san paraṁ
brahmāvāpti-rūpaṁ yā tri-varga-sādhana-parā sā tūpaniṣat
tri-varga-niṣṭhair marīcyādibhir dhṛtā eṣā tu brahma-parā
brahma-pratipādikāta eva brahma-niṣṭhaiḥ sanakādibhir dhṛteti bhāvaḥ \|

> upanīyeyam ātmānaṁ brahmāpās tad-vayaṁ yataḥ \|
>
> nihantyavidyāṁ taj-jaṁ ca tasmād upaniṣadbhavet \|\|

ity upaniṣal-lakṣaṇaṁ bhārate \| upaniṣadyate prāpyate brahma
yad-vicāreṇa sopaniṣad iti nirukteḥ \|
karmādi-pratipādaka-vidyāsūpaniṣat-prayogas tu paramparayā tāsām api
brahma-paratvād eveti dhyeyam \|

---------------------------------------------------------------------------------------------------------------------

**śrīdharānuyāyinī :** tatra tāvad-veda-stuter anāditvaṁ
vadan-netac-chravaṇāder-mokṣaṁ phalaṁ cāha---saiṣeti \|
śrī-nārāyaṇādi-buddhi-sthāṁ tata eva dakṣādīnām api pūrvajaiḥ
sanakādibhiḥ śravaṇādinā dhāritāṁ brahma-pratipādikāṁ
vedānta-rahasyavidyām imāṁ yaḥ **śraddhayā** śravaṇādinā dhārayet sa
nirasta-dehādy upādhiḥ sanmokṣaṁ prāpnuyāt \|

---------------------------------------------------------------------------------------------------------------------

**nīlakaṇṭhī :** atrārthe ākhyāyikām ācarayati-**saiṣā**
**upaniṣad**-rahasyavidyā \| akiñcano niṣparigrahaḥ saṁnyāsīty arthaḥ
\|\|3\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) : saiṣā** hi eva eṣaiva
**brāhmī** brahmaviṣayā **upaniṣad**-rahasyavidyety arthaḥ \[4-11\]
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyāk**hy**ātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyāk**hy**ātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrva-vākyaṁ pramāṇayati
stauti ca-sā prasiddhā eṣā śloka-dvayī praśnottaramayī brāhmī
upaniṣad-bhavati āvābhyām āvirbhūtaiva na tvāvābhyām eva kṛtā yataḥ
pūrveṣāṁ śrī-nāradādīnāṁ pūrvajaiḥ sanakādibhiḥ svāntaḥkaraṇeṣu dhṛtā \|
yad vā, saiṣā jaya jayety ādinā vakṣyamāṇā \| kṣemaṁ mo mṛtyuvyālabhītaḥ
palāyan ity ādy anusāreṇa śrī-bhagavac-caraṇāravinda-rūpam \|\|3\|\|

[upa lakṣaṇayā vṛttyā, tātparyeṇa mukhyayā vṛttyā vā \| brahma-samīpe
niṣīdati sthiratayā vartata ity upaniṣat \| ata eva **brāhmī**
brahma-parā, **pūrva**jaiḥ śrī-sanakādibhir **dhṛtā** hṛdi nyastā nityam
abhyastā vā, **akiñcanaḥ** śrī-bhagavad arthaṁ tyaktāśeṣa-parigrahaḥ
san, **kṣemaṁ** bhakti-yogaṁ---sadhrīcīno **hy** ayaṁ loke panthāḥ
kṣemo'kutobhayaḥ \[bhā.pu. 6.1.17\] ity ukteḥ \| gacchet prāpnotīti
\|\|3\|\|]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyāk**hy**ātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalam idaṁ
mayaivocyate, nāpy etad apramāṇam ity āha---saiṣety ādi \| sā eṣā
**brāhmī** sa-viśeṣa-brahma-paropaniṣat \| jagat-kartā sarva-jñaḥ
sarva-śaktir bhagavān brahmety ādi-rūpī pūrveṣām api **pūrvajair**
mahātmabhir **dhṛtā**m e**tāṁ śraddhayā** dhārayet \| nirviśeṣatvaṁ
parityajya sa-viśeṣatvena tad arthaṁ yo dhārayet, so'kiñcano'nanyo
bhakta ity arthaḥ \| **kṣemaṁ** tat-pādābjaṁ gacchatīty arthaḥ \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sā prasiddhā eṣā
śloka-dvayī praśottara-mayī **brāhmī** **upaniṣad** bhavati, āvābhyām
āvirbhūtaiva, na tv āvābhyām eva kṛtety arthaḥ \| yataḥ **pūrveṣāṁ**
śrī-nāradādīnāṁ pūrvajaiḥ sanakādibhiḥ svāntaḥ-karaṇeṣu **dhṛtā**
\|\|3\|\|

**\...**

**\|\| 10.87.4 \|\|**

atra te atra gāthāṁ nārāyaṇānvitām \|

nāradasya ca saṁvādam ṛṣer nārāyaṇasya ca \|\|

**śrīdhara-svāmī (bhāvārtha-dīpikā) :** etad eva sarva-śruty
artha-nirūpaṇena prapañcayitum itihāsam avatārayati, atreti \|
nārāyaṇānvitāṁ nārāyaṇaḥ pravaktṛtvenānvito yasyāṁ tām \| gāthām
itihāsam \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhāvārtha-dīpikā-prakāśaḥ
vaṁśīdharī---etad eva brahma-paratvam eva \| **atra** śrutīnāṁ
brahma-paratve \| etena kṣīrodaśāyinaḥ śrī-nārāyaṇāc-chrutvā
sanandādibhir yan-nirṇītaṁ tad eva śrī-nārāyaṇo\'pi nāradāyoktavān ity
avagamyate \| niyata-liṅgatvād-gāthām ity asya viśeṣaṇaṁ **saṁvādam**
iti \|

---------------------------------------------------------------------------------------------------------------------

**śrīdharānuyāyinī : atra** sandehābhāvārtham ākhyāyikām avatārayati
atreti \| śrutīnāṁ brahma-paratve śrī-nārāyaṇena nāradāyopadiṣṭam
itihāsaṁ **te** **atra** \|\|4\|\| atra viśhanātha

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : atra** śrutīnāṁ
brahma-paratve vartayiṣyāmi, ciram atītām api pravartayiṣye
varṇayiṣyāmīty arthaḥ \| gāthām eva viśiṁṣaṁs tasyā utpatti-prakāram
āha---nāradasyeti \| saṁvāde praśnottarābhyām anyonyaṁ sambhāṣā-lakṣaṇam
\| **ṛṣer** iti śrī-viśeṣkṛteśvara-kṣīrābdhi-śāyinor vyāvṛtty artham \|
ca-kārābhyām dvayor api saṁvāde prādhānyaṁ bodhayati \| anyat tair
vyākhyātam \|

yad vā, nārāyaṇaḥ śruti-stutaḥ śrī-bhagavān varṇyatvenānvito yasyāṁ tām
\| ata eva **atra** \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atra** etat-prasaṅge **gāthāṁ**
ca vartayiṣyāmi ciram atītām api pravartayiṣye varṇayiṣyāmīty arthaḥ \|
nārāyaṇo mahat-sraṣṭrādi-puruṣatrayāśrayaḥ sarva-jīvāśrayaś ca \| sa tu
nārāyaṇas tvaṁ na hi sarva-dehinām ity ādy anusāreṇa svayaṁ bhagavān
śrī-kṛṣṇaḥ sa evānvita upakramopasaṁhārādiṣv anugato yasyāṁ tāṁ
**nāradasya** parama-bhāgavatatvāc-chrī-bhagavan-māhātmyam evoddeśyam
iti siddhāntaḥ sūcitaḥ \| ato bhagavat-priya iti \| vakṣyate ca saṁvādaṁ
saṁvāda-rūpām \| **ṛṣer** iti kṣīrodaśāyi-parama-vyomeśvarayor vyāvṛtty
artham \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** parīkṣit-kṛta-praśnaṁ pūrvam
apy anyatra-jātatvena darśayann itihāsam āha---atretyādi bahubhiḥ
\|\|4-7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktamarthaṁ draḍhayitum
itihāsam avatārayati atra prasaṅge, gāthām itihāsam, varṇayiṣyāmi
ciramatītām api varṇayiṣyāmīty arthaḥ \| nārāyaṇo
mahat-sraṣṭrādi-puruṣatrayāśrayaḥ sarva-jīvāśrayaś ca \| sa tu nārāyaṇas
tvaṁ na hi sarva-dehinām ity ādy anusāreṇa svayaṁ bhagavān śrī-kṛṣṇaḥ sa
evānvita upa-kramopasaṁhārādiṣv anugato yasyāṁ tāṁ nāradasya
parama-bhāgavatatvāc-chrī-bhagavan-māhātmyam evoddeśyam iti siddhāntaḥ
sūcitaḥ \| ato bhagavatpriya iti \| vakṣyate ca saṁvādaṁ saṁvāda-rūpām
\|\|4\|\|

**\...**

**\|\| 10.87.5 \|\|**

ekadā nārado lokān paryaṭan bhagavat-priyaḥ \|

sanātanam ṛṣiṁ draṣṭuṁ yayau nārāyaṇāśramam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekadaikasminkāle \|
nārāyaṇāśramaṁ kalāpagrāmam \| sanātanaṁ tan-nāmānaṁ prāktanaṁ vā
nārāyaṇaṁ vā \|

---------------------------------------------------------------------------------------------------------------------

**śrīdharānuyāyinī :** kadācid-bhagavad-bhakto **nārado** **lokān**
**paryaṭan** san bhārata-varṣa-vāsināmaihikāmuṣmika-kalyāṇākalyāṇam
abhivyāpya brahma-dina-prathamāṁśam ārabhya dharma-jñāna-śamopete tapasi
sthitaṁ sanātanaṁ śrī-nārāyaṇamṛ rṣi **draṣṭuṁ** badarikāśrame
kalāpagrāmākhyaṁ tad āśramaṁ **yayau** \|\|5\|\|

---------------------------------------------------------------------------------------------------------------------

**nīlakaṇṭhī :** *na vyākhyātam.*

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu tayoḥ saṁvādaḥ kadā
kutra kathā vābhūd ity apekṣāyām āha---ekadeti caturbhiḥ \| kasmiṁścit
prasādāvasare kiṁ vātmanaḥ caraṇāravinda utsukya-kāle **yayau**,
**lokān** sarva-bhuvanāni **paryaṭan** paribhraman \| kīrtan?
**bhagavat**-**priyaḥ** śrī-bhagavan-māhātmya-caraṇāravinda-śrāvaṇārtham
ity arthaḥ \| tad uktam prathama-skandhe---

aho devarṣir dhanyo'yaṁ yat-kīrtiṁ śārṅga-dhanvanaḥ \|

gāyan mādyann idaṁ tantryā ramayaty āturaṁ jagat \|\| \[bhā.pu. 1.6.39\]
iti \|

ata eva **sanātanam** ādyam ṛṣim \| yad vā, ṛṣi-rūpaṁ sanātanaṁ
bhagavantaṁ draṣṭum \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sanātanam**ādyaṁ
śrī-bhagavantam **ṛṣiṁ** dharmaputraṁ śrī-nārāyaṇam \|
śrī-nārāyaṇāśramaṁ tan-nāmnaiva prasiddhaṁ badarikāśrama-pradeśa-viśeṣam
ity arthaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sanātanaṁ nitya-mūrtim
**ṛṣiṁ** dharma-putraṁ śrī-nārāyaṇam \|\|5\|\|

**\...**

**\|\| 10.87.6 \|\|**

yo vai bhārata-varṣe'smin kṣemāya svastaye nṛṇām \|

nṛṇām-jñāna-śamopetam ā-kalpād āsthitas tapaḥ \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ko\'sāvṛṣis tam āha---ya
iti \| **svastaye** susthitaye \| **kṣemāya** samṛddhaye \|
ākalpāt-kalpam abhivyāpya \|\|6\|\|

---------------------------------------------------------------------------------------------------------------------

**śrīdharānuyāyinī**, **nīlakaṇṭhī :** *na vyākhyātam.*

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ṛṣitve kāraṇaṁ vadan
tadīya-kīrtanayatia-bharam āha---ya iti \| asmin karma-kṣetratayā
sarva-loka-sevyatvena prasiddhe \| yathoktaṁ pañcama-skandhe, aho
amībhiḥ kim akāri śobhanaṁ \[bhā.pu. 5.19.21\] ity ādi \| yad vā, bhavad
arthe'dhiṣṭhita iti tasya buddhayatiaṁ sūcayati \| vai prasiddhau \|
kṣemāyābhavāya **svastaye** ca sukhāya \| yad vā,
aihikāmuṣmika-maṅgalāyeti krameṇa pada-dvayārthaḥ \| ato dharmādibhir
upetaṁ yuktam, śamo bhagavan-niṣṭha-cittatā, loka-śikṣārthaṁ tāni svayam
evāsthita ity arthaḥ \| tac ca mokṣa-dharme nārāyaṇīye vyaktam eva,
dharmādīnāṁ yathottaraṁ śraiṣṭham \| ākalpāt śrī-brahma-dina-prathamam
ārabhya \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ṛṣitve kāraṇaṁ
vadaṁstadīya-kāruṇyamaya-līlām āha---ya iti \| **kṣemāya** aihikāya,
**svastaye** āmuṣmikāya, maṅgalāya loka-śikṣārthaṁ dharmādy upetaṁ
tapo-yogaṁ sva-nṛṇāmṁ vāvasthitaḥ \| dharmo bhakty upayogi jñānaṁ
bhagavadviṣayaṁ śamo bhagavac-cittateti vivekaḥ \|
ākalpād-brahma-dina-prathamāṁśam ārabhya \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṣemāya** aihikāya
**svastaye** āmuṣmikāya maṅgalāya ākalpāt
brahma-prathama-dina-prathama-bhāgam ārabhya \|\|6\|\|

**\...**

**\|\| 10.87.7 \|\|**

tatropaviṣṭam ṛṣibhiḥ kalāpa-grāma-vāsibhiḥ \|

parītaṁ praṇato'pṛcchad idam eva kurūdvaha \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra **kalāpa**-grāme \|
svāśrame sthitam \| idaṁ śrutīnāṁ brahma-paratvam \| upaviṣṭam iti
vaiyagryarāhityam āha tena praśnāvasara uktaḥ \| **ṛṣibhiḥ** parītam iti
sarva-saṅgatvena praśna-māhātmyaṁ coktam \|

---------------------------------------------------------------------------------------------------------------------

**śrīdharānuyāyinī :** he rājan ! saśiṣyaṁ svāśrame sthitaṁ nārāyaṇaṁ
praṇamya nāradas tam **idam** evāpṛcchat \|\| atra viśhvanātha

---------------------------------------------------------------------------------------------------------------------

**nīlakaṇṭhī :** \|\|7\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra nijāśrame upaviṣṭam
iti dharmādy artha-vaiyāgrya-rāhityena varaḥ praśnāvasara uktaḥ \|
**ṛṣibhiḥ** parītam iti prāyo yogeśvarāṇāṁ sabhā-madhye kṛtatvāt
praśnasya sarva-sammatatvena māhātmyam abhipretam \| **kurūdvaha** ! he
mahā---vaṁśajeti tvat-praśnasya śrī-nārada-praśnena sāmyaṁ yuktam eveti
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra nijāśrame \| upaviṣṭam
iti vaiyāgryarāhityena praśnāvasara uktaḥ \| **ṛṣibhiḥ** parītam iti
sarva-saṁmatatvāt tat-praśnāder māhātmyam abhipretam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** upaviṣṭaṁ śrī-nārāyaṇam
**idam** **eva** brahman brahmaṇy anirdeśya \[bhā.pu. 10.87.1\] ity
**eva** vadann ity arthaḥ \|\|7\|\|

**\...**

**\|\| 10.87.8 \|\|**

tasmai hy avocad bhagavān ṛṣīṇāṁ śṛṇvatāmidam \|

yo brahma-vādaḥ pūrveṣāṁ jana-loka-nivāsinām \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **tasmai** nāradāya \|
idaṁ kiṁ yo brahmavādas tad idam \|
uddeśya-vidheya-bhāvatvāl-liṅga-vaiṣamyama-doṣaḥ \|
yatroddeśva-vidheyatvaṁ tatrāyaṁ niyamo na hi \| ity ukteḥ \|
**śṛṇvatām** iti sāva-dhānatvam uktam \| **jana**-śabdo\'danto\'pi
bhuvana-vācī sāntaś ca janas-tapaḥ-satya-nivāsino janāḥ iti tṛtīyokteḥ
\|

---------------------------------------------------------------------------------------------------------------------

**śrīdharānuyāyinī : śṛṇvatāmṛṣīṇāṁ** madhye sthito nārāyaṇo
**jana**-**loka**-nivāsibhiḥ sanandanādibhiḥ prāk-pravartitāṁ
**brahma**-viṣaya-gāthāṁ nāradāyāvocat \|

---------------------------------------------------------------------------------------------------------------------

**nīlakaṇṭhī :** \|\|8\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tam
utsāhayati---**bhagavān** sarva-jño mahā---dayālur vā, śṛṇvatsv iti
vakṣyamāṇa-**brahma**-vādasya sarva-sammatatve teṣāṁ ca
tac-chravaṇautsukyādikam abhipretam \| idam iti sadā tasya hṛdi
vartamānatvādinā pratyakṣatvādikaṁ sūcayati \| yo **brahma**-**vādaḥ**
purā **jana**-loke'bhavat, idam iti vā, **brahma**ṇo **vādaḥ**
praśnottara-dvārā tat-tattva-nirdhāra-lakṣaṇaḥ, sa ca vādo vivadatām
ahaṁ \[gītā 10.32\] iti śrī-bhagavad-vacanād vitaṇḍā-jalpa-vādānāṁ
madhye tan-mahā---vibhūtitvenottamaḥ \| tac ca sarva-ṁ śrī-svāmi-pādais
tatraiva vyākhyātam \| janety a-kārānta eva prāyaḥ \| **jana**-śabdaḥ,
janas-tapaḥ-satya-nivāsino vayam \[bhā.pu. 3.13.45\] ity ādy uktyā
sa-kārānto'pi kvacit \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śṛṇvatāmśṛṇvatsu satsv iti
sāvadhānatvam \| brahmaṇi veda-viṣaye
vādas-tattva-bubhutsārthakathā-rūpaḥ na tu jalpa-vitaṇḍārūpaḥ
**jana**-**loka** ity akārāntopi bhuvana-vācī **jana**-śabdo\'stīti
**jana**s tapaḥ-satya-nivāsino janāḥ \[bhā.pu. 3.13.45\] ity ādy uktyā
sakārānto\'pi kvacit \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasmā **avocad** ity ādi \|
**brahma**-**vādaḥ** sa-viśeṣasya **brahma**ṇo vicāra-ḥ \|
**brahma**-niruktir mukhyārthatayā **brahma**-śabda-vyutpattiḥ \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yo **brahma**-vādo
**jana**-**loka**-**nivāsinām** āsīt \| idam eva **ṛṣīṇāṁ**
madhya-sthito bhagavāṁs **tasmai** nāradāya hy **avocad** ity anvayaḥ
\|\|8\|\|

**\...**

**\|\| 10.87.9 \|\|**

**śrī-bhagavān uvāca---**

svāyambhuva brahma-satraṁ jana-loke'bhavat purā \|

tatra-sthānāṁ mānasānāṁ munīnām ūrdhva-retasām \|\|

**śrīdhara-svāmī (bhāvārtha-dīpikā) : brahma**-satram iti \| yathā
yajamānā eva samānā ṛtvigādi-rūpeṇa yatra karma kurvanti tat
karma-**satraṁ** prasiddham \| tathā yatra samānā eva
vaktṛ-śrotṛ-bhāvena **brahma** mīmāṁsante tad **brahma**-satram
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : svāyambhuva**
svayam-bhuvo\'patyaṁ svāyam-bhuvas tat-sambuddhau \| guṇābhāvaścārṣaḥ \|
purā kalpādau \| **tatra-sthānāṁ** jana-loka-sthānām \| **mānasānāṁ**
brahmaṇo manaso jātānām sanakādīnām \|

---------------------------------------------------------------------------------------------------------------------

**śrīdharānuyāyinī :** śrī-bhagavānuvāca \| he nārada !
śveta-dvīpa-patima niruddha-mūrtiṁ māṁ draṣṭuṁ tvayi śveta-dvīpaṁ
gatavati sati śruti-samāja-vati jana-loke purā kalpādau sanakādīnāṁ
veda-tapaḥ-śīlaiḥ sarvatra sama-dṛṣṭyā ca tulyānām api
bhagavac-caritrāsvādanārtham ekaṁ sanandanaṁ vaktāraṁ parikalpya
tvat-pṛṣṭa-praśna-pūrvakam eva **brahma**-vicāraḥ prāvartata \| yatra
samā eva sarve **brahma** vedaṁ vā mīmāṁsante tad-**brahma**-satram \|

---------------------------------------------------------------------------------------------------------------------

**nīlakaṇṭhī :** \|\|9\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : svāyambhuva** ! he
**brahma**-putra nārada ! atas tavāpi taiḥ saha **brahma**-satre
tac-chravaṇe vā yogyatāsty eveti bhāvaḥ \| purā kalpādau **mānasānāṁ**
śrī-**brahma**-manojātānām iti mahā---viśuddhatvam uktam \| ato munīnāṁ
jñāna-parāṇām \| kiṁ vā, śrī-bhagavad-dhyāna-niṣṭhānām \| ata
evordhva-retasāṁ naiṣṭhika-buddhcandriṇām ity arthaḥ \| iti teṣāṁ
**brahma**-satra-yogyatoktā \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he svāyambhuveti \|
**brahma**-satre tavāpi yogyatāstīti tat-samānatvād iti bhāvaḥ \|
purākalpādau **mānasānāṁ** śrī-**brahma**-mano-jātānām iti
mahā---viśuddhatvaṁ vyaktam ato munīnāṁ śrī-bhagavan-manana-śīlānām ata
evordhva-retasāṁ naiṣṭhika-**brahma**-cāriṇām ity arthaḥ \| iti teṣāṁ
**brahma**-satra-yogyatā darśitā \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** svāyambhuvety ādi \| he
**svāyambhuva** nārada ! **brahma**-satram iti **brahma**-śabdo mukhyo
lākṣaṇiko veti mīmāṁsanaṁ **brahma**-satram \| prakaraṇa-balāt
sa-viśeṣatayā mukhya eveti mīmāṁsitam iti bhāvaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : svāyambhuva** ! he
svayambhū-putra ! **brahma**-satram iti yajamānā eva samānā
ṛtvigādi-rūpeṇa yatra karma kurvanti, tat karma-satram iti prasiddham \|
tathā yatra samānā eva vaktṛ-śrotṛ-bhāvena **brahma** mīmāṁsante tat
**brahma**-satram \|\|9\|\|

**\...**

**\|\| 10.87.10 \|\|**

śvetadvīpaṁ gatavati tvayi draṣṭuṁ tad-īśvaram \|

brahma-vādaḥ su-saṁvṛttaḥ śrutayo yatra śerate \|

tatra hāyam abhūt praśnas tvaṁ māṁ yam anupṛcchasi \|\|

**śrīdhara-svāmī (bhāvārtha-dīpikā) :** aho tarhi mayā kathaṁ tan na
jñātam ity ata āha---śveta-dvīpam iti \| tad īśvaraṁ **tatra**-sthaṁ mām
evāniruddha-mūrtim \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-**brahma**-satram \|
tadīśvaraṁ śveta-dvīpādhīśam \| **tatra** janaloke \| ayaṁ kaḥ yaṁ
praśna **tvaṁ** mām iti \| tataś-cāyaṁ **praśnas** tvāṁ vinā na kenāpi
kṛta iti ślāghā sūcitā \| śrutayaḥ **śerate** nivṛttavyāpārā vaktum
aśaktā abhavann iti yāvat \| kvacit-pustake brahma-vādaḥ susaṁvṛttaḥ
śrutayo yatra śerate ity ardha-śloko nāsti \|\|10\|\|

---------------------------------------------------------------------------------------------------------------------

**śrīdharānuyāyinī**, **nīlakaṇṭhī :** \|\|10\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatra** jana-loke, ha
sphuṭaṁ, anu tebhyaḥ paścāt \| pṛcchasīti tat-paścād ayaṁ **praśnas**
tvāṁ vinā na kenāpi kṛto'stīti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra** jana-loke ha sphuṭam \|
anu tebhyaḥ paścāt-pṛcchati iti \| tat-paścād ayaṁ praśno na kenāpi
kṛto\'stīti ślāghā sūcitā \| atra padyārdham adhikam api kvacid astīti
tad anupayuktam eva \| **śerate** samanvitā bhavantīty arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **tvaṁ** tadā **tatra**
nāsīḥ, **tvaṁ** **śveta-dvīpaṁ** gata ity āha---śveta-dvīpam ity ādi
\|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho tarhi kvāham agamaṁ
kathaṁ tan nāvagatavān ? tatrāha---śveta-dvīpam iti \| ha spaṣṭam
\|\|10\|\|

**\...**

**\|\| 10.87.11 \|\|**

tulya-śruta-tapaḥ-śīlās tulya-svīyāri-madhyamāḥ \|

api cakruḥ pravacanam ekaṁ śuśrūṣavo'pare \|\|

**śrīdhara-svāmī (bhāvārtha-dīpikā) :** nanu sarva-jñās te, kas tatra
vaktā praṣṭā vā tatrāha---**tulya**-śruteti \| śrutādibhir aviśeṣā
ari-mitrodāsīna-hīnatvena nirupama-karuṇāḥ, ataḥ sarve pravacana-yogyā
**api** kenāpi kautukenaikaṁ pravaktāraṁ kṛtvānye papracchur ity arthaḥ
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra śaṅkate-nanviti \|
tulyāni śrutāni śāstrāṇi tapāṁsi śīlāni ca yeṣāṁ te tathā \| yataḥ
sarvathā samānā ato hetoḥ kenāpi kautukena śrauta-vicāra-kutūhalena \|
ity artha iti---evam-bhūtāḥ sanandanam **ekaṁ** vaktāraṁ vinā
śrotṛjanāhlādo na bhavatīti bhāvaḥ \|\|11\|\|

---------------------------------------------------------------------------------------------------------------------

**śrīdharānuyāyinī :** *na vyākhyātam.*

---------------------------------------------------------------------------------------------------------------------

**nīlakaṇṭhī :** pravacanaṁ prakṛṣṭaṁ vacanaṁ yasyeti pravaktāram \|
śeṣaṁ spaṣṭam \|\|11\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śruta**ṁ śāstrābhyāsaḥ \|
tapaś cittaikāgratā \| śīlaṁ śāntyādi-svabhāvaḥ \| pravacanaṁ
pravaktāram \| **ekaṁ** śrī-sanandanam, apare śrī-sanakādayaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tapaścittaikāgratā \|
**pravacanam** iti kartari lyuḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu sarva-jñā eva te
tatra kaḥ praṣṭā ko vā vaktā ? tatrāha---tulyeti \| śrutyādibhir
aviśeṣāṁ sva-pakṣa-vipakṣa-taṭastha-pakṣa-rahitāḥ \| ataḥ sarve'pi
vaktṛtve yogyā **api** kenāpi kautukenaikaṁ pravacanaṁ pravaktāraṁ
**cakruḥ** \| kartari lyuḥ \|\|11\|\|

**\...**

**\|\| 10.87.12 \|\|**

**śrī-sanandana uvāca---**

sva-sṛṣṭam idam āpīya śayānaṁ saha śaktibhiḥ \|

tad ante bodhayāṁ cakrus tal-liṅgaiḥ śrutayaḥ param \|\|

**śrīdhara-svāmī (bhāvārtha-dīpikā) :** sva-**sṛṣṭam** iti \| svayaṁ
nirmitam idaṁ viśvaṁ pralaya-samaye **āpīya** saṁhṛtya **śayānaṁ**
yogena nidrāṇam iva vartamānaṁ **tad ante** pralayānte tal-liṅgais
tat-pratipādakair vākyaiḥ param īśvaraṁ sṛṣṭi-samaye
prathama-niḥśvāsa-bhūtāḥ **śrutayaḥ** prabodhayām āsuḥ \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatretihāsa-pīṭhikāṁ
badhnāti-sva-**sṛṣṭam** iti \| tat-pratipādakair īśa-pratipādakaiḥ \|
śrutaya iti \| śrūyanta eva śiṣyācārya-paramparayā na tu
bhāratādi-vat-kenacit-praṇīyanta iti śrutayo vedāḥ \| apauruṣeyatayā
svataḥ pramāṇābhāva ity arthaḥ \| yadi asya mahato bhūtasya niḥśvasitam
etad-yad-ṛg-vedo yajur-vedaḥ iti vedānāṁ brahma-prabhavatvaṁ siddhaṁ
tathāpi vācā virūpanityayeti tan-nityatva-bodhaka-śruty
antarādī-śvaro\'pi pūrva-pūrva-kalpīyām evānupūrvīṁ racayati na tv
abhinavām ity apauruṣeyatvaṁ jñeyam \| evam ādimatamākhyāyikā
devatā-vigrahabhuvanakośānāṁ pratipādikā śrutirādimatīti
pratyākhyātavyam sūryācandramasau dhātā yathā-pūrvam akalpayat \| iti
pratikalpa-sṛṣṭe samānanāmarūpaśravaṇena brīhyādivadeṣām api
saṁsārānāditayā jātiśabdatulyatvād iti \|

---------------------------------------------------------------------------------------------------------------------

**śrīdharānuyāyinī :** tatra brahmaṇi śrutīnāṁ samanvayaṁ śrutim
ukhenaiva pratipādayan sanandana uvāca-yathānujīvino bandi-janāḥ
prātarāgatya **śayānaṁ** cakravartinaṁ
tad-yaśoyuktadig-vijayādi-parākramoktibhirbodhayanti tathā
sva-**sṛṣṭam** idaṁ viśvaṁ pralayakāle saṁhṛtya lakṣmyādi-**śaktibhiḥ**
**saha** yogena nidrāṇamiva vartamānaṁ parameśvaraṁ
sṛṣṭyādāv-īśvara-prathama-śvāsaprasūtāḥ śrutayas-tat-svarūpa-guṇayaśaḥ
parākramādi-sūcakaiḥ satya-jñānānantādi-jagat-kartṛtvādi-lakṣaṇaiḥ
prabodhayāmāsuḥ \|

---------------------------------------------------------------------------------------------------------------------

**nīlakaṇṭhī :** tatra śrutīnāṁ jīva-bodhana-prakāram avatārayan
sanandana uvāca-sva-**sṛṣṭam** ity ādi \| idaṁ nāma-rūpātmakasya jagata
eka-deśa-bhūtaṁ deha-putrādi sva-sṛṣṭaṁ anādy
avidyāvaśādātmatvenātmīyatvena ca kalpitam **āpīya** amuṣya putro\'haṁ
mamedaṁ putrādīty abhiniveśa-pūrvakamavetya **śayānaṁ**
vismṛtātmayāthātmyam \| atra hetuḥ---**saha** śaktibhir iti \|
rāgadveṣādi-vāsanābhiḥ tadvatā cittena sahābhedādhyāsādity arthaḥ \|
uktaṁ ca---māyāmaye vāsanayā śayāne iti \| tadante vāsanānāṁ tāneva sati
tal-liṅgair ātma-svarūpāvagamakaiḥ śruti-yukty ādibhiḥ paramparam eva
santam abuddhātmatat-tvam enaṁ **śrutayaḥ** śrūyanta eva
śiṣyācārya-paramparayā na tu bhāratādivatkenacid-racyanta iti śrutayo
vedāḥ \| apauruṣeyatayā svataḥ pramāṇābhāva ity arthaḥ \| yadi asya
mahato bhūtasya niḥśvasitam etad yad-ṛg-vedo yajur vedaḥ iti vedānāṁ
brahma-prabhavatvaṁ siddhaṁ tathāpi vācā virūpanityayeti
tan-nityatva-bodhaka-śruty antarādī-śvaro\'pi pūrva-pūrva-kalpīyām
evānupūrvīṁ racayati na tv abhinavām ity apauruṣeyatvaṁ jñeyam \| evam
ādi-matam ākhyāyikā devatā-vigraha-bhuvana-kośānāṁ pratipādikā śrutir
ādimatīti praty ākhyātavyam sūryācandramasau dhātā yathā-pūrvam
akalpayat \| iti pratikalpa-sṛṣṭeḥ samāna-nāma-rūpa-śravaṇena
brīhyādivad eṣām api saṁsārānāditayā jāti-śabda-tulyatvāt bodhayāñcakruḥ
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sva-**sṛṣṭam** ity ādi
\| svaiḥ priya-janaiḥ sṛṣṭaṁ kalpitam, idaṁ kāmadaṁ, iḥ kāmaḥ, **āpīya**
pītvā, arthāt madhu \| **śayānaṁ** **śaktibhiḥ** śrī-rukmiṇy ādibhiḥ
**saha** paraṁ śrī-kṛṣṇaṁ prabodhayāñcakruḥ \| **tad ante** rātry ante
**tal-liṅgaiḥ** prabodha-gamakair vacanair ity arthaḥ \|\|12\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** bhagavān sac-cid
ānanda-mātraika-rasa-ghana-vigrahaḥ paramo
viśuddha-madhura-rasa-sāmrājya-nidhis tadīyāś ca
gopyanta-dṛk-cid-rasa-ghana-vigrahās tad ānanda-rasam
akhilānanda-tūcchīkaraṇaṁ
pūrṇa-śuddha-rati-mūrtirādhā-sakhya-bhāvenāsvādayantīti niveditam \|
sva-sṛṣṭaṁ nijāś carya-vaidagdhya-racitam na tu kāma-tantreṣu prasiddham
\| idaṁ kandarpa-vilasitaṁ nitya-siddham eva mamedānīm aparokṣatayā
bhāsamānam \| iḥ kāma-tasya dā śūddhiryatra tādṛśam
śuddha-kandarpa-rasamayam ity arthaḥ **āpīya** upahṛtya **śayānaṁ**
nidrāṁ gatam **śaktibhiḥ** **saha** nidrāvasthāyām api
sūkṣma-rūpa-vilāsa-yuktam ity arthaḥ \| **śaktibhiḥ** śrī-rādhayā saheti
vā saiva hi sarva-prema-śakty ātmikā tad aṁśatvād
anya-samasta-rasa-śakteḥ śṛṅgāra-rase\'bhyarhitatvād vā bahuvacanam
rādhā-tat-sakhyabhiprāyeṇa vā bahu-vacanam \| tadā rādhā tasyorasy eva
suptā sakhyo\'pi yatra sthitās tad-vilāsaṁ paśyantas tatraivāñcalaṁ
nipātya śayitā iti \| yad vā, sva-sṛṣṭaṁ svasmai sṛṣṭaṁ
rādhā-dhara-sudhā-rasamāpīya na hi tad anyāsvādyaṁ vinā
viśuddha-kandarpa-rasaika-mūrtiṁ śrī-vṛndāvana-nāgaraṁ śaktibhis taṁ
krīḍā-**śaktibhiḥ** **saha** śayānam tā api tadā nirvṛttikā
jātāḥ---śramavaśādity arthaḥ \| tad ante tasyā nidrāyā anto\'vasānaṁ
yatra tasmin prātaḥ-samaya ity arthaḥ \| krīḍā-śaktīnāṁ tad avasthāyā
apagame vā bodhayāmāsurjāgarayāmāsuḥ tal-liṅgaiḥ prātaḥ-samaya-liṅgaiḥ
sa eva liṅgyate jñāpyate yairvākyais tairity artho vā \| sukha-nidr
āgataṁ kathaṁ prabodhitavatyaḥ tatrāha---param vyāpriyata iti param
nirvyāpāratā tasyāpi neṣṭeti bhāvaḥ paraṁ paramānanda-rūpaṁ vā
\|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sva-śabdena viśvasya tad
adhīnatvam uktam, ata **āpīya** jala-pānādivad anāyāsenātmāntar
nidhāyety arthaḥ \| śaktibhis triguṇa-tat-kārya-mahadādibhiḥ \| kiṁ vā,
vidyāvidyādibhiḥ **saha** śayānam \| tāsāṁ tadānīṁ sva-kārye pravṛtty
abhāvāt \| anyat tair vyākhyātam \|

yad vā, **śaktibhiḥ** śrī-lakṣmy ādibhiḥ **saha** śeṣa-paryaṅke
**śayānaṁ** nidrā-līlāṁ bhajantaṁ, tasya liṅgair
māhātmya-prapañcdṛśakair vākyaiḥ \| tac ca tāsāṁ **saha**ja-tad-dāsyād
iti dṛṣṭāntenāha---yatheti \| anujivinaḥ sevakā iti tasya
prasāda-viśeṣārtham iti yojanaṁ ca sūcitam \|\|12-13\|\|

[yad vā, śreṣṭhake kathā śrutayaś carantīti praśnasya bhaktyaiva
carantīty uttaram uktam \| tad eva kṛṣṇaika-paratvam
āha---sva-**sṛṣṭam** iti \| **śaktibhiḥ** śakti-rūpābhiḥ \|
parāṅganātvena vartamānābhiḥ śrī-rādhā-candrāvalyādibhiḥ **saha**
**śayānaṁ** nikuñjādau nidrāṁ bhajantaṁ parama-puruṣottamaṁ śreṣṭhkam \|
kiṁ kṛtvā śayānam ? sva-**sṛṣṭam** idaṁ dharma-maryādā-vartma \|
**āpīya** tābhiḥ **saha** śayanena samācchādya, **tad-ante** tasyā
niśāyāḥ śeṣe śrutayo gopī-bhāvaṁ prāptā bodhayañcakrur jāgarayāmāsuḥ \|
kaiḥ ? tal-liṅgair bodhocitair vacobhir ity arthaḥ \| yatheti
dṛṣṭāntitaṁ padyaṁ susaṅgatam eva \|\|12-13\|\|]{.mark}

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrva yathā na nirviśeṣaṁ
brahma sarva-vedābhidheyaṁ saviśeṣatve\'pi tan-na māyā-vibhūty āsaktam
iti vyañjitam \| tathaiva yo\'syotprekṣaka ādi-madhya-nidhane ity ādikam
upasaṁhariṣyati tathaivopakramate-sva-**sṛṣṭam** iti \| sva-śabdena
viśvasya tad upādānakatvaṁ tad adhīnatvaṁ coktam \|
mahadādi-pṛthi-vyantam idaṁ viśvam ā samyak tat-kāraṇena prakṛtyā
tad-bhoktrā jīva-vṛndena ca saṁy uktaṁ yathā syāt-tathā pītvā sūryo
rasānivāvināśya śaktibhi stat-tac-chaktimaya-puruṣādy avatāraiḥ **saha**
militvaikībhūya---

> anantāni tathoktāni yānyaṇḍāni mayā purā \|
>
> sarvāṇi tāni saṁhṛtya sama-kālaṁ jagat-patiḥ \|\|

prakṛtau tiṣṭhati tadā sā rātristasya kīrti \| iti viṣṇu-dharmottarādau
mahā---puruṣasya sva-prakṛtau śrī-bhagavati praveśa-śravaṇāt **śayānaṁ**
jagat-kāryaṁ prati nidrāṇamiva kṛtān avadhānaṁ santaṁ param
ādyo\'vatāraḥ puruṣaḥ parasya \[bhā.pu 2.6.41\] iti dvitīyokteḥ svayaṁ
bhagavantaṁ śrī-kṛṣṇaṁ sva-loka-vāsinaṁ tad ante tādṛśa-śayanānte bahir
āvaraṇa-gatāḥ śrutayas tad adhiṣṭhātṛd evatās tal-liṅgaiḥ
sākṣāt-paramparayā vā svayaṁ bhagavattā-bodhakair vākyair bodhayāñcakruḥ
punar viśva-sṛṣṭyām avadhāpayāñcakruḥ \| ayaṁ bhāvaḥ---yady api tasya
bodhanaṁ nāma māyā-vaibhavaṁ pratyavadhāpanam eva tac ca
tadīya-svarūpa-vaibhava-mātra-tat-parebhyaḥ svebhyo na rocate tathāpi
bodhanasya svādhikāra-prāptatvenāvaśyakartavyatvāt
tat-tiraskāra-pūrvaka-svarūpa-vaibhava-puraskāreṇaiva tac cakrur iti
tathaiva jaya jayety ādau vyaktaṁ bhāvi tādarthyaṁ, prākṛta-pralaye\'pi
tad adhiṣṭhāna-vaikuṇṭhasyānaśvaratvam eva taiḥ sammatam yatrāsau śete
\| yad uktaṁ dvitīye---

> pravartate yatra rajas tamastayoḥ
>
> sattvaṁ ca miśraṁ na ca kālavikramaḥ \|
>
> na yatra māyā kimutāpare harer
>
> anuvratā yatra surāsurārcitāḥ \|\| iti \|\|12\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 111) :** atha tatra tatra viśeṣaṁ
vaktuṁ tadīya evetihāsa upakṣipyate---sva-**sṛṣṭam** iti \| svayaṁ
nirmitam **idaṁ** viśvaṁ laya-samaye **āpīya** saṁhṛtya **śaktibhiḥ
saha** **śayānaṁ** prakṛtiṁ puruṣaṁ tad aṁśāṁśaś cātma-sātkṛtya
tat-kāryaṁ prati nimīlitākṣaṁ **paraṁ** bhagavantaṁ **tad ante**
pralaya-kālāvasāna-prāye **tal-liṅgais** tat-pratipādakair vākyaiḥ
**śrutayaḥ** prabodhayāñcakruḥ prātaḥ prabodhanaḥ stuti-bhaṅgyā tuṣṭuvur
ity arthaḥ \| asya bhagavattvam eva gamyate, na tu puruṣatvam \|

> bhagavān eka āsedam agra ātmātmatāṁ vibhuḥ \|

ātmecchānugatāvātmo nānām aty upalakṣaṇaḥ \|\| \[bhā.pu. 3.5.23\]

iti tṛtīya-skandha-prakaraṇe tadānīṁ puruṣasya tad antarbhāva-śravaṇāt
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ
cetihāsa-kathana-pūrvakaṁ sa-viśeṣa eva brahmaṇi śrutayaś carantīti
darśayan jagat saṁhārya yoga-nidrām upetaṁ bhagavantaṁ yathā śrutayaś
ceruḥ, tat-kathana-dvārā dvārakā-līlā-prakaraṇe dvārakāyām api tathā
śruti-rūpā gopyaḥ śruti-rūpeṇa paricarantīti darśayitum ekenaiva padyena
śleṣālaṅkāreṇobhayaṁ prastauti---sva-**sṛṣṭam** ity ādi \| tatra
yoga-nidrā-śāyi-pakṣe yo'rthaḥ, sa pūrvair eva vyākhyātaḥ \|
dvārakendra-pakṣe tu yaḥ, sa iha vyākhyāyate \|

svaiḥ priya-janaiḥ sṛṣṭaṁ kalpitaṁ, idaṁ kāmadaṁ, asyāpatyam iḥ kāmaḥ,
taṁ dadātīti tathā \| madhu tāvat kāmadaṁ bhavati \| viśeṣaṇa-maryādayā
pāna-kriyā-śaktyā madhu-rūpaṁ viśeṣyam ākṣipyate, yathā---ayam udayati
mudrā-bhañjanaḥ padminīnām ity ādi \| sva-**sṛṣṭam** idaṁ madhu
**āpīya** samyak pītvā **śaktibhiḥ** śrī-rukmiṇy ādibhiḥ priyābhiḥ
**saha** **śayānaṁ** **tad ante** niśānte \| śayanaṁ hi niśāyām eveti
śayāna-śabda-śrutyā tat-paras tac-chabdo niśām ākṣipati \| tal-liṅgair
bodhana-gamakair vacanaiḥ **śrutayaḥ** paraṁ śrī-kṛṣṇaṁ bodhayāñcakruḥ
\|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parītaṁ praṇato'pṛcchad
**idam** eva kurūdvaheti śrī-śukoktes tatrāyam abhūt praśnas tvaṁ māṁ
yam anupṛcchasīti śrī-nārāyaṇokteś ca sanakādayaḥ sanandanaṁ prati,
brahman brahmaṇy anirdeśye \[bhā.pu. 10.87.1\] iti vadantaḥ prathamaṁ
papracchuḥ \| tataś ca śrī-sanandanas tad uttaratvena buddhīndriya-manaḥ
prāṇān iti brahmopaniṣad uttara-bhāgam uktvā, atrārthe tā eva
**śrutayaḥ** svayaṁ pramāṇam iti prapañcayitum itihāsam
avatārayati---sva-**sṛṣṭam** iti \| svayaṁ nirmitaṁ viśvaṁ
pralaya-samaye **āpīya** saṁhṛtya **śayānaṁ** yogena nidrāṇam iva
vartamānaṁ **tad ante** pralayānte tal-liṅgais tat-pratipādakair vākyaiḥ
paraṁ parameśvaraṁ tadā sṛṣṭi-samaye prathama-niśvāsa-prasūtāḥ
**śrutayaḥ** prabodhayāmāsuḥ \| sarva-jñam api taṁ svīya-stuty
artheṣūtsāha---vaśād evāvadhāpayāmāsuḥ \|\|12-13\|\|

**\...**

**\|\| 10.87.13 \|\|**

yathā śayānaṁ samrājaṁ vandinas tat-parākramaiḥ \|

pratyūṣe'bhyetya suślokair bodhayanty anujīvinaḥ \|\|

**śrīdhara-svāmī (bhāvārtha-dīpikā) :** su-ślokaiḥ śobhanāḥ ślokāḥ
kīrtayo yeṣu taiḥ **parākramaiḥ** \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra dṛṣṭāntam
āha---**samrājaṁ** cakravartinam \| bandinaḥ stāvakāḥ \|
**tat-parākramaiḥ** parākramā dig-vijayādayo jagat-kartṛtvādayaś ca
krameṇa dṛṣṭānta-dārṣṭantikayor jñeyāḥ \| pratyūṣe\'harmukhe
pratyūṣo\'harmukhaṁ kalyam ity amaraḥ \|

---------------------------------------------------------------------------------------------------------------------

**śrīdharānuyāyinī :** [+++]{.mark}

---------------------------------------------------------------------------------------------------------------------

**nīlakaṇṭhī :** atra dṛṣṭāntam āha---yathety ādi \| śobhanāḥ ślokāḥ
yaśāṁsi padyāni ca parākramā dig-vijayādayaḥ jagat-kartṛtvādayaś ca
krameṇa dṛṣṭānta-dārṣṭāntikayor jñeyāḥ \| ayaṁ bhāvaḥ---**yathā**
śayānaḥ samrāṭ prabuddha-mātra eva duḥsvapna-duḥkham asad api
sadivābhātaṁ jahāti sadapy asad-vadana-vabhātaṁ sāmrājya-sukham āpnoti
evaṁ jīvasyāpi
prayaktattva-jñā-namātrād-bhava-duḥkha-kṣaya-svarūpānandāvāptī bhavataḥ
jñānād eva tu kaivalyam \| iti śruteḥ \| suṣupta-nara-vac-chrutyā
bodhyate preryate na tu iti vārtikokteś ca vināpy anuṣṭhānaṁ
kṛtsna-puruṣārtha-hetu-jñānāya śāstram ārambhaṇīyam iti \|\|13\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** na kevalaṁ sakhyo
jāgarayāmāsuḥ śuka-sārikādayo\'pi tad-rasa-jīvinaḥ samīcīnais
tad-vilāsa-varṇana-ślokair bodhayantīty āha---yatheti \| yathāvat
**śayānaṁ** krīḍāśrāntyā **yathā** śayitum ucitam tathaiva
rasamayaśayanaṁ kurvantam ity arthaḥ saṁmīlya prāṇa-preyasyā śrī-rādhayā
rājata iti tam tatparā śrī-rādhā-kṛṣṇa-parāyaṇāḥ sakhyas tāsāṁ kramair
mukhyatama-mukhyatara-mukhya-tad anugata-sakhīvṛnda-prabodhanakrameṇa
śukādayo\'pi stutiparāḥ prabādhayanti smety arthaḥ \| yad vā, svasṛṣṭam
ity ādi yathety ādi-śloka-dvayena śruti-rūpa-gopīnāṁ nitya-gopīnāñ ca
bodhakatvam uktam \| atra ca pañcavidhā gopyaḥ proktāḥ---\[1\]
nityāvirbhūta-svarūpāḥ aparā \[2\] gopībhāvopāsanayā tad-rūpeṇa vyaktāḥ
tā api śrī-rādhā-prāṇa-sakhī-sāmānya-gopītvena dvidhāḥ anyāstu \[3\]
daṇḍakāraṇyavāsimunayo raghunātha-kāma-bhāvaṁ prāptās tad-vareṇa gopyo
jātāḥ \[4\] śrutayaś cāparā gopītvaṁ tapasā prāptāḥ \[5\] surastriyaś ca
parāś candra-kānti-rūpā paramaratiśīlayā rādhāyā anugrahād-gopī-rūpeṇa
vraje prakaṭā iti \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vandina eva taṁ
prabodhayanti, kathaṁ śrutayaḥ ? ity āha---**yathā** **śayānaṁ**
samrājam ity ādi \| samyak rājata iti samṛāṭ śrī-kṛṣṇas taṁ **yathā**
anusaṅgino vandinaḥ pratyūṣe prabodhayanti, tathā śrutayo'pi taṁ
prabodhayanti \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca prabodhanaṁ tāsāṁ
sarva-parāvara-gurūṇāṁ sahaja-tad-dāsyenaiveti dṛṣṭāntena
prācīna-siddhāntam eva draḍhayati---yatheti \| suślokaiḥ śreṣṭha-padyaiḥ
\| tasya parākramaḥ prabhāvo yatra taiḥ sarva-iśvaryaṁ
sarva-vailakṣaṇyaṁ ca sūcayitvānyena sāmyam api nāsmin-sandarbhe
vivakṣitaṁ kiṁ punar aikyam iti pūrva eva siddhāntaḥ sthāpitaḥ evaṁ
sarva-veda-sammatārthatvena svayaṁ bhagavaty eva svabhāvatayā labdhe
śrī-kṛṣṇa eva sa iti labhyate \| kṛṣṇas tu bhagavān svayam \[bhā.pu
10.3.28\] iti nirṇītatvāt-stavasyāsya tal-līlā-mahā---prakaraṇāntaḥpātāt
nibhṛtam arunmanokṣa ity ādi-tal-liṅgāt kṛṣṇaṁ ca tatra chandobhiḥ
stūyamānaṁ suvismitā \[bhā.pu 10.28.17\] ity ādi-sākṣikatvāt yo\'sau
sarveṣu vedeṣu tiṣṭhati-yo\'sau sarva-irvedairgīyate iti
gopāla-tāpanī-śruteḥ namas tasmai \[bhā.pu 10.57.17\] ity ādinā
etac-chravaṇānantaraṁ nāradena tasyaiva namaskṛtatvāc ca ata eva
sarvatraiva \| padye sākṣāc-chrī-kṛṣṇatāvyañjakam arthāntaraṁ granthānte
likhitam asti kautukaṁ cet-tad api draṣṭavyam \|\|13\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 112) :** pūrva-padyārthe
dṛṣṭāntaḥ---**yathā** śayanam iti \| tasya samrājaḥ parākramo yatra
taiḥ, na tu nirviśeṣatva-vyañjakaiḥ śobhanaiḥ ślokaiḥ, **yathā śayānaṁ
samrājam** ity asyāyam abhiprāyaḥ \| **yathā** rātrau samrāṭ mahiṣībhiḥ
krīḍann api bahiḥ-kāryaṁ parityajyāntar-gṛhādau sthitatvāt taj-janaiḥ
śayāna evocyate \| vandibhiś ca
**tat**-prabhāva-maya-śloka-kṛta-prabodhana-bhaṅgyā stūyate, tathāyaṁ
bhagavān tadānīṁ jagat-kāryākṛta-dṛṣṭir nigūḍhaṁ nija-dhāmni
nija-parikaraiḥ krīḍann apīti \| **anujīvina** ity anena te **yathā**
tan-marmajñās tathā tā apīti sūcitam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : tat**ra dṛṣṭāntam
āha---**yathā** **śayānaṁ** samrājam ity ādi \| ubhayatra samānam \|
ataḥ pūrvasminn api pakṣe dṛṣṭāntenāpi sa-viśeṣe brahmaṇy eva
śruti-paricaraṇam iti siddhānta iha parasmiṁs tu bhavaty
eva---śrī-kṛṣṇasya para-brahmatvāt \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *pūrva-ślokasya ṭīkā
draṣṭavyā.*

**\...**

**\|\| 10.87.14 \|\|**

**śrī-śrutaya ūcuḥ---**

jaya jaya jahy ajām ajita doṣa-gṛbhīta-guṇāṁ

tvam asi yad ātmanā samavaruddha-samasta-bhagaḥ \|

aga-jagad-okasām akhila-śakty avabodhaka te

kvacid ajayātmanā ca carato'nucaren nigamaḥ \|\|

**śrīdhara-svāmī (bhāvārtha-dīpikā) : jaya** jayeti \| bho **ajita** !
**jaya** **jaya** utkarṣam āviṣkuru \| ādare vīpsā \| kena vyāpāreṇa?
**aga**-**jagad**-okasāṁ---agāni sthāvarāṇi, jaganti jaṅgamāni ca okāṁsi
śarīrāṇi yeṣāṁ jīvānāṁ teṣām **ajām** avidyāṁ jahi nāśaya \| kim iti
guṇavatī hantavyā ? ity ata āha---**doṣa**-**gṛbhīta**-guṇām \| doṣāya
ānandādy āvaraṇāya gṛhītā guṇā yayā tām \| hṛ-grahor bhaś chandasi iti
bha-kāraḥ \| iyaṁ hi svairiṇīva para-pratāraṇāya guṇān gṛhṇāty ato
hantavyeti \|

tarhi mayy api doṣam āvahed iti mamāpi tatra kā śaktiḥ syāt ? ata
āha---**tvam** iti \| **yad** yasmāt **tvam ātmanā** svarūpeṇaiva
**samavaruddha**-**samasta**-**bhagaḥ** saṁprāpta-samastaiśvaryo'si \|
vaśī-kṛta-māyatvād iti bhāvaḥ \|

nanu svayam eva te jñāna-vairāgyādinā kiṁ na hanyuḥ ? ity ata
āha---**akhila**-**śakty** avabodhaketi \| teṣāṁ **tvam** evāntaryāmī
sarva-**śakty** udbodhakaḥ \| ato na te jñānādau sva-tantrā iti bhāvaḥ
\|

nanv aham akuṇṭha-jñānaiśvaryādi-guṇo jīvānāṁ karma-jñānādi-**śakty**
avabodhanenāvidyā-hantety atra kiṁ pramāṇam ? iti cet, aham eva pramāṇam
ity āha---nigamo vedaḥ \|

nanv evaṁ-bhūte mayi kathaṁ śrutīnāṁ pravṛttiḥ ? tatrāha---**kvacid**
iti \| kadācit sṛṣṭy ādi-samaye'jayā mañayā carataḥ krīḍato nityaṁ
cālupta-bhagatayā satya-jñānānantānandaika-rasenātmanā ca carato
vartamānasya nigamo'nucaret pratipādayet \| karmaṇi ṣaṣṭhyau \| yato vā
imāni bhūtāni jāyante \[tai.u. 3.1.1\],

> yoga brahmāṇaṁ vidadhāti pūrvaṁ
>
> yo vai vedāṁś ca prahiṇoti tasmai \|
>
> taṁ ha devam ātma-buddhi-prākāśaṁ

mumukṣur vai śaraṇam ahaṁ prapadye \|\| \[śve.u. 6.18\]

ya ātmani tiṣṭhan \[bṛ.ā.u. 3.7.22\], satyaṁ jñānam anantaṁ brahma
\[tai.u. 2.1.1\], yaḥ sarva-jñaḥ sa sarva-vit \[mu.u. 1.1.9\] ity
ādi-nigama-kadambas tvām evaṁ-bhūtaṁ pratipādayatīty arthaḥ \|

**jaya** jayājita **jahy** **aga**-jaṅgamāvṛtim **ajām**
upanīta-mṛṣā-guṇām \|

na hi bhavantam ṛte prabhavanty amī nigama-gīta-guṇārṇavatā tava
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha yadyapi śrutayas
trikāṇḍa-viṣayatvāt-trividhā eva tathāpi tat-tad
avāntara-phala-sādhana-paratvena bahudhā bhavanti \| tatrāpy
aṣṭāviṁśati-bhedās tāḥ saparikarāḥ pṛthakpṛthak stuvantīti
tat-tat-prasaṅge darśayiṣyāmaḥ \| tāsāṁ nāmāni
lakṣaṇāśaraṇāntaryāmi-bhedābheda-jñāna-nindopadeśopāsanābhakty
anukrośa-durvijñeyatvānirvacanīyatvāsad-vādādi-khaṇḍanas
tavaikātmya-sṛṣṭi-bandha-mokṣātarkya-śaktitva-sarveśvaratvasopādhilaya-nirupādhilaya-vairāgya-gurūpasadana-brahmānandātan-nirasanānantatva-pratipādana-krameṇa
jñeyāḥ \|

atra tāvatsarvāḥ śrutayaḥ saguṇaṁ guṇair anabhibhūtaṁ śrī-nārāyaṇam
avalambya nirguṇaṁ paraṁ brahma śrī-kṛṣṇākhyaṁ stuvantīti tātparyam \|
tathā hi śrī-gopāla-tāpanyām---yo\'sau sarveṣu vedeṣu tiṣṭhati yo\'sau
sarva-irvedairgīyate\'sau śrī-kṛṣṇaḥ pūrvato\'nuvartate \|
daśame---kṛṣṇaṁ ca tatra cchandobhiḥ stūyamānaṁ suvismitāḥ \[bhā.pu
110.28.17\]\| iti \| ekādaśa-skandhe eka-viṁśādhyāye---

> kiṁ vidhatte kimācaṣṭe kimanūdya vikalpayet \|
>
> ityasyā hṛdayaṁ loke nānyo madveda kaś cana \|\|
>
> māṁ vidhatte\'bhidhatte māṁ vikalpyāpohyate hyaham \|
>
> etāvānsarva-vedārthaḥ śabda āsthāya māṁ bhidām \|\|

māyāmātramanūdyānte pratiṣidhya prasīdati \|\| \[bhā.pu 11.21.42-43\]
iti \|

vyākhyātaṁ svāmicaraṇaiḥ \| iyaṁ bṛhatī śrutiḥ karma-kāṇḍe
mantra-vākyaiḥ kim ācaṣṭe kiṁ prakāśayati, jñāna-kāṇḍe kim anūdya
niṣedhārthaṁ vikalpayet ity asyāḥ śruter hṛdayaṁ tātparya matto\'nyaḥ
kaścid api na veda \| svayam eva kathayati \| māṁ vidhatte mām eva
yajña-rūpaṁ vidhatte mām eva tat-tad-devatā-rūpeṇābhidhatte na mattaḥ
pṛthak yac-cākāśādi-prapañca-jātam---tasmād vā etasmād ākāśaḥ sambhūtaḥ
ity ādinā vikalpyāpohyate niṣidhyate tad apy aham eva na mattaḥ pṛthag
asti \| etāvān iti \| śabdo vedaḥ māṁ paramārtha-rūpam āśritya bhidāṁ
bhedaṁ māyā-mātram ity anūdya neha nānasti kiñcana iti pratiṣidhya
prasīdati nirvṛtta-vyāpāro bhavatīti etāvān-sarva-vedārthaḥ \|
śrī-gītāsu ca---vedaiś ca sarvair aham eva vedyo vedānta-kṛd-veda-vid
eva cāham \[gītā 15.15\] iti \| tasmāt-sarvāḥ śrutayaḥ
śrī-kṛṣṇa-māhātmyam udīrya tam eva stuvantīti \|
grantha-vistarabhiyātrādhikaṁ na likhitam \| atha prakṛtam anusarāmaḥ \|
prathamaṁ svamanorathaṁ nivedayantaḥ śruty abhimānidevatā āhuḥ \|
narkuṭakaṁ nāma chandaḥ haya-daśabhir najau bhajajalā guru narkuṭakam
iti tal-lakṣaṇam \| saptabhir daśabhiś ca yatiratr ety arthaḥ \|
hṛgrahor iti-hṛgrahordhātvorhasya bhādeśo veda ity arthaḥ \| yato doṣāya
guṇāngṛhṇātyato hetoḥ \| tatra tad-dhananādau \| iti bhāva
iti-māyā-paratantratvājjīveṣv eva tat-sāmarthyaṁ na tvayīti
vilajjamānayā yasya sthātum īkṣā-pathe\'muyā \[bhā.pu 20.50.13\] ity
ukteḥ \| neśvarasyāśubhaṁ dhatte sve mahimni sthitasya ca \[bhā.pu
32.7.24\] \| ity ukteśc ety āśayaḥ \| te jīvāḥ \| atas tvad
adhīnapravṛttitvāt \| iti bhāva iti---kenāpi devena hṛdi sthitena yathā
niyukto\'smi tathā karomi \| ity ukteḥ \| evam-bhūte\'kuṇṭha-jñāneśvarye
krīḍataḥ puruṣa-rūpeṇa nityaṁ cātmanā jñānānandaika-rasena bhagavad
ādi-rūpeṇa sva-yoga-māyayā cic-chaktyāntaryāmy avatārādi-śuddha-līlāyāṁ
carataḥ nigamo veda-samūhaḥ pranucarettvāṁ pratipādayet \| atra śrutayo
bhṛguṇā brahmaṇaḥ kiṁ lakṣaṇam iti pṛṣṭo varuṇaḥ prāha---yato vā iti \|
vai prasiddhau \| yato yasmāt imāni brahmādi-stamba-paryantāni jāyante
jīvanti prāṇān dhārayanti vardhante ca nāśakāle yatprati prayanti
gacchanty abhiviśanti tādātmyam eva pratipadyante tat-tvaṁ brahmeti
viśeṣeṇa jñātum-iccheti utpatti-sthiti-nāśakāle **yad** ātmatāṁ na
jahati bhūtāni tad-brahmaṇo lakṣaṇam ity arthaḥ \|
taṭastha-lakṣaṇa-pareyaṁ śrutiḥ \| yaḥ parameśvaraḥ \| pūrvaṁ sargādau
\| vidadhāti sasarja \| tasmai brahmaṇe \| prahiṇoti pradadau \| taṁ
devaṁ dyotamānam ātma-buddhi-prakāśaṁ sva-viṣayāṁ buddhiṁ prakāśayantaṁ
mumukṣurahaṁ śaraṇaṁ prapadye mokṣa-siddhy artham āśrayaṁ prāpnomi \|
śaraṇapareyaṁ śrutiḥ \| ity ubhe śrutī, ajayā carataḥ ity asyodāharaṇam
\| **agajagadokasām** ity asyodāharaṇaṁ darśayati-ya ātmanīti \| ya
ātmani tiṣṭhann ātmano\'ntaro\'yam ātmā na veda yasyātmā śarīram ātmānam
antaro yamayatyeṣa ta ātmāntaryāmy amṛtaḥ iti \| antaryāmiṇaṁ brūhīty
uddālakena muninā pṛṣṭaḥ prāha yājñavalkyaḥ ātma-padena jīvātmā gṛhyate
ya ātmani jīvātmani tiṣṭhan ātmanaḥ sakāśād antaraḥ dūrasthaḥ ātmā yaṁ
na veda na jānāti kutaḥ yasya śarīra-mātmā bhavati ya ātmānam
antaro\'bhyantaraḥ san yamayati niyamayati eṣa te tavāntaryāmy ātmāmṛta
ity arthaḥ \| tathā---

> yaḥ sarveṣu bhūteṣu tiṣṭhan-sarvebhyo bhūtebhyo\'ntaraḥ \|
>
> yaṁ sarvāṇi bhūtāni na viduḥ \|
>
> yasya sarvāṇi bhūtāni śarīram \|

yaḥ sarvāṇi bhūtānyantaro yamayatyeṣa ta ātmāntaryāmy amṛtaḥ \| iti \|\|

niyamana-līlāpareyaṁ śrutir api jñeyā \| ātmanā carataḥ ity
asyodāharaṇam āha---satyam iti \| vyākhyātacaram \|
svarūpa-lakṣaṇa-pareyaṁ śrutiḥ \| nigama-kadambaḥ śruti-samūhaḥ \|
svāmi-ślokārthaḥ \| agajaṅgamānām āvṛti-vārakam \| nigamair gīto guṇānām
arṇavo yasya sa tathā tān jīvān ava rakṣa \|

---------------------------------------------------------------------------------------------------------------------

**śrīdharānuyāyinī :** om namo vighnahartre \| he **ajita**
kāruṇyāt-svaprabhāvam āviṣkuru \| ādare harṣe vā vīpsā \| yatas tvaṁ
vaśīkṛtamāyo\'si \| ajitatve hetuḥ \| tathā svarūpeṇaiva
samprāpta-samastaiśvaryaḥ sarveṣām antaryāmī ata eva sarva-**śakty**
udbodhako\'si \|

nanv, ajñānanāśe\'pi bhaktyāham ekayā grāhyaḥ \[bhā.pu. 11.14.21\] ity
uktyā bhaktiṁ vinā kathaṁ mat-prāptir ity āśaṅkyāha---sarva-**śakty**
udbodhako\'sīti \| yathā buddhyādīn sṛṣṭvā jīvānāṁ
bhogādi-śaktīrud-bodhayasi tathā jñāna-yoga-bhaktīr api **tvam** eva
kṛpayodbodhayasīty arthaḥ \| yad vā, agasthir ajagadokasāṁ **jagad**
āśraya-bhūtānāṁ brahmādīnām api sṛṣṭyādy **akhila**-**śakty**
avabodhaketi \| ataḥ svato\'svatantrāṇāṁ sthāvara-jaṅgama-jīvānām
ānandādyāvaraṇārtham aṅgīkṛta-**guṇāṁ**
veśyāvad-bhogi-jīva-jāta-vañcana-caturām \| yad vā, doṣair
ajñāna-duḥkhādibhir gṛhītāḥ saṁvṛtā jīva-guṇāḥ satya-jñānānandā yayā tāṁ
tvat-prāpti-pratikūlām avidyāṁ nāśaya, ato guṇavatyā api

hananam āvaśyakam evety āśayaḥ \| kiñca---sṛṣṭyādau māyayā krīḍantam api
varṇayan vastutastu tātparyeṇa satya-jñānānandaika-rasa-svarūpam eva
tvāṁ jahad ajahal-lakṣaṇayā vedaḥ pratipādayati sevate vā \| yathā
gāmānaya, ghaṭo bhagnaḥ ity ādau go-ghaṭa-śabdayor vyaktāviva
gotva-ghaṭatva-jātyor api śaktatvena gotve ānayanasya ghaṭatve
bhagnatvasyāsambhavād-vyaktāv eva tātparyāvasānaṁ tathā tat-tvam
asyādi-vākyeṣu śrūyamāṇasya jīveśayor
abhedasyāsambhavenopādhi-bhāga-tyāgena śuddha-cidānanda eva paryavasānam
\| evaṁ māyopahita eva pravṛttasya satyaṁ jñānam anantam \[tai.u.
2.1.1\] ity ādeś cāsatya-jaḍasāntopādhau
satyatva-jñānatvānantatvāsambhavenopādhim apahāya śuddha eva
paryavasānam iti bhāvaḥ \|

yad vā, kvacit-sṛṣṭyādāv ajayā prakṛtyā **ātmanā** puruṣa-rūpeṇa jīvena
ca carato vartamānasya tava vedaḥ anucaret tvac-cittānuvartitvena
vidhi-niṣedha-rūpeṇa pravarteta pralaya-kāle tu stuti-rūpeṇety arthaḥ \|
tadā vidhi-niṣedha-prayojanābhāvāt \| tathā ca,
yasmād-vidhi-niṣedha-viṣayo jīvas tasmāt-sṛṣṭiṁ vidhāya vedair
jīvānbodhayitvā tad uktānuṣṭhānaṁ sampādya sva-jñānam utpādya tvaṁ
prasannaḥ san jīveṣu piśācīvad āviṣṭām ajāṁ jahīti prārthanā \|
atrācāryāḥ---

> sarva-śruty artha-sampannāñ-chlokān-satyavatī-sutaḥ \|
>
> ekaika-śākhā-śruty arthāñjagau sarvopalakṣaṇān \|\|

babandhatān-bhāgavate prati-ślokaṁ prati-śruti \| iti \|

---------------------------------------------------------------------------------------------------------------------

**nīlakaṇṭhī :** tatra tāvat-prathame śloke
kṛtsna-śāstrārtha-pradarśanena śrutayaḥ śiṣyaṁ sammukhayantīty
āha---**jaya** jayety ādi \| jayaty avidyāṁ śāstrācāryopadeśād iti he
**jaya** he jīva tvaṁ **jaya** utkarṣam āviṣkuru \| katham \| avidyāṁ
jahi anātmani dehādāv ātma-buddhi-rūpām avidyāṁ nāśaya \| etena
svājñānād-bandhaḥ svajñānān-mokṣa ity uktam \| atra saiṣā hy
upaniṣad-brāhmī \| śrutayo bodhayāñcakruḥ, āśruty ātmānuśāsanam ity
upakrama-parāmarśopasaṁhāreṣu vidyāvatāra-darśanād avidyāvān jīva eva
sambodhyaḥ na tu tad-rahita īśvaraḥ stavyaḥ \| stuti-phalasya
prārthita-varadānāder atrādarśanāt \| tena **agajagadokasām** ajāṁ
jahīti vyavahitān-vayakalpanākleśo\'pārtha iti dik \|

nanv aihikām uṣmika-sukha-hetur ajā kuto nihantavyety āśaṅkyāha
**ajita-doṣa-gṛbhīta** guṇām \| anirjita-rāgādi-doṣair eva gṛbhīto
ramaṇīyatā-lakṣaṇo guṇo yasyāṁ sā tathā \|
vāra-vanitāvad-rāgi-jana-vañcana-caturaiṣā hantavyaiva nīrāgair iti
bhāvaḥ \| **gṛbhīta**ḥ kalpitaḥ chāndasaṁ hasya bhatvam \| nanv
ajayaivāhaṁ jitaḥ kathaṁ tāṁ nāśayeyam ata āha---tvam iti \|
**yad-**yasmād-dhetos tvam **ātmanā** svarūpeṇaiva
prāpta-kṛtsnaiśvaryādi-ṣaṭko\'si, atas tava tan-nāśanam īṣat-karam ity
arthaḥ \|

aiśvaryasya samagrasya vīryasya yaśasaḥ śriyaḥ \|

jñāna-vijñānayoś caiva ṣaṇṇāṁ bhaga itīṅganā \|\| \[vi.pu\] iti \|

iti aiśvaryādi-ṣaṭkam \| evaṁ tat-tvam asīti śāstrānn eśvarādan anyayas
tvam ity uktaṁ śukter iva rajatam \| sāṅkhyāstu-jīva eva
sattvotkarṣavaśāt-**samavaruddha-samasta-**bhago bhavatīty āhus
tan-nirāsāyātmanety uktam \| aiśvaryasya parāyattatve
svataḥ-siddhaiśvarya-pratipādakaṁ tat-tvam asi \| ahaṁ brahmāsmi \| ity
ādi-vākyaṁ vyākupyetaiveti bhāvaḥ \| yat-punaḥ sāṅkhyo bravīti
puruṣārtha eva hetur na kenacita kāryate karaṇam ity ādi---

> mahā---bhūtāny ahaṅkāro buddhir avyaktam eva ca \|
>
> indrayāṇi daśaikaṁ ca pañca cendriya-gocarāḥ \|\|
>
> icchā dveṣaḥ sukhaṁ duḥkhaṁ saṅghātaś cetanā dhṛtiḥ \| etat-kṣetram

ity ukta-rūpāṇām akhilāḥ prāṇanādi-śaktayaḥ tāsām **avabodhaka** etac ca
yena prāṇaḥ praṇīyate, ko hy evānyātkaḥ prāṇyād-yadaiṣa ākāśa ānando na
syāt ity ādi-śruti-prasiddham \| atrāpi yo\'ntaḥ praviśya mama vācamimāṁ
prasuptāṁ sañjīvayati ity uktam \| yadā tu **aga-jagadokasām
akhila-śakty avabodhaka** ! **jaya** jayeti sambandhaḥ kriyate tadā
**jaya** jayeti dviruktir ādarārthā \|

nanu yady aham īśvaras tarhi kathaṁ brāhmaṇo yajeteti mama niyojyatvam
ity āśaṅkya-śuddha-cidātmanas tava dvayam api tan-mṛṣety āha---ta iti \|
te carata iti karmaṇi ṣaṣṭhyau \| tvaṁ kvacit-kāle supti-pralayāder
anyatrājayā māyayā jīveśāvābhāsena karoṣi māyā cāvidyā ca svayam eva
bhavatīti siddha-rūpa-dvayena śuddhāśuddha-sattva-pradhānena tvad
upādhitāṁ gatvā taveśvaratvaṁ jīvatvaṁ cāpādayantyā saha carantaṁ
śāstṛ-śāsyatvādi-dharmam anusarantaṁ **nigamaḥ** niścitaṁ yathā-bhūtam
arthaṁ gamayan-karmopāstiparo vedo\'nucarati \| māyikāvidyake
tavaiśvarya-brāhmaṇyādike anuvadaty eva na pratipādayatīty arthaḥ \|
ātmanāṁ cānupādhi-rūpeṇānucarantaṁ kāraṇa-prapañcaṁ grasantaṁ rajjum iva
sarpaṁ satyaṁ jñānam anantaṁ brahma \[tai.u. 2.1.1\] ity ādi-**nigamaḥ**
anṛta-jaḍa-paricchinnatvādi-vyāvartanenānucaret lakṣaṇayā āvedayen na
sākṣāt \| yato vāco nivartante aprāpya manasā saha \[tai.u. 2.9\] iti
śruteḥ \| atra **kvacid** iti jīveśayoḥ
svapnendra-jālādivat-kādācitka-jīvitavyeśitavyasāpekṣatvena mṛṣātvaṁ tad
anuvādivedasya ca svapnādi-dṛṣṭārthānuvādi-vākyasyeva nāprāmāṇyamato na
nigamatvavyāhatiḥ \| evaṁ jīveśopādhyor bādhe yac-chiṣṭam anupādhi
taj-jñānād ajānāśa iti darśitam \|\|14\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** tatra śrutayaḥ
vraja-rāja-kumāra-bhāvāviṣṭā api tat-tattva-jñāna-saṁskāravatyaḥ na
śuddha-prema-rasa-svarūpa-kṛṣṇānubhavinyaḥ kintu
miśra-prema-rasamaya-kṛṣṇa-saṅgādi-bhājaḥ śuddha-rasa-prāpti-sotkaṇṭhāḥ
śuddha-rasamaya-svarūpānubhavinyāścāparāḥ tā ubhayo\'pi jāgarayanti \|
rādhāpi dvyavastheti jñātavyam \| tatra śrutirūpā evaṁ
bodhayanti---**jaya** jayeti \| bho **ajita** asmad ādibhir
mahā---munīśvarādibhiḥ prasiddhārjunoddhavādibhiś ca brahma-śivādibhiś
ca śriyāpi ca na vaśīkṛta viśuddha-prema-niṣṭha-svabhāvatvāt-tayaiva hi
tvam atyanta-paramavaśyo bhavasi \| **jaya** **jaya**---aty ādare vīpsā
**samasta**-bhagavat-svarūpotkṛṣṭaṁ śūddha-rasamayaṁ rūpaṁ prakaṭīkuru
\| tatraiva ca śaktito guṇataś ca paramānanda-camatkārataś
cotkarṣakāṣṭhā paramā \| ajāmavidyāṁ
śuddha-rasamaya-gopāla-rūpāvaraṇa-kāriṇīṁ jahi nāśaya \|

nanu brahma-svarūpāvaraṇaṁ naṣṭam parameśvara-svarūpāvaraṇaṁ ca naṣṭam
evātas tan-niṣṭhāyāḥ paramānanda-sāmrājya-saṁbhṛtāyāḥ
kevala-gopāla-rūpa-tal-līlā-sphuraṇe pracyutir eva syāt atas tad ajñānaṁ
gūṇa eva tatrāha---doṣāyaiva gṛhīto guṇo yayā tvad āvaraṇaṁ
brahmeśvara-niṣṭhā-nirbharaś ca **doṣa** eva na guṇaḥ \| tatra
hetuḥ---**yad**-yasmāt tvam **ātmanā** svarūpenaiva san-nidhi-mātra ataḥ
na tu mamedam aiśvaryam ity evam abhimānataḥ samyak sampūrṇatayā
mahā---niraṅkuśa-tama-rūpeṇa cāvaruddhaṁ prāptaṁ **samasta**m aiśvaryam
yena prāptaḥ **samasta**ḥ kāmaḥ sukhaṁ yasmāt \|
brahmatveśvaratvājñāne\'pi kevalatvad-vigrahasphūrtyaiva
parama-śuddha-bhakteḥ prāptaṁ pūrṇa-sukhaṁ yasmāt \| samity anena
mahā---camatkāritayā samyaktvam uktam \|

yad vā, he **samavaruddha** samyag avanaṁ prītir viśuddha-bhāvas tenaiva
ruddha vaśīkṛta yatas tam **ātmanā** kevalenātmanā viśuddha-rasamaya
śrī-vigrahaṇaiva samyagas taṁ kṣiptaṁ bhagaṁ paramotkarṣasīma
nijaiśvaryaṁ yena svasya bhaktānāṁ vā nija-vigraha-darśana-sparśanādy
ānandāveśena brahmānanda īśvarānando vā dūraṁ nirasta ity arthaḥ \|
śuddha-gopāla-rūpasya sarvātma-brahmatva-tad-rūpa-bhagavattvā-darśinaḥ
parama-mahaiśvaryam āha---agāḥ na gacchanti kutrāpi niṣkriya
brahma-svarūpāvasthitā muktā

ity arthaḥ \| j**aga**nti saṁsāra-cakre bhramanto jīvāste ubhaye okāṁsi
sthānāni yeṣām bhagavat-svarūpāṇām antaryāmitvena sarveṣu sthitānāṁ
teṣām **akhila**-śaktīnām avabodhakas tvaṁ paramātyānandākhya-śaktiḥ
pūrṇā tvayi śuddha-gopā-vigrahe sthitā---anyāsāñ ca sarvāsāṁ śaktīnāṁ
tad upajīvitvāt ko hyavānyāt kaḥ prāṇyādeṣa hyavānandayāti \[tai.
2.7.1\] iti śruteḥ \| **akhila-**śaktīravabodhayatīty **akhila-śakty**
avabodhaṁ tādṛśaṁ kaṁ sukham ānandākhyā śaktir yasminn iti vā \| etādṛśe
**samasta**-bhagavat**-**svarūpotkṛṣṭe
nitya**-**pūrṇa**-**sukha**-**sāmānya**-**rūpāc ca brahmaṇo\'py utkṛṣṭe
śuddha**-**gopāla-svarūpe kiṁ pramāṇam tatrāha---**nigamaḥ**
\[pramāṇaṁ\] te tyāmanucared-bodhayet \| ātmā
sarvānandātiśayi-paramānanda-sāmrājya-sārasindhu-koṭy ākāreṇa vigraheṇa
śakti-guṇādinā ca **samasta**-bhagavad alpatāpādakenājayā ca
prapañcāntarvarti-prākṛta-gopatayā dṛśyamānatva-rūpeṇa ca carataś
carantaṁ vartamānam iti \|

nitya-śuddha-bhāvamaya-gopī-bodhanam itthām---he **jaya** \|
mahā---rasamaya-**samasta**-guṇa-śīlādy utkarṣeṇa vartamāna tvaṁ
**jaya** aśaṁsāyāṁ loṭ \| ekam eva śrī-rādhayā saha tava
samtata-madhura-vilāsotkarṣam eva vayamāśāmmaha ity arthaḥ \| ajñāṁ
nidrāhaṁ jahi nityā yā yoga-māyā saiva nidrā-rūpā kṛṣṇasy na tu tāmasī
prākṛtā devatā-rūpā nidrā tvāṁ svapna-vihāra-sukham upanayantī sevate
tāṁ tyaktvā prakaṭa-bahir-vihāreṇāsmānānandayeti bhāvaḥ \| ajāṁ māyāṁ
kapaṭaṁ tyajeti vā prabuddha eva priyāṁ tyaktum aśaknuvan nidrāṁ
nāṭayasīty arthaḥ \| kiñ ca gṛhīto guṇo yayā
dhūta-sarvātiśāṣyanurāga-saundarya-vaidagdhyādi-**guṇāṁ** śrī-rādhikāṁ
samava samyak pratipālaya gopyastarasaṅgarasāsaktyā naināṁ
ciraviraha-duḥkhinīṁ kurvity arthaḥ \| nāham etad anyayā kadāpi rama iti
cet-tatrāha---he **ajita**-ghoṣa anya-strī-saṅgautsukyaṁ doṣastvayā na
jito'bhibhṛta ity arthaḥ \|

yad vā, he **ajita** anyayā kayāpi na vaśīkṛta
parama-mahā---vidagdha-cūḍāmaṇi-rasikas tvaṁ
sakala-mahā---vidagdha-sīmantinīsīmantamaṇeḥ śrṅrādhāyā
viśuddha-pūrṇatamānurāga-rasamaya-saundarya-lavaṇyādi-śuṇotkarṣa-paramāvadheranyayā
kathaṁ vaśṣkriyeta \| tathā sas tatam itastato mārgayantībhir-milito
balād ākṛṣyamāṇo'pi na vilamvedhā upekṣethā vā iti \| rādhāṁ kīdṛśīm
doṣe'pi tvadīye cāñcalyānyāpekṣādi-rūpe gṛhīto guṇo yayā tava
doṣānagaṇayitvā manāg api mānavārtam ajānatīm tvad āsaktatayaiva
vartamānām yad vā, na jitā doṣā tava bāhuryayā
ati-pragāḍhāliṅgana-paratvādbāhū nānayā svabalena śithilī kartuṁ śakyete
tat svayam evottiṣṭhety arthaḥ \| anayaiva ca tvaṁ pūrṇa-kāmaḥ syā
nānyayety āha---**yad** **ātmanā** yasyāṁ śrī-rādhāyām eva ya ātmā
tavāntaḥ-karaṇaṁ tenaiva tvaṁ ruddha-samantakāmo bhavasi bhaga-śabdaḥ
kāma-vācī \| kiñ ca, tvayi nidrāṇe tvad-vilāsādi-darśanānandābhāvena
vṛndāvanastha-sthira-jaṅgamasya sarvasya dehendriyādi-vṛttiḥ kāpi na
bhavati tvad adhīnatvādity āha---ageti \| yad vā, nanu yadi
**doṣa**-śaṅkā bhavatīnām tarhi yayā gṛhe na gantavyam iti
cettatrāha---tvad-darśanālāpādinā vinā kasyāpi pitṛmātṛ-suhṛdāder
anyasya vā vrajagata-vṛkṣāder api prāṇa-naśaktir api durlabheti bhāvaḥ
\| parantu evaṁ kartavyam ity āha---nigamo veda-prāyā tava-satyā
pratijñā vāk amuka-samaye'mukasmin vana-pradeśe mayā tatra gantavyam ity
evaṁ rūpā tvām anucared anuvartatām avyabhicāritayā tvayi tiṣṭhatv iti
prārthayām ety arthaḥ prārthanāyāṁ liṅ \| tvāṁ katham-bhūtam ajayā
māyayā kapaṭena **ātmanā** svabhāvena carantam saṅketānāgamanaṁ tatra
kapaṭa-nāṭakaṁ tavānubhūtam asti bahudhā tenaivamucyata iti bhāvaḥ \|
ajayātmanāpi carantaṁ yastvāṁ na guṇair vaśīkaroti tādṛśenāpi kautukāt
kṛpayā vā vyavahāra-paramārtho vā \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** **jaya** jayety ādi \|
he **ajita** śrī-kṛṣṇa ! **jaya** **jaya**, ajāṁ nidrāṁ jahi \| nidraiva
te māyā, ato māyāṁ jahi \| nidrāṁ kīdṛśīm ?
**ajita**-**doṣa**-**gṛbhīta**-**guṇāṁ**, ajitā doṣā rātrir yais tair
gṛbhītā guṇā yasyā iti vā \| nidreyaṁ mām api paribhavati, katham iyaṁ
mayā hantavyā ? tatrāhuḥ---**tvam** asīty ādi \| **yad** yasmāt
**samavaruddha**ṁ vaśīkṛtaṁ **samasta**-bhagaṁ sarva-iśvaryaṁ yena,
sarveśvaratvāt sarva-niyāmakaḥ \| keyaṁ nidrā nāma varākī ? **ātmanā**
**samavaruddha**-**samasta**-bhagatvaṁ
spaṣṭayati---**aga**-**jagad**-okasāṁ sthāvara-jaṅgama-śarīrāṇām asmin
**śakty** avarodhaka ! tvac-chaktyaiva sarve śaktimanta iti nidrāyāḥ
śaktir api tavaiva śaktiḥ, ato neyaṁ svatantrā, iyaṁ tāvan na nidrā,
māyaiveyaṁ, tat kathaṁ tad-vacasaiva jhaṭiti hantuṁ śakyate ?
tatrāha---te **kvacid** ity ādi \| kvacit kutrāpy avatāre **ātmanā**
svayaṁ svātantryeṇaiva ajayā māyayā caratas te carantaṁ tvāṁ
nigamo'smad-vidho vedaś ca anucaret anucarati nirūpayati \| na tv iha
sarveśvareśvare sarva-kāraṇa-kāraṇe sarva-śakti-kadamba-saṁvalite
sarvātma-vigrahe bh**aga**vati bhavaty ajā-sambandhaḥ, atra vayam eva
pramāṇam ity arthaḥ \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** \[yady api sarvāsu
kara-lipiṣu tathā mudrita-grantheṣv api śrutas tavasya
sādhāraṇa-vyākhyānānantaram eva dvādaśa-ślokata eka-catvāriṁśa-ślokaṁ
yāvat vraja-līlā-paravyākhyānam ekatra grathitaṁ vidyate, tathāpi
pāṭhakānāṁ pāṭha-saukaryārthaṁ pratiślokavyākhyānam aśveva
tat-tad-vyākhyānaṁ vicitāsanniveśitam iti jñeyam \|\]

**ajita** ! he māyān abhibhūta ! anucared iti nigamasya tvat-sevakatvaṁ
sūcitam eva \| vayam iti vaktavye nigama iti svajāti-kathanaṁ
parama-dainyenāti---namratā-bodhanārtham \| anyat-tair vyākhyātam \| yad
vā, ajāṁ māyāṁ jahi, niḥśeṣatayā apasārayā \|

nanu, sattva-guṇenopakartrīyaṁ kim ity apasāryā ? tatrāha---doṣeti \|
doṣair āvaraṇa-vikṣepa-svabhāvādibhir gṛhīta ākrānto guṇaḥ
sattva-lakṣaṇo yasyāḥ \| nanu tathāpi kāsāñcil-līlānāṁ hetur iyaṁ
nāpasārayituṁ yuktā, tatrāhuḥ---tvam asīti \| **ātmanā** svarūpa-bhūtayā
cic-chaktyā tvaṁ prāpta-sakala-madhura-līlādi-paramaiśvaryo\'si, kiṁ te
māyayeti \|

nanv evam-bhūta-sarvādbhuta-cic-chakti-vilāsaṁ mām anubhavituṁ jīvā
mad-bhaktiṁ kuto na kuryyuḥ ? tatrāhuḥ---ageti \| śakti-pradāna-rūpaṁ
tvad anugrahaṁ vinā jīvās tvad-bhakaḍhatāvaśaktā ity arthaḥ \|

nanu, sarva-śaktibhir ahaṁ krīḍāmīti kuto jñātam ? tatrāhuḥ---**kvacid**
iti \| sṛṣṭi-līlāyāṁ māyayā puruṣa-rūpeṇa carantaṁ
**kvacid**-viśuddhānanda-līlayā **ātmanā** cic-chaktyā
śrī-nārāyaṇādi-rūpeṇa carantaṁ tvāṁ **nigamaḥ** sevateti tvat-sevayaiva
jñānam iti bhāvaḥ \|\|14\|\|

\[**jaya** jayeti māṅgṛye \| he **ajita** ! ajāṁ nidrāṁ jahi jahīhīty
arthaḥ \| nanu mamaikalīleyaṁ kim iti heyāḥ ? tatrāhuḥ---doṣeti \|
doṣeṇa vacanāmṛta-līlāvalokādy anāvirbhāva-rūpeṇa \| yad vā, doṣeṇa\]
vraja-prāmāṇika-janāgamanāśaṅkā-lakṣaṇena gṛhīto guṇo līlā-svarūpo
yasyās tām, gṛhītas tiraskṛto guṇo līlātva-lakṣaṇo yasyās tām,
nidrā-līlāto jāgral-līlāyāḥ sarva-sukha-karatvena vaiśiṣṭyādity arthaḥ
\| nanu bhavatu līlātve gauṇatāsyāḥ, kintu viśrāmasukhakarīyaṁ hātuṁ na
yujyate atrāhuḥ---tvam asīti \| sva-svarūpeṇaiva saprāpta-sarvānando\'si
\|

nanu, yady ahaṁ sva-svarūpānandenaivānandīty ucyate, tarhi vṛndāvanasya
druma-latādayo bhramara-mayūra-mṛgādayaś ca mamānandotkarṣaṁ na
kurvantīti yuṣmākabhipretam ity āśaṅky āhuḥ---**agaj agad-**okasāṁ
drumādi-bhramarādīnām **akhila-śakty avabodhaka** ! he
nijānanda-hetu-tat-tat-sarva-sāmarthya-prakāśaka ! tvat-kṛpāvalokādy
alābhātte\'pi paraduḥkhena līna-śaktayaḥ syur iti bhāvaḥ \|
ato\'vabudhya kṛpāvalokena teṣāṁ śaktiṁ bodhayitvā tān ānandayaṁs
tad-dvārā ātmānam apy ānandayety arthaḥ \| nanv ekena mayā kathaṁ
vṛndaśo vṛndāvanasthā ānandanīyā ity āhuḥ---**kvacid** iti \|
vatsa-vatsa-pāla-haraṇa-padma-yoni-mohanādau sāra-krīḍādau ca ajayā
bahu-rūpatām iva tanvatyā cic-chaktyā tvarataś carantaṁ sarva-pārśve
vicarantaṁ tvām, kvacic ca govardhanoddharaṇādāv **ātmanā** ekenaiva
svarūpeṇa carantam, **nigamaḥ** śrutiḥ pratipādayet \| tathā ca
tāpanī-śrutiḥ

eko vaśī sarva-gaḥ kṛṣṇa īḍya eko\'pi san bahudhā yo\'vabhāti \| \[pū.
23\] iti\|

yad vā, nanu mat-preyasyāv api kim idānīṁ vṛndāvana-jīvavad alabdhānande
? na hi na hīty āhuḥ---te iti \| te rādhā-candrāvalyau rādhālalite vā,
kvacit antar-līlāyām, ajayā nidrayā dvārā kvacij-jāgara-līlāyām
\[jāgral-līlāyām \[gha, ṅa\] \|\] **ātmanā** tava svarū-pabhūtayā
cic-chaktyā \| tathā ca śrutiḥ

te dhyāna-yogānugatā apaśyan, devātma-śaktiṁ \[devātma-bhūtāṁ \[gha,
ṅa\] sva-guṇair nigūḍhām \| \[śve 1.3\] iti \|

sarvatra carataḥ samīpe carantyā vānandayata ity arthaḥ \| svapne
jāgrati ca tābhyāṁ saha sadā vṛndāvane vihārāt \| nanu mama
svāpnika-vihāraḥ katham anya-vedyaḥ syāt ? tatrāhuḥ nigamo vidvidhaḥ,
anucaret seveta, svapne viśrāma-sahacaratvān-mādṛśām \| yad vā, nigamo
gopīrūpo madvidhaḥ paricaret, nidrāvasare tvad aṅge pulakādi-sauṣṭhavena
vihāraṁ jānīyād ity arthaḥ \| atra bahūnāṁ vaktṛtvāt kāścid āhur iti
sarva-padyeṣu jñeyam, tathāpi kvacit saṅgatiḥ kāryyā \|\|14\|\|\]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvaṁ buddhīndriyety ādinā
praṇavasya sākṣād-bhagavad-vācitvaṁ darśayitvā tad-vivṛti-rūpāḥ śrutayaś
cāṣṭāviṁśatidhā tatra ca yāḥ sarvādhyakṣā mahopaniṣadaḥ
sarva-śruti-samanvayārthaṁ śruty
antarānuditātan-nirasana-pūrvaka-svarūpa-guṇa-nirdeśena tatra caranti
prathamaṁ tā eva bandi-janocita-parihāsa-pūrvakaṁ prathamaṁ
sva-manorathaṁ nivedayanti-**jaya** jayeti \| he **ajita** ! māyādy
anabhibhūta ! **jaya** **jaya** nijotkarṣam avaśyam āviṣkuru \| kathaṁ
vā na karoṣīti vīpsārthaḥ \|

nanu, mama **jagad-**vaibhava**-**hetubhūtāyāḥ asyā hanane mamaiva hāniḥ
syāt**-**tatrāhuḥ \| tvam asīti \| **ātmanā** svarūpa**-**bhūtena
paramānandenaiva **śakty** ety arthaḥ \| samyag niravaśeṣaṁ
prāpta**-**pūrvaiśvaryādir **asi** kiṁ tucchayā tayeti bhāvaḥ \| tathā
ca vakṣyate svāmibhiḥ---na hi
nirantarāhlādi**-**saṁvitkāma**-**dhenu**-**vṛnda**-**pater ajayā kṛtyam
astīti \| bhagavatā devarṣiṇā coktam---viśuddha-vijñāna-ghanaṁ
svasaṁsthayā samāpta-sarvārtham ity ādi \|

nanu, mama tādṛśa**-**svarūpa**-**śakter astitve kiṁ pramāṇaṁ
tatrāhuḥ---ageti \| agāni sarvadā sthirāṇi vaikuṇṭhādīni \| jaganti
cāsthirāṇi brahmāṇḍāni okāṁsi yeṣāṁ teṣāṁ jīvānāṁ yā akhilā aprākṛtyaḥ
prākṛtyo vā śaktayaḥ santi he tad **avabodhaka** ! tac**-**chaktīnām api
śakti**-**dāyaka ! tatra prakṛter jaḍatvāt**-**tad**-**vṛttīnāṁ
tat-tac-chaktīnām api tādṛśatvād udbodhe tava
svarūpa**-**śaktiś**-**cid**-**rūpaiva kāraṇaṁ labhyeteti spaṣṭam eva \|
aprākṛtīnāṁ cic**-**chakti**-**vṛttīnām apy udbodhas tasyā eva
syāt**-**sarvāśrayatvād iti ca gamyata eva ceti bhāvaḥ \|

nanu, yukti**-**mātra**-**jñātārthāḥ sākṣiṇo na bhavanti kintu
sākṣād**-**draṣṭāra eva \| kiñ ca, man**-**nikaṭasthā api
mat**-**tattvaṁ na jānanti kintu matsevakā eveti naitāvatā
yuṣmad**-**vacasi prāmāṇyaṁ tatrāhuḥ---te **kvacid** iti \|
sṛṣṭi**-**līlāyāṁ pūrvaktayājayā māyayā puruṣa**-**rūpeṇa carantaṁ
**kvacid-**viśuddhānanda**-**līlāyām **ātmanā** pūrvoktayā
svarūpānanda**-**śaktyā svayaṁ bhagavad ādi**-**rūpeṇa carantaṁ tvāṁ
nigamāsmal**-**lakṣaṇo veda**-**kadambaḥ anucaret**-**seveta iti tasmād
enāṁ jahi \| tad evaṁ vastuto śrutayo guṇa**-**vṛttaya eva na bhavanti
kintu tan-niṣedhārthaṁ tad anuvādinyaḥ svarūpaiśvaryādi**-**mati
bhagavati tat**-**tad ālambanenaiva sākṣāc careyuḥ \| tatrāpi
**ajita-**sambodhanena careyur ity eva vaktavyaṁ yāsāṁ śrutīnām
atyantāntaraṅga**-**bhūtena tat**-**tan-nāma**-**rūpeṇa
śabda**-**viśeṣeṇa so\'py abhimukhīkriyata iti \| atrānucared iti \|
tatra tatra mūlaṁ kāraṇaṁ bhaktir eveti siddhāntopakramaḥ \| śrutayas
tu---satyaṁ jñānam anantaṁ brahma \[tai.u. 2.1.1\] \| vijñānam ānandaṁ
brahma \[bṛ.ā.u. 3.9.28\] \| na tasya kāryaṁ karaṇaṁ ca vidyate \[śve.u.
6.8\] \| ity ādi \| tam eva-bhāntam anubhāti sarvam \| ity ādikāḥ \|
sarve vedā yat-padam āmananti \| yasya deve parā bhaktiḥ \[śve.u. 6.23\]
\| ity ādikāś ca jñeyāḥ \|\|14\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 113) :** tatra prathamato
jñānādi-guṇa-sevitena samyag-darśana-kāraṇena bhakti-yogenānubhūyamānaṁ
bhagavad ākāram akhaṇḍam eva tat-tvaṁ sva-pratipādyatvena darśayantyo
brahma-svarūpam api tathātvena kroḍīkurvantyaḥ śrutayaḥ ūcuḥ---**jaya**
jayeti \|

bhoḥ **ajita** ! **jaya jaya** nijotkarṣam āviṣkuru \| ādare vīpsā \|
atrājiteti sambodhanenedaṁ labhyate, nāma-vyāharaṇaṁ viṣṇor yatas
tad-viṣayā matiḥ \[bhā.pu. 6.2.10\] iti nyāyena nāmnā bhagavān asau
sākṣād abhimukhīkriyata iti liṅgād eva tac-chrī-vigrahavat tad api
tat-svarūpa-bhūtam eva bhavati, tad-vijātīyena tad
abhimukhī-karaṇānarhatvāt \| ata eva bhaya-dveṣādau śrī-mūrteḥ sphūrter
iva sāṅketyādāv apy asya prabhāvaḥ śrūyate \| viśeṣataś cātra
śruti-vidvad anubhavāv api pūrvam eva pramāṇīkṛtau \| tasmād yat
tat-tvaṁ śrī-vigraha-rūpeṇa cakṣur ādāv udayate, tad eva nāma-rūpeṇa vāg
ādāv iti sthitam \| tasmān nāma-nāminoḥ svarūpābhedena tat-sākṣāt-kāre
tat-sākṣāt-kāra evety ataḥ kiṁ vaktavyam anyatrānyavad bhagavati
śrutayo'pi jāty ādi-kṛta-sañjñā-sañjñi-saṅketādi-rītyā
rūḍhyādi-vṛttibhiś carantīti \| yāsāṁ śruty abhidhānāṁ vallīnāṁ sākṣāt
tathā-bhūtāni nāmāny eva phalānīti \|

utkarṣam āviṣkurv ity anena itthaṁ sarvotkṛṣṭatā-guṇa-yogena mukhyayaiva
vṛttyā śrutayas tasmiṁś carantīti darśitam \| śrutayaś ca na te mahi
tvām anv aśnuvanti \[?\][^32], na tat samaś cābhyadhikaś ca dṛśyate
\[śve.u. 6.8\] ity ādyāḥ \| atra śrutayo **jaya** jayeti
sva-bhaktyāviṣkārāt bhaktim eva tat-prakāśe hetuṁ gamayanti \| kena
vyāpāreṇotkarṣam āviṣkara-vāṇīty āśaṅkya māyā-nirasana-dvārā
sva-bhakti-dānenety āhuḥ---**ajāṁ** māyāṁ **jahi** \|

nanu māyā nāma vidyāvidyā-vṛttikā śaktiḥ \| tarhi tad-dhanane vidyāyā
api hatiḥ syād ity atra āha---**doṣa-gṛbhīta-guṇāṁ,** jīvānām
ātma-vismṛti-hetāv avidyā-lakṣaṇe **doṣe** eva **gṛbhīto** gṛhītas
tat-smṛti-hetor vidyā-lakṣaṇo **guṇo** yayā tām \| svayam eva
svāveśenāvidyā-lakṣaṇaṁ doṣam utpādya **kvacid** eva kadācid eva
kathañcid eva kañcid eva jīvaṁ tyajatīti tasyās
tyāgātmaka-vidyākhya-guṇo'pi **doṣa** eva \| tasmāt tāṁ nirmūlāṁ vidhāya
jīvebhyo nija-caraṇāravinda-viṣayāṁ bhaktim eva diśeti tātparyam \|

ato māyā-ghātana-yogya-śaktitvena tad atītatvaṁ vyapadiśya sac-cid
ānanda-ghanatvaṁ bhagavato vyañjayantyo'tan-nirasana-mukhena
tātparya-vṛttyā śrutayaś carantīti vyañjitam \| śrutayaś ca---māyāṁ tu
prakṛtiṁ vidyān mayinaṁ tu maheśvaram \[śve.u. 4.10\][^33] iti, **ajām**
ekām \[śve.u. 4.5\] iti, sarva-syādhipatiḥ sarva-syeśānaḥ \[bṛ.ā.u.
4.6.1\], sa vā eṣa neti neti \[bṛ.ā.u. 4.4.22\][^34] ity ādyāḥ \|

nanu māyā-nāśaṁ samprārthya mama tad upādhikam aiśvaryādikam api
nāśayitum icchathety atra samādhatte---**tvam** iti \| **yad** yasmāt
**tvam ātmanā** svarūpeṇaiva
**samavaruddha**-**samasta**-bhaga-prāpta-tripād-vibhūty
ākhya-sarva-iśvaryādir **asi**, tasmāt tava tayā tucchayā tad upādhikair
aiśvaryādibhir vā kim ity arthaḥ \|

tathā ca sa yad ajayā tv **ajām** \[bhā.pu. 10.87.38\] ity atra padye
ṭīkā---nahi nirantarāhlādi-saṁvit-kāma-dhenu-vṛnda-pater ajayā kṛtyam
iti \| tathā na hy anyeṣām iva deśa-kālādi-paricchinnaṁ tavāṣṭa-guṇitam
aiśvaryaṁ, api tu paripūrṇa-svarūpānubandhitvād aparimitam ity arthaḥ \|
ity eṣā \|

atrātma-śabdena svarūpa-mātra-vācakena, tathā bhaga-śabdena
svarūpa-bhūta-guṇa-vācakenedaṁ dhvanyate---svarūpādi-śabdā
īśvarādi-śabdāś ca svarūpa-mātrāvalambanayā
svarūpa-bhūta-guṇāvalambanayāpi rūḍhyā nirdeṣṭuṁ śaknuvantīti \|
śrutayaś ca---**yad** ātmako bhagavān tad ātmikā vyaktiḥ \[?\] ity
ādyāḥ, parāsya śaktir vividhaiva śrūyate ity \[śve.u. 6.8\] ādikāś ca \|

sā ca svarūpa-śaktiḥ sarva-ir evāvagamyata ity āhuḥ---**agāni**
sthāvarāṇi **jaganti** jaṅgamāni **okāṁsi** śarīrāṇi yeṣāṁ, teṣāṁ
sarveṣām eva jīvānāṁ yā **akhilāḥ śaktayas** tāsām **avabodhaka** iti
sambodhanam \| teṣu vicitra-śakti-vyañjakatā-darśanān māyāyā api
tvad-īkṣaṇenaiva kṣamatvāt tvaṁ svarūpa-bhūtāśeṣa-śakti-laharī-ratnākara
ity anumīyata ity arthaḥ \|

**yad** vā, nanu māyā-hananena tad upādher jīvasya tu śakti-hāniḥ syāt ?
tatrāhuḥ---**aga-** iti \| atha pūrvavad eva \| tataḥ svarūpa-śaktyaiva
pratyuta teṣāṁ sukhaika-pradā pūrṇā śaktir bhaviṣyatīti bhāvaḥ \|
atretthaṁ taṭastha-lakṣaṇena śrutayaś carantīty uktam \| śrutayaś
ca---ko hy evānyāt \[tai.u. 2.7\] ity ādikāḥ, prāṇasya prāṇam \[bṛ.ā.u.
4.4.18\] ity ādikāḥ, tam eva bhāntam \[kaṭha.u. 2.2.15\] ity ādikāḥ,
dehānte devas tārakaṁ brahma vyācaṣṭe \[nṛ.tā.u. 1.7\][^35] iti, yasya
deve parā bhaktir \[śve.u. 6.23\][^36] ity ādyāś ca \|

nanu viśeṣato bhavatyaḥ kathaṁ jānanti **yad** ajayā mama kṛtyaṁ nāsti,
tathā sac-cid ānanda-ghana eva svarūpa-śaktyā
**samavaruddha-samasta-bhagaḥ** ? iti tatrāhuḥ---**kvacid** iti \|
**kvacit** kadācit sṛṣṭy ādi-samaye puruṣa-rūpeṇa ajayā māyayā
**carataḥ** krīḍataḥ nityaṁ ca
svarūpa-śaktyāviṣkṛta-svarūpa-bhūta-bhagena
satya-jñānānandaika-rasenātmanā caratas tavāsmal-lakṣaṇo **nigamaḥ**
śabda-rūpeṇa devatā-rūpeṇa ca **anucaret** sevate \| tasmād vayaṁ tat
sarva-ṁ jānīma ity arthaḥ \| karmaṇi ṣaṣṭhī \|

etad uktaṁ bhavati---atra dvividho vedaḥ---traiguṇya-viṣayaḥ,
nistraiguṇya-viṣayaś ca \| tatra traiguṇya-viṣayas trividhaḥ \|
prathama-prakāras tāvat tad avalambana-tāṭasthyena tal-lakṣakaḥ \|
yathā, yato vā imāni bhūtāni \[tai.u. 3.1.1\] ity ādiḥ \|
dvitīya-prakāraś ca triguṇa-maya-tad īśitavyādi-varṇanādi-dvārā
tan-mahimādi-darśakaḥ \| yathā indro yato'vasitasya rājā \[ṛ.ve.
1.38.15\] ity ādiḥ\| tṛtīya-prakāraś ca traiguṇya-nirāsena
parama-vastūddeśakaḥ \| so'py ayaṁ dvividhaḥ---niṣedha-dvārā,
sāmānādhikaraṇya-dvārā ca \| tatra pūrva-dvārā asthūlam anaṇu \[bṛ.ā.u.
3.8.8\], neti neti \[bṛ.ā.u. 3.9.26\] ity ādiḥ \| uttara-dvārā sarva-ṁ
khalv idaṁ brahma \[bṛ.ā.u. 3.14.1\], tat **tvam asi** \[chā.u. 6.8.7\]
ity ādiḥ \|

pūrva-vākye taj-jātatvād iti hetoḥ sarva-syaiva brahmatvaṁ nirdiśya
tatrāviṣkṛtaḥ sad idam iti pratīti-paramāśrayo yo'ṁśaḥ sa eva śuddhaṁ
brahmety uddiśyate \| uttara-vākye tvaṁ-padārthasya tadvac cid
ākāra-tac-chakti-rūpatvena tat-padārthaikyaṁ **yad** upapādyate, tenāpi
tat-padārtho brahmaivoddiśyate \| tat-padārtha-jñānaṁ vinā
tvaṁ-padārtha-jñāna-mātram akiñcit-karam iti tat-padopanyāsaḥ \|
traiguṇyātikramas tūbhayatrāpi \| atra traiguṇya-nirāsena tad uddeśena
yatra tadīya-dharmāḥ spaṣṭam eva gamyate, tatra bhagavat-paratvam \|
yatra tv aspaṣṭaṁ, tatra brahma-paratvam ity avagantavyam \| vyākhyātas
traiguṇya-viṣayaḥ \| tad etad **ajayā carato'nucared** iti vyākhyātam \|

atha nistraiguṇyo'pi dvividhaḥ---brahma-paraḥ, bhagavat-paraś ca \|
yathā ānando brahma \[tai.u. 3.6.1\] ity ādiḥ \|

> na tasya kāryaṁ karaṇaṁ ca vidyate
>
> na tat-samaś cābhyadhikaś ca dṛśyate \|
>
> parāsya śaktir vividhaiva śrūyate

svābhāvikī jñāna-bala-kriyā ca \|\| \[śve.u. 6.8\] ity ādiś ca \|

tad etad **ātmanā carato'nucaren nigamaḥ** iti vyākhyātam \| ataḥ śrutes
tac-cāritvaṁ siddham \| sākṣāc-cāritvaṁ ca nistraiguṇyānāṁ svata eva,
anyeṣāṁ tu tad eka-vākyatayā jñeyam \| māyā-nirasanārtham eva
tat-tad-guṇānuvādaḥ kriyate \| paścād akhaṇḍam eva tāṁ nirasya
sākṣād-bhagavat-svarūpa-guṇādikaṁ nirdiśyata iti tad
eka-vākyatā-dyotanayā sa eṣa eva siddhānto'sminn upakrama-vākye
samuddiṣṭaḥ \| tathopasaṁhāre ca---śrutayas tvayi hi phalanty
atan-nirasanena bhavan-nidhanāḥ \[bhā.pu. 10.87.41\] iti \| śrutayaś ca
madhva-bhāṣya-pramāṇitāḥ---na cakṣur na śrotraṁ na tarko na smṛtir vedo
hy evainaṁ vedayati \[ve.sū. 2.1.3-dhṛta-bhāllaveya-śrutiḥ\] ity ādyāḥ,
aupaniṣadaḥ puruṣa \[bṛ.ā.u. 3.9.26\] ity ādyāś ca \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atrāṣṭāviṁśatidhā śrutayas tatra
tatra carantīti vaktuṁ tat-tad-varga-bhedenaikaikaṁ padyaṁ darśayituṁ
tatrāpy ekaika-prakaraṇānte śuddha-tad-bhakti-pratipādaka-śrutīnām
utkarṣaṁ darśayitum āha---śrutaya ūcur iti \| tatra ca yāḥ sarvādhyakṣā
mahopaniṣadaḥ sarva-śruti-samanvayārthaṁ śruty antarānuditās
tan-nirasana-pūrvaka-svarūpa-guṇa-nirdeśena śrī-bhagavati caranti \|
prathamaṁ tā eva vandi-janocita-parihāsa-pūrvakaṁ prathamaṁ
sva-manorathaṁ nivedayanti---**jaya** jayeti \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prakṛtaṁ tat-stavam
āha---**jaya** jayetyādi \| he **ajita** ! śrī-kṛṣṇa ! **jaya**
**jaya**, ajitasya sarva-dā **jaya** eva \|

nanu kim artho'yaṁ **jaya**-dhvaniḥ ? api kiñcid abhilaṣitam asti ?
bāḍham ity āha---ajāṁ jahi \| jahi jahīhīty arthaḥ \| nidrāṁ tyaja,
nidrā tu yoga-nidrā, sā tu ajā \| atas tvayaiva sā svīkartuṁ tyaktuṁ ca
śakyate \| tena nānyais tvan-nidrā dūrayitum arhā ! kīdṛśīm ?
**doṣa**-gṛhīta-**guṇāṁ** doṣāya paricārakāṇāṁ sevā-kalāpahānāya gṛhīto
guṇaḥ svaguṇo yayā \| athavā ajitā doṣā yar nidrālubhis tair gṛhītā guṇā
yasyā, nidrālubhir eva nidrā-guṇo gṛhyate \| asmin he **jaya** !
śrī-kṛṣṇa ! jayeti vyākhyeyam---tvaṁ tu na nidrāluḥ,
līlā-gṛhīta-nidratvāt, icchādhīnām enāṁ jahīti bhāvaḥ \|

nanv iyaṁ mad-vaśā na bhavati \| kathaṁ mayā hātavyety
āśaṅkyāha---**tvam** asīty ādi \| **yad** yasmāt **tvam ātmanā** svayam
eva **samavaruddhaṁ** vaśīkṛtaṁ **samasta**-bhagaṁ samastaiśvaryaṁ yena,
sarveśvaratvāt sarva-niyāmakaḥ, tatra keyaṁ nidrā varākī ?

**samavaruddha**-bhagatvaṁ spaṣṭayati---**aga**-**jagad** ity ādi \|
**aga**-**jagad**-okasāṁ---agāḥ sthāvarā **jaga**nto jaṅgamā okāṁsi
caturdaśa-lokās teṣām \| athavā he **aga** ! **aga**mya !
**jagad**-okasāṁ sthāvara-jaṅgamānām akhilā yā śaktayas tāsām
**avabodhaka** ! prakāśaka ! tvac-chaktyaiva sarve śaktimanta ity arthaḥ
\| ato neyaṁ svatantrā \|

nanv iyaṁ yogamāyaiva tāvat, na tu sāmānyā nidraiva, tat kathaṁ yuṣmākaṁ
vāṅ-mātreṇaiva tyaktuṁ śakyate ? tatrāha---he **kvacid** ity ādi \|
kvacit kutrāpy avatārer j**aga**t-sṛṣṭyādi-līlāyāṁ vā ajayā māyayā
**ātmanā** ca svātantryeṇa ca caratas te carantaṁ tvāṁ nigamo
vedo'nucared anucarati nirūpayati \| na tv iha sarveśvare sarva-kāraṇe
tvayi ajā-sambandhaḥ \| tvaṁ svayaṁ-bhagavattvāt svatantra eva \|
ātmanaiva svātantryeṇaiva carasīti bhāvaḥ \| tad idaṁ taveṣat-karaṁ
nidrā-rūpājāhānam iti \|

athavā he ajaya ! durjaya ! **ātmanā** svātantryeṇa caratas tava
svaiśvaryeṇa vilasantaṁ tvāṁ nigamo'smad-vidhaḥ kvacit kutracid
evānucaret, na sarvadā \| tenāyam evāsmākaṁ sevāsamayas tad avaśyaṁ
prabodhayitavya eva bhavān \| ava, mā kopaṁ kārṣīr iti bhāvaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** **jaya** jayeti \| bho
**ajita** ! **jaya jaya** sarvotkarṣeṇa vartasva, svīya-sarvotkarṣam
āviṣkuru ity arthaḥ \| dviruktir ādareṇa harṣeṇa vā \| kena prakāreṇa
utkarṣam āviṣkuryām ? iti cet, jiveṣu karuṇayā
sva-caraṇa-mādhurya-prāpaṇenaivety āhuḥ---**aga-jagad-okasām** agāni
sthāvarāṇi jaganti jaṅgamāni okāṁsi śarīrāṇi yeṣāṁ, teṣāṁ jivānām
**ajām** avidyāṁ tvat-prāpti-pratikūlāṁ **jahi** nāśaya \|

nanu, guṇavatī sā kathaṁ mat-prāpti-pratikūlā ? ity ata
āhuḥ---**doṣa-gṛbhīta-guṇāṁ** doṣāya jñānādy āvaraṇāya dehādiṣu
durabhimāna-prāpaṇāya ca gṛbhītā guṇā yayā tām \| **yad** vā, doṣais
tvad asphūrti-rūpair gṛbhītā grastā guṇāḥ sattva-rajas-tamāṁsi yasyās
tām \| hṛ-grahor bhaś chandāṁsi iti bha-kāraḥ \| tasyā guṇā
evānartha-kāriṇas tvat-prāpti-pratikūlā iti bhāvaḥ \| ajiteti **tvam**
evaikas tayā jetum aśakyaḥ, anye tu brahmādyā api tayā sva-guṇair jitā
eveti bhāvaḥ \|

nanu tayāham **ajita** ity atra kiṁ cihnam ? ity ata āhuḥ---**tvam** iti
\| **yad** yasmāt **tvam ātmanā** svarūpeṇaiva
**samavaruddha-samasta-bhagaḥ** samprāpta-**samasta**iśvaryo'si
vaśīkṛta-māyātvād iti bhāvaḥ \|

nanv avidyoparame saty api bhaktyā vinā na me prāptir bhavet \|
bhaktyāham ekayā grāhyaḥ \[bhā.pu. 11.14.21\] iti mad ukteḥ ?
tatrāhuḥ---he **akhila-śakty avabodhaka** ! buddhīndriyādīn sṛṣṭvā
jivānām akhilāḥ śaktīḥ karma-karaṇa-śaktīḥ karma-phala-bhoga-śaktīś ca
yathodbodhayasi, tathaiva brahma-paramātma-bhagavat-svarūpiṇaṁ svaṁ
prāpayitum jñāna-yoga-bhakti-karaṇa-śaktīḥ kṛpayā **tvam** eva
udbodhayasi, tat-tat-paripāke sati brahma-paramātma-bhagavad
anubhava-śaktīś codbodhayasīty arthaḥ \|

atra kiṁ pramāṇam ? iti ced dvayam eveti sa-vinayam āhuḥ---**kvacid
ajayā** kadācit sṛṣṭy ādi-samaye māyayā bahiraṅga-śaktyā ca saha
**carata** iti karmaṇi ṣaṣṭhy ārṣī \| carantaṁ krīḍantaṁ tvāṁ
**nigamo**'smal-lakṣaṇaḥ śruti-kadambaḥ **anucaret** paricaret \|
tat-tat-pratipādaka-rūpa-pramāṇī-bhavanam evāsmākaṁ tvat-paricaraṇam ity
arthaḥ \|

tena sṛṣṭy ādi-samaya-bhavaṁ karmādikaṁ sārvakālika-tvad anubhavaṁ ca
vayam eva pratipādayāma ity ataḥ sādhūktaṁ buddhīndriya-manaḥ-prāṇān iti
brahmopaniṣad-vākyam \| atra pramāṇāni, nityaṁ vijñānam ānandaṁ brahma
\[?\][^37] iti,

eko devaḥ sarva-bhūteṣu gūḍhaḥ

sarva-vyāpī sarva-bhūtāntarātmā \|

> karmādhyakṣaḥ sarva-bhūtādhivāsaḥ

sākṣī cetā kevalo nirguṇaś ca \|\| \[śve.u. 6.11\] iti \|

yaḥ sarva-jñaḥ sa sarva-vit yasya jñāna-mayaṁ tapaḥ \[mu.u. 1.1.9\],
sarva-sya vaśī sarva-syeśānaḥ \[bṛ.ā.u. 4.4.22\], yaḥ pṛthivyāṁ tiṣṭhan
pṛthivyām antaraḥ \[bṛ.ā.u. 3.7.3\], so'kāmayata bahu syāṁ \[tai.u.
2.6.1\], sa aikṣata \[chā.u. 6.2.3\], tat tejo'sṛjata \[chā.u. 6.2.3\],
satyaṁ jñānam anantaṁ brahma \[tai.u. 2.1.1\] iti sarva-jña iti
sampūrṇaṁ jñānam \|

**sarva-vid** ity **akhila**-**śakty**
udbodhakatva-lakṣaṇa-sva-cic-chaktiḥ svata eva lābhaḥ \| **jñāna-mayaṁ
tapa** iti jñānaṁ parāmarśas tanmayaṁ tapaḥ pratāpātmakam aiśvaryam \|
vaśīti sarva-niyantṛtvam \| **īśāna** iti sarva-karma-phala-dātṛtvaṁ
sarvopāsyatve **pṛthivyāṁ tiṣṭhann** iti sarva-vyāpakatvaṁ, antaraḥ
antar-bhūtaḥ, tena pṛthivī tan na jānātīti sarva-durjñeyatvam \|
**so'kāmayata** iti prakṛti-kṣobhāt pūrvasya kāmasyāprākṛtatvāt
kalyāṇa-guṇa-mayatvam \| īkṣatety aḍ āgamābhāvaś chāndasaḥ \| tat-teja
iti tad aṁśa-rūpasya tejasaḥ puruṣasyaiva **jagat-**sraṣṭṛtvam \|
tathaiva tat-teja eva vyāpakaṁ satyetyādi-lakṣaṇaṁ brahma \|

yasya prabhā prabhavataḥ \[bra.saṁ. 5.40\] iti brahma-saṁhitokteḥ \|
madīyaṁ mahimānaṁ ca prapañcabhāv \[bhā.pu. 8.3.18\] ity aṣṭamokteḥ,
brahma-jyotiḥ sanātanam \[bhā.pu. 3.14.23\] iti daśamokteḥ, brahmaṇo hi
pratiṣṭhāham \[gītā 14.27\] iti gītokteś ca ity evam etā
brahmatva-paramātmatva-bhagavattva-pratipādikāḥ \|

yato vā imāni bhūtāni jāyante \[tai.u. 3.1.1\] ity ādyāḥ sṛṣṭy
ādi-pratipādikāḥ \| akṣayyaṁ ha vai caturmāsya-yājinaḥ sukṛtaṁ bhavati
iti karma-pratipādikāḥ \| brahma-vid āpnoti param iti, tam eva
viditvātimṛtyum eti ity ādyāḥ jñāna-pratipādikāḥ \|

śataṁ caikā ca hṛdayasya nāḍyas tāsāṁ mūrdhānam abhiniḥsṛtaikā
tayordhvam āyann amṛtatvam eti \[chā.u. 8.6.6\] ity ādyā
yoga-pratipādikāḥ \| bhaktir evainaṁ nayati \[māṭhara-śrutiḥ\], sac-cid
ānandaika-rase bhakti-yoge tiṣṭhati \[go.tā.u. 2.75\] ity ādyāḥ
bhakti-pratipādikāḥ śrutayaḥ \|\|14\|\|

**\...**

**\|\| 10.87.15 \|\|**

bṛhad upalabdham etad avayanty avaśeṣatayā

yata udayāsta-mayau vikṛter mṛdi vāvikṛtāt \|

ata ṛṣayo dadhus tvayi mano-vacanācaritaṁ

katham ayathā bhavanti bhuvi datta-padāni nṛṇām \|\|

**śrīdhara-svāmī (bhāvārtha-dīpikā) :** nanu kathaṁ mām evaṁ
pratipādayanti, **yata** indro yāto'vasitasya rājā \[ṛ.ve. 1.32.15\] ity
ādibhir indro yāto jaṅgamasyāvasitasya sthāvarasya ca rājeti
pratipādyate, tathā agnir mūrdhā divaḥ \[ṛ.ve. 1.59.2\] ity ādibhiś
caivaṁ-bhūtatvenāgny ādayaḥ pratipādyante ? tatrāha---**bṛhad
upalabdham** **etad** iti \|

ayam arthaḥ---**etad upalabdhaṁ** dṛṣṭam indrādi-sarvaṁ **bṛhad**
brahmatvam ity eva **avayanti** jānanti \| **katham** ? bṛhata eva
**avaśeṣatayā** avaśiṣyamāṇatvena \| kutaḥ ? yato bṛhataḥ sarva-sya
**udayāsta-mayāv** utpatti-layau, sarvopādānatvāt \| tarhi kiṁ
vikāritvaṁ bṛhataḥ ? na, **avikṛtāt** \| vivartādhiṣṭhānatvenāvikārād
ity arthaḥ \| **vā**-śabda upamārthaḥ \| yathā ghaṭāder **vikṛter**
**mṛdi** **udayāsta**-**mayau**, tadvat \| vācārambhaṇaṁ vikāro
nāmadheyaṁ mṛttikety eva satyaṁ \[chā.u. 6.1.4\], sarva-ṁ khalv idaṁ
brahma \[chā.u. 3.14.1\] ity ādibhis tathā pratipādanād ity arthaḥ \|

**ataḥ** kāraṇād **ṛṣayo** mantrās tad-draṣṭāro vā **tvayy** eva
**mano-vacanācaritaṁ dadhuḥ**, manasā ācaritaṁ dadhuḥ, manasā ācaritaṁ
tātparyaṁ vacanācaritam abhidhānaṁ ca dhṛtavantaḥ \| na pṛthag vikāreṣv
ity arthaḥ \| atra nidarśanam, **katham** **ayathā** ? iti \| **nṛṇāṁ**
bhū-carāṇāṁ yatra kutrāpi **dattāni** nikṣiptāni **padāni bhuvi katham
ayathā bhavanty** adattāni **bhavanti** ? ato yathā mṛt-pāṣāṇeṣṭakādiṣu
dattāni **padāni** bhuvaṁ na vyabhicaranti, tathā yat kim api
vikāra-jātaṁ vadanto vedās tvām eva sarva-kāraṇaṁ paramārtha-bhūtaṁ
pratipādayantīty arthaḥ \|

druhiṇa-vahni-ravīndra-mukhāmarā

jagad idaṁ na bhavet pṛthag utthitam \|

bahu-mukhair api mantra-gaṇair ajas

tvam uru-mūrti-rato vinigadyase \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhāvārthadīpikāprakāśaḥ
vaṁśīdharī---sarva-śrutipratipādyatvamākṣipati-nanviti \| atra śrutayaḥ
yāto jaṅgamasya, yā-prāpaṇe ityasya śatṛpratyayāntaṁ rūpam \| avasitasya
sthāvarasya, apūrva ṣiñ-bandhane asya niṣṭhāntaṁ rūpam \| tathā---

agnirmūrdhā divaḥ kakutpatiḥ pṛthivyā ayam \| apāṁ retāṁ si jinvati \|\|
iti \|

ayaṁ parāvara-rūpeṇāvasthito\'gnir divo mūrdhā, ahaś ca sūryātmanā
dyulokasya mūrdhā bhavati, kakubhāṁ diśāṁ patiḥ pālakaḥ \| bhasya
taśchāndasaḥ \| tathā pṛthivyāḥ patiḥ apāṁ payasāṁ retāṁsi vīryāṇi
tṛṇvati udriktabhāvaṁ nayati---

agnau prāstāhutiḥ samyag ādity amupatiṣṭhate \| ādityāj-jāyate vṛṣṭiḥ
iti smṛteḥ \|

jinvatīti pāṭhastu śākhā-bhedena \| tathā sūrya ātmā jagatas tasthuṣaś
ca iti somo\'smākaṁ brāhmaṇānāṁ rājā \| ity ādibhiś
caivambhūtatveneśvaratvena \| bheda-pratipādana-pareyaṁ śrutiḥ \|
atrāśayam āha---ayam artha iti \| kathaṁ jānanti \| bṛhato \| brahmaṇaḥ
atra hetum āśaṅkate-kuta iti \| tarhi sarvopādānatvenety āha---ity artha
iti---atāttvikāny athābhāvo vivartas tad adhiṣṭhānatvena yathā
rajju-vivarto bhujaṅgas tad adhiṣṭhāna-bhūtā rajjur nirvikārā tathā
brahma-vivarta-jagato\'dhiṣṭhānaṁ brahmāpi nirvikāram eva jagat-pratītes
tatrātāttvikatvād iti bhāvaḥ \| ghaṭader ihādinā śarāvādi-grahaḥ \|
vācārambhaṇaṁ vacanālambanam \| vastu-tastu sarvaṁ nāmadheyam eva
kevalaṁ vikāro nāma vastv antaram asti paramārthatas tu mṛttikety eva
satyaṁ tatrotpatti-pralayatvāt \| tathā kāryasya prapañcasya
parama-kāraṇa-brahma-mātratvaṁ bodhayati-sarvaṁ khalviti \| idaṁ sarvaṁ
jagat nāma-rūpa-vikṛtaṁ pratyakṣādi-viṣayaṁ brahmaiva bhavati kathaṁ
taj-jalān tasmād-brahmaṇo jātaṁ taj-jam, tasmin brahmaṇi līyata iti
tal-lam, tasminn eva sthitikāle\'niti prāṇiti ceṣṭata iti tadan
taj-jalān iti jagadityasya viśeṣaṇam \| yasmātriṣv api kāleṣu
brahmatayāvaśiṣṭaṁ tad-vyatiriktaṁ kiñcin-nāsti, tasmāt-sarvam idaṁ
brahmātaḥ śāntaḥ rāga-dveṣādir ahitaḥ upāsīta vācārambhaṇaṁ
nara-deva-tiryag ādinām adheyaṁ parama-kāraṇaṁ brahma satyam iti
jñātvopāsanāṁ kurvīta abhedopāsana-pareyaṁ-śrutir ity ādinā gṛhītāḥ \|
tathā pratipādanāt-sarvopādānatvena kathanāt \| ity artha
iti-parama-kāraṇa-pratipādana eva vācārambhaṇādīnāṁ tātparyaṁ
dṛṣṭāntatayeti bhāvaḥ \| yatas tvam eva sarva-kāraṇamato hetoḥ \|
tad-draṣṭāro mantra-draṣṭāraḥ \| ity artha iti---sarve padā hastipade
nimagnāḥ iti nyāyena pṛthak-pṛthag na dhyāyantīti bhāvaḥ \| atra
sarvādhiṣṭhānatvena nidarśanaṁ dṛṣṭāntaḥ yato\'dattāni syurato hetoḥ \|
ity artha iti---parama-kāraṇābhinnatvātsarva-syeti bhāvaḥ \| druhiṇo
brahmā druhiṇādy amarā evedaṁ jagat pṛthag notthitaṁ bhavet \| kintu
tvatta eva uddeśya-vidheya-bhāvatvād eka-vacanam \| ata eka-kāraṇakatvāt
bahumukhair agnīndrādi-varṇana-rūpair ajo\'pi bahumūrtiḥ
brahmendrādi-rūpeṇa pratipādyasa ity arthaḥ \|

---------------------------------------------------------------------------------------------------------------------

**śrīdharānuyāyinī :** indrādīnām api veda-pratipādyatvādīśvaratvam
āśaṅkyāhuḥ ghaṭāder mṛttikāyām ivendrādi-rūpa-prapañcasya **tvayi**
vivartādhiṣṭhāna evotpatti-pralayau bhavataḥ \|

> ahaṁ kṛtsnasya jagataḥ prabhavaḥ pralayas tathā \|
>
> mattaḥ parataraṁ nānyat-kiñcid asti dhanañjaya \|\|

mayi sarvam idaṁ protaṁ sūtre maṇigaṇā iva \| \[gītā 7.7\] iti gītokteḥ
\|

ity ata īśvaratvena pratīyamānā api indrādayo brahma tvam eveti
tattvavido jānanti yato\'dhikṛtād-brahmaṇaḥ sakāśāt-sarva-syodayās
tamayau bhavataḥ \| vākāra ivārthe \| **mṛdi** **vikṛter** ghaṭāder
ivety anvayaḥ \| yad vā, mṛda iveti cchedaḥ \| ārṣatvāt-pañcamy arthe
prathamā \| yad vā, **bṛhad** iti ita idam adhikamito\'pīdam adhikam ity
anviṣya vicārya sarvādhikyenāvaśeṣatayā tvām eva bṛhat-sarvato\'dhikaṁ
jānanti vijñā ity arthaḥ \| jñānenendriyādi-rūpa-prapañce bādhite
brahmaṇas tavaiva ghaṭādi-nāśe mṛttikāyā ivāvaśiṣyamāṇatvāt \| yad vā,
yan-**mano**-vācām agocarasyāpi tava varṇanaṁ sevanaṁ vā tad **etad**
ati-durlabhaṁ bṛhat mahat-phalamadyāsmābhir **upalabdham**, tatra
hetuḥ---avayantīti \| atra yatas tvām ity ādirarthas-tulya eva yato
veda-vacanānām āsamantāc caritaṁ tātparyeṇa paryavasānaṁ tvayyeva \|
ataḥ, ṛṣayas **tvayi** **mano** dhṛtavantaḥ \| atra dṛṣṭāntam
āhuḥ---**katham** iti \| nṛṇāṁ pāṣāṇeṣṭikādi-rūpāyāṁ **bhuvi** dattāni
**padāni** kathaṁ bhuvyadattāni **bhavanti**, pāṣāṇādīnām api
bhūvikāratvāt \| evaṁ yat-kim apīndrādi-vikāra-jātam api vadatāṁ vedānāṁ
tātparyaṁ tvayy evety arthaḥ \|

---------------------------------------------------------------------------------------------------------------------

**nīlakaṇṭhī :** yad-bhajanād ajānāśas tasya brahmaṇo lakṣaṇam
āha---**bṛhad** iti \| ṛṣaya ity uttarārdhāda-pakṛṣyate \| **ṛṣayo**
mantra-draṣṭāraḥ svamantrebhyaḥ puruṣa evedaṁ sarvam \[pañcam.u 1\]ity
ādibhyaḥ **etad** upalabdhaṁ pratyakṣādy avagatam, nāma-rūpātmakaṁ
sarvaṁ **bṛhad-**babrahmaivety avayanti jānanti \| kiṁ prapañca eva
brahma nety āha---avaśeṣatayeti \| rajataṁ śuktir iti-vad idaṁ brahmeti
sāmānādhikaraṇyam adhyasta-prapañcabādhāv adhibhūtaṁ brahmāvaśeṣayanti
\| yathoktam---

> yo\'yaṁ sthāṇuḥ pumān eṣa puṁdhiyā sthāṇudhīr iva \|

brahmāsmītidhiyāśeṣā tvaṁ buddhir vinivartate \|\| iti \|

evaṁ jagad-vivartādhiṣṭhānatvaṁ brahmaṇo lakṣaṇaṁ darśitam \| kuta
**etad** ity āśaṅkyobhaya-vidha-śruti-darśanādity āha---**yata** iti \|

yato vā imāni bhūtāni jāyante \| yena jātāni jīvanti \| yat-prayanty
abhisaṁviśanti \| tad-vijijñāsasva \| tad-brahmeti \| yathorṇanābhiḥ
sṛjate gṛhṇate ca \| yathā pṛthivyām oṣadhayaḥ sambhavanti \| yathā
sataḥ puruṣāt-keśa-lomāni tathākṣarāt-sambhavatīha viśvam \| \[tai.u.
3.1.1\]

ity ādyāḥ śrutayas tūrṇanābhi\[tai.u. 3.1.1\]dṛṣṭāntena brahmaiva
svaprādhānyena copādhibhūtamāyāprādhānyena ca kramāj-jagato nimittam
upādānaṁ cety āhuḥ \| tatropādānāṁśe dṛṣṭāntaḥ---mṛdiveti \| yathā
mṛd-vikṛtāḥ ghaṭa-śarāvodañcanādyāḥ loṣṭapāṁsu-piṇḍādyāś ca mṛd ity
evāvayanti \| evaṁ jagad api brahmety avayanti \| kiṁ mṛd-vikriyate
brahma nety āha---avikṛtād iti \| ajāyamāno bahudhā vijāyate \[mudgal.u
3\] ity avikriyamāṇasyaiva bahu-bhavana-śravaṇānna vikriyata ity arthaḥ
\| evaṁ brahmaṇa upādānatvāvikriyatvaśrutibhyāṁ siddhaṁ
jagad-vivartādhiṣṭhānatvam, anyathā
śruti-dvaya-virodha-parihārāsambhavāt \| jagataś ca jñāne dvaitaṁ na
vidyate \| iti jñāna-nivartyatvaśruty arthāpattyā siddhaṁ mithyātvam \|
nanv evaṁ mṛd iveti viṣamo dṛṣṭāntaḥ \| na hi mṛd-vikārāṇāṁ
rajju-bhujaṅgavad-bādhyatāsti \| na \| vācārambhaṇaṁ vikāro nāmadheyam
\[chā.u. 6.1.4\] iti teṣām apy anityatvaśravaṇāt \| ayaṁ
bhāvaḥ---pūrva-rūpa-parityāgena rūpāntarāpattiḥ pariṇāmaḥ \| sa ca
nitya-pariṇāmini pradhāne pākaja-rūpādy āśraye parthiva-paramāṇau cāsti
\| atastāv api vikāratvād anṛtau tena paramāṇvādiprāsādānteṣu mitho
vyāvartamāneṣu mṛd-vikāreṣu yat-kusuma-sūtravad anusyūtaṁ mṛtsāmānyaṁ
tad eva satyaṁ mṛttikety eva satyam \| iti śruteḥ \| tad eva cāsmākam
ātmā \| yathāhuḥ śābdikāḥ---

> sambandhi-bhedātsat-taiva bhidyamānā gavādiṣu \|
>
> jātir ity ucyate tasyāṁ sarve śabdā vyavasthitāḥ \|\|

sā nityā sā mahānātmā tām āhus tv atalādayaḥ \|\| iti \|

vyāvahārikatvena bādhābhāve\'pi śruti-yuktibhyāṁ mṛd-vikārāṇām api
mithyātvaṁ siddham iti na dṛṣṭānta-vaiṣamyam iti \| nanu---

> ajām ekāṁ lohita-śukla-kṛṣṇāṁ bahvīḥ prajā janayantī sarūpāḥ \|

ajo hy eko juṣamāṇo\'nuśete jahātyenāṁ bhukta-bhogām ajo\'nyaḥ \|\|
\[mahā---nārāyaṇa.up 5\] iti \|

mantra-varṇāt-sāṅkhyāḥ sukha-duḥkha-mohātmakasya jagatas tādṛśī-prakṛtir
upādānaṁ bandha-mokṣādi-vyavasthārthaṁ puruṣāś ca bahava ity āhus
tat-kathaṁ brahmaṇa upādānatvaṁ jagataś ca mithyātvam ity ata āha---ata
iti \| yato **vacanācaritaṁ** **tvayi** ataḥ ṛṣayas **tvayi** **mano**
dadhur iti yojanā \| vacanānāṁ vedāntānām āsamantāc caritaṁ tātparyeṇa
paryavasānaṁ **tvayi**, ato na pradhānāder upādānatvam īkṣater nāśabdam
\[ve.sū. 1.1.5\] \| iti nyāyādity arthaḥ \| tathā hi chāndogye tāvat---

> sad eva saumyedam agra āsīd ekam evādvitīyam \|
>
> aitadātmyam idaṁ sarvaṁ tat-satyaṁ sa ātmā śveta-keto \|\|

ity upa-kramopa-saṁhārayoraika-rūpyam aitadātmyam ity
ādevakṛtvaḥ---śravaṇam abhyāsaḥ mānāntarān avagatatvam apūrvatā
uttamādeśam aprākṣmaḥ, yenāśrutaṁ śrutaṁ bhavatīty ādinā
eka-vijñānāt-sarva-vijñānaṁ phalaṁ nyagrodha-phalam ata āhareti bīje
vaṭasy eva sūkṣme sthūlasya sad-bhāvaḥ-lavaṇam **etad** udakevadhāyeti
lavaṇodakavat-kāraṇe kāryalayaś ca nyagrodha-phalāharaṇādy arthavādair
darśitaḥ \| yathā---

> saumyaikena mṛt-piṇḍena sarvaṁ mṛṇmayaṁ vijñātaṁ syād ity eka-vijñānāt
> sarva-jñānāt-sarva-vijñāne upapattiś ceti ṣaḍ-vidha-tātparya-liṅgair
> advaitaṁ brahma pratipādyate \|

tathā ātharvaṇe---kasminnu bhagavo vijñāte sarvam idaṁ vijñātaṁ bhavati
ity upakramya brahmaivedam amṛtaṁ purastād ity upa-saṁhṛtam \| evam
ajāmantre\'titejobannarūpaivājā pratipattavyā \| chāndogye---yad agre
rohitaṁ rūpaṁ tejasas tad-rūpaṁ yac-chuklaṁ tad apāṁ yat-kṛṣṇaṁ tad
annasyeti śrūyamāṇānām eva rohitādīnāṁ tatrāpi praty abhijñānāt \| na ca
sukha-duḥkha-mohātmatvaṁ ghaṭāder ghaṭate
sukhādīnāmantaḥ-karaṇa-dharmatvāt \| bandha-mokṣa-vyavasthāyā api
vakṣyamāṇavidhayā siddher na cetana-bahutvam abhy upetavyam iti dik \|

nanu brahmaṇy adhyasta-prapañcasyānyatra sattvaṁ vācyam atyantāsato
gagana-kusumāder anadhyāsādity āśaṅkya dṛṣṭānta-mukhena
pariharati-**katham** iti \| bhuvītyaluksamāsaḥ \| nṛṇāṁ **bhuvi**
dattāni **padāni** **kathamayathā** bhuvyadattāni **bhavanti** \| na
kathañcit \| evaṁ brahmaṇyadhyas tasya prapañcasya neha nānāsti kiñcana
\[bṛhadāraṇyak up4.4.19\]\| iti brahmaṇy eva niṣiddhasyān-yatra sattvaṁ
kathaṁ syād ity arthaḥ \| evaṁ
cānādi-bhrama-tat-saṁskāra-paraṁparayādhyāsopapattir iti bhāvaḥ
\|\|15\|\|

\[atra ekaḥ śloko\'dhiko\'taḥ kramabhedaḥ \|\]

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---bhoḥ śrī-vrajendra-nandana idaṁ tavopalabdhaṁ svarūpaṁ bṛhat
paraṁbrahmaiva gopa-rāmānanda-rūpeṇānubhūtattvād ity eva hetuḥ \|
avaśiṣyamāṇaṁ yad-brahma samasta-dvaitamātraṁ jaḍaṁ neti netīti nirasya
sarvāvabhāsakatayāvaśiṣṭaṁ yat-tad-rūpeṇānye\'py avayanti \| na hi
māyāmaya-mātraṁ tucchīkṛtya kevala-brahma-niṣṭhasya bhagavati
parama-bhaktyā **datta**-bhāreṇa tat-prasādād anubhūtaṁ vastu māyikaṁ
bhavitum arhatīti bhāvaḥ \| yad vā, etat-tava svarūpam asmābhiḥ
śrutibhir brahma-śuddha-brahma-ghana-rūpam upalabdhaṁ śuddhabhāva gopyas
tu **avaśeṣatayā** jānantiavanam---avaḥ prema tan-mātrasya śeṣatayā
brahmatva-bhagavatvādi-jñānaṁ nirasya
sāndrānandaika-rasa-ghana-gopa-kiśoratvenaiva jānantīty arthaḥ \| nanv
īśvareṇa mayā nanda-putra-rūpeṇa śrī-nārāyaṇākhyena vā sarvāsāṁ gopīnāṁ
satattva-jñānaṁ dāsyāmi ca tatrāha---**etad** eva
**bṛhad**-brahma-svarūpād-bhagavat-svarūpāc-cotkṛṣṭam avayanti anyaś
copalabdham \| mayā brahmopalabdham tā **etad** evāvayanti na brahma
**etad** vā brahma-ghanatvenecchatīti īśaḥ \| avaśaḥ kasyāpi vaśo na
bhavati sa īśaḥ so\'pi icchati īśo\'pi śuddha-gopa-rūpeṇa premāspadatvam
eva sadā dātum icchati \|

nanu brahmatve īśatvaṁ na tad apekṣayātra paramānanda-camatkārātiśayāt
śuddha-svarūpa-niṣṭhānāṁ śuddha-bhāvaika-parama-puruṣārthānāṁ
śuddha-niṣṭhāṁ bhāve pareśenāpi pravartayitum aśakyatvādī-śasyān
iṣṭakāritvābhāvena tasyāti-priyatvena ca tat-paripanthitvābhāvāt \|
avaśaḥ san-nicchati ava-śeṣaḥ śuddha-gopa-kiśore mahā---prema-pāravaśye
na brahmatve sattvādi-jñānānāṁ prasaṅga-naivānupapatter iti bhāvaḥ \|
prīter eva śeṣatayeti vā \| sarvataḥ parama-pūruṣārtho
brahma-svarūpāvasthiti-rūpā muktis tasyām apy
ānanda-camatkāra-viśeṣābhāvena nirastāyāṁ bhagavad ekānta-bhaktir
ānanda-camatkāravatī pūruṣārthatvena dhṛtā tasyām api
sarvātmibrahmatva-bhagavattva-jñānena miśritāyāṁ
nirbhara-rati-rūpatvābhāvena mamatā-koṇṭhyam na sambhramāspadatvena
ca---paramānandasāmrājya-sampadatiniraṅkuśatvābhāvāt \| tānapy apāsya
śuddhā ratir eva gopālāhaṁ bhāva-para-bhagavad-viṣayiṇī gṛhītā bhavati
saiva śiṣyate \| ato bhagavat-kṛpayā vicāra---tīkṣṇatayā ca
śuddha-niṣṭhā saivānyathā bhavatīti \| yato yasyāḥ śuddharater hetoḥ
keṣāñcin-mahā---bhāga-śiromaṇīnāṁ tad abhilāṣakāṇāṁ vividhāyāḥ kṛter
yatnasyodayās tamayau bhavataḥ \| ekaṁ yatnaṁ tyaktvā anyaṁ kurvanti
anyaṁ ca tyaktvā aparaṁ kurvanti atyutkaṇṭhayā nānā-vidhayatneṣu
pravartante ity arthaḥ \| dhārāvāhikatayā viśiṣṭākṛtir bhavatīti vārthaḥ
\|

yad vā, yato viśuddharater hetuta eva viśiṣṭākṛtimataḥ sādhakasya
**udayāstamayau** bhavato\'paripakvāvasthāyāṁ yadaiva sā rati-rudeti
tadaivotkṛṣṭo\'yaḥ śubhāvaho vidhirbhavati sarvatra sukhībhavatīty
arthaḥ \| yadā ca sā ratiḥ samyak nodeti tadaivāstamaya-vināśa iva
bhavatīty arthaḥ \| yatra satyāṁ vividhāyāḥ kṛter udayo\'stamayaś ca
kāsāñcit śuddha-bhāvānubandhi-vyāpṛtīnāmamūdayaḥ laukika-vaidika-kṛtīnāñ
ca śuddha-bhāva-virodhinīnām astamaya iti vārthaḥ \| yataś ca
viśuddha-bhāvād avikṛtād eka-rasatayā niraṅkuśaṁ pravartamānāt
karma-jñānādi-prasaṅga-mātrasya puruṣārthāntarasya ca mṛnmārdanamiva
bhavati \| sarva-manyat mṛt-tulyam ati-tucchaṁ bhavatīti vārthaḥ \| ato
yasmāttvaṁ viśuddha-gopāla-rūpo viśuddha-bhāva-viṣayas tasmāt tvayeva
kevala-vraja-rāja-kumārāhaṁbhāvavati **ṛṣayo**
viśuddha-rasamaya-gopāla-rūpaṁ samasta-bhagavat-svarūpottamam
brahmānanda-bhagavad
ānanda-mandīkaraṇa-mahānanda-sandoha-camatkāra-nikarākaraṁ jānanto
**mano**-vacanācaritāni dadhuḥ na ca brahmatvaṁ bhagavattvaṁ vā vismṛtya
śuddha-gopāla-rūpe śuddha-bhāve manaādi-vṛttikāraṇe\'pi agre taj-jñānaṁ
bhaviṣyaty eveti \| yato **bhuvi** sthāne dattāni **padāni** **katham**
anyathā **bhavanti** adattāni bhavantīty arthaḥ \| nahi
śuddha-gopāla-rūpe bhagavati brahmatva-bhagavattvānusandhāna-rahite\'pi
nirāvaraṇa-pūrvaka-paramānanda-mahā---sāmrājya-sāra-mūrtau bhāsamāne
viśuddha-bhāvo\'nyathā bhavatīti bhāvaḥ \|

nitya-gopī-prabodhanam ittham---**etad** asmābhiḥ
śrī-rādhikaikānta-sakhya-rasa-samṛddhābhir **upalabdham** anubhṛtam \|
tava tayā saha vṛndāvana-nava-nikuñja-keli-jātaṁ bṛhat mahat
sakala-mahā---rasāmbhodhisāra-svarvasva-bhūtam ity arthaḥ \| yato
yasyāvaśeṣatayocchiṣṭa-rūpeṇa tyaktāsāra-bhāgena rūpeṇa **vikṛter**
vividhākṛtir līlā yayā sā śaiśavādyavasthāsyā āvirbhāvatirobhāvau
kasyāścit-tirobhāvaḥ kasyāścid āvirbhāvas taṁ jānanti mādṛśyaḥ \|

kiñ ca yasmāt ā īṣad api vikṛtād-vicchinnād asmākaṁ mṛt maraṇamiva
bhavati \| ataā sarvātma-bhāvenāsmadvidhā
ṛṣayastvad-vilāsa-rasānubhavinyaḥ ṛcī gatau tudādikaḥ tvay eva
**mano**-vākkāyaś ceṣṭā dadhuḥ \| vṛndāvana-nikuñje tava rādhayā saha
viharato yad asmākaṁ rasānubhavanaṁ tad-vṛndāvana-mahimnaivety
āha---asmākaṁ vārtā niṣṭhatu nṛṇāṁ prāṇi-mātrasya bhūvi bhavatyatraiva
tvad-viṣaya-viśuddha-mahā---bhāvodaya iti tādṛśa-sthāne
śrī-vṛndāvanākhye dattānyāropitāni **padāni** **katham ayathā** anyathā
**bhavanti** viśuddha-mahā---bhāvo bhavatyevety arthaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhoḥ śrutayaḥ !
**katham** evaṁ bhrāmyatha ? brahmaiva tat tathā-vidham, nāham ity
āha---**bṛhad** u**palabdham** ity ādi \| etat tavopalabdham anubhūtaṁ
param aiśvaryaṁ **bṛhad** brahma, itaḥ paraṁ nānyad brahma ity avayanti
jānanti sudhiya ity arthaḥ \| **avaśeṣatayā** avaśiṣyamāṇatayā, yato
**bṛhad** iti uktiḥ, ato munayas tvayy eva **mano**-**vacanācaritaṁ**
dadhuḥ \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato vayam ṛṣayaḥ,
**yata** iti pañcamy antatve\'pi mṛdīti dṛṣṭānte saptamy antatvam
artha-mātrāpekṣayā, **manovacanācaritaṁ** tac-chrutīnāṁ
tad-vat-kṛtyenātmana eva vā, anyat-tair vyākhyātam \| yad vā, nanu
indrādīnām api māhātmya-varṇanādinā tān api vedo\'nucared eva,
tatrāhuḥ---**bṛhad** iti \| teṣāṁ tadīyatvena tad-varṇana eva
paryyavasyed iti bhāvaḥ \| śeṣaṁ samānam \| athavaitat mad-vidhair
upālabdhaṁ tvad anucaraṇa-lakṣaṇaṁ bṛhat mahad-vantu jānanti mad-vidhā
iti \| tasya daurlabhyaṁ sūcayantyo māhātmya-viśeṣam
āhuḥ---**avaśeṣatayā** anaśvaratayā hetunā, akṛtād eva yato yasmāt tvad
anucaraṇāt tvad-bhajanāt sakāśād-vikṛteḥ prapañcasyās tamayau bhavataḥ,
vidhiharau tvad-bhajanenaiva sṛṣṭi-pralaya-samarthāvity arthaḥ \| yathā
**mṛdi** **vikṛter** ghaṭāder udayāstamayāv iti dṛṣṭāntena vidhi-harayos
tv atra yat-kiñcin-nimitta-mātratvam, bhajana-kṛta-sāmarthyam eva mukhyo
hetuḥ \| yad vā, yato bhajanād-vikṛteḥ sañcāri-sāttvika-bhāvāder
nirvedautsukyādi-kampa-pulakādi-rūpa-vikārasyotpattilayau mṛda iva
navasya purāṇasya ca bījāder utpatti-pralayau, atas
tvat-pūjana-māhātmya-camatkārādṛṣayaste **mano** vacanācaritam,
dvandvaikyam, **mano** vāk-karmāṇi tvayy eva dadhur arpayāmāsuḥ \| na ca
kathañcit kadācit-tatra vaiphalyaṁ syād ity āhuḥ---**bhuvi**
sarvārpaṇayogsthāne **tvayi** nṛṇāṁ nṛbhir jīvair dattāny api tāni
**padāni** vastūni vyavasāyā vā **kathama**-**yathā**
\[**kathama**-**yathā** \[ca\] \|\] vyarthāni **bhavanti**, ata eva
dadhuḥ \|\|15\|\|

\[nanu kīdṛśaṁ tad-vṛndāvanam, yatra me sadā vihāraḥ ? ity **ata**
āhuḥ---**bṛhad** iti \| upalabdhaṁ dṛṣṭam, **etad**-vṛndāvanādikaṁ
**bṛhad**-brahmaiva avayanti anubhavanti mahā---bhāgavatāḥ \| **katham**
? **avaśeṣatayā** pralaye\'py avaśyaśiṣyamāṇatvena, yato
vṛndāvanād-vikṛter vikṛtivat pratīyamānasya puṣpa-phalāder
**udayāstamayau** prādurbhāva---tirobhāvau \| nanv āyātaṁ tarhi
vikāritvam, tatrāhuḥ---avikṛtāt puṣpāder hetutve\'pi vikāraśūnyāt \|
prākṛto\'pi hi kalpa-taruḥ svarṇa-ratnādi-kulaṁ prasuvann apy avikārī
dṛśyate, kim uta cid-rūpaṁ śrī-vṛndāvanam \| tac ca svarṇa-ratnādi-kulaṁ
satyam eva, tathāpi vikāra-śūnyād evāsmāt prādurbhavat puṣpādikaṁ sad
eva, kintu prādurbhāva-tirobhāvābhyāṁ vikṛtivat pratīyata ity arthaḥ \|
**mṛdi** vā, vā-śabdaścārthe, vṛndāvanādi-mṛttikāyāṁ ca vikṛtes
tvaṇādi-rūpāyā **udayāstamayau** avikṛtād iti liṅgādi-vipariṇāmena
mṛdītyasya ca viśeṣaṇaṁ jñeyam \| tathā ca tāpanī śrutiḥ bhūgola-cakre
sapta puryā bhavanti, tāsāṁ madhye sākṣād-brahma-gopāla-purī hīti \|
yathā vai sarasi padmaṁ tiṣṭhati, tathā bhūmyāṁ hi tiṣṭhati \| \[go.
bhā. u. 29\] iti \|

kiñ ca vṛndāvanasya kṛṣṇavanatvena śrutyā pratipāditatvāt kṛṣṇa-vanaṁ
nityānanda-vanam ity arthaḥ \| yatas tvad-vilāsādhārasya
vṛndāvanādikasyāpi īdṛśaṁ māhātmyam, ata **ṛṣayo** nāradādayaḥ, manaś ca
vacanaṁ ca, ācaritaṁ ca daihika-ceṣṭā, tattvayy eva dadhuḥ, na tu kvacid
anyatra \| nanu tarhi madavatārāḥ kim upāsyā na syuḥ ?
tatrāhuḥ---**katham** iti \| **bhuvi datta**-**padāni** yathā
kharparapāṣāṇādi-bhū-pariṇāmaṁ na vyabhicaranti, tathā tvad-bhajanam eva
tavāvatāra-bhajanāya kvacit-tvad avatāra-bhajanaṁ ca tvad-bhajanāya
syādity arthaḥ \| tava sarvāvatārāvirbhāva-padatvāt \| yad vā,
ṛṣayo\'tra ṛksva-rūpā mad-vidhā gopyaḥ, śeṣaṁ pūrvavat \| yad vā,
**tvayi** tu ayi iti pada-dvayam, ayi bhagavan ! ṛṣayas tu
veda-tātparyābhijñāḥ ato\'tra vṛndāvane, sārva-vibhaktikas tasiḥ,
**manovacanācaritaṁ** dadhuḥ, **mano** dadhur dhyānena, vacanaṁ dadhuḥ
stavādinā, ācaritaṁ daihika-ceṣṭāṁ dadhuḥ, sarvataḥ paryaṭanādinā \|
nanu vṛndāvanādikaṁ brahmety uktaṁ brahma-pra-viṣṭānāmāvṛttirna śrūyate,
vṛndāvana-praviṣṭānāṁ tu tato niṣkrāntir viṣaya-bhogaś ca dṛśyate, tat
kathaṁ tad-dhaṭatām ity ata āhuḥ---**katham** iti \| **bhuvi**
vṛndāvana-bhūmau nyastāni **padāni** kathaṁ vyarthāni **bhavanti** ?
ataste\'pi sarvān arthakṣayeṇa tvat-padābjam eva prāpnuyur iti bhāvaḥ
\|\|15\|\|\]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bṛhad** ity ādi-ṭīkāyāṁ yāto
jaṅgamasyeti yā prāpaṇe ity asya śatṛ-pratyayāt avasitasyeti avapūrvasya
ṣiñ bandhane ity asya kta-pratyayāt rūpam agnir mūrdhā divaḥ \[ṛ.ve.
1.59.2\] iti yo\'yam ahanyād ity ātmanā dyu-lokasya mūrdhā bhavatīty
arthaḥ \| vācārambhaṇam iti vācārambhaṇaṁ vāg ālambanam iti yāvat \|
tat-sarvaṁ nāmadheyam eva kevalam \| nanu vikāro nāma vastv iti
paramārthato mṛttikety eva satyam vastv iti
parama-kāraṇa-brahma-mātra-satyatvaṁ bodhayati \| sarvaṁ khalv idaṁ
brahmeti taj-jalān iti śānta upāsīteti śruti-śeṣaḥ \| kathaṁ sarvasyaiva
brahmatvaṁ tatrāha---taj-jalān iti tasmāj-jātaṁ taj-jaṁ tasmin līyate
tallaṁ tasminn eva aniti tiṣṭhati tadan iti tadvy atirekeṇa vyatirekād
iti bhāvaḥ \| yasmāt sarvam idaṁ brahma tasmāc-chāntaḥ san vakṣyamāṇais
tad-guṇair evopāsītety arthaḥ \| atha svavyākhyā \| tad evam
asvarūpa-guṇa-nirasana-pūrvaka-sākṣāt-svarūpa-guṇanir
deśenānya-śruti-śravya-pakṣapāta-śūnyāsu śrutiṣu stuvatīṣu
tat-tat-pakṣapātinyaḥ kāścid anyās tad avivekena tan-nirdeśikāḥ śrutayaḥ
salajjā iva sveṣāṁ svāpekṣaṇīyānāṁ ca tatraiva lakṣaṇāmayam api caraṇaṁ
sākṣād eva ghaṭayituṁ stuvanti-**bṛhad** iti \| upalakṣakaṁ dṛṣṭāntam
idaṁ yat-kiñcid etaj-jagat-sarvaṁ **bṛhad**-brahma-svarūpas tvam evety
arthaḥ \| tad-vyatiriktasyāpstitve bṛhattvahāner iti bhāvaḥ \|

nanu bṛhaj-jagator vailakṣaṇyaṁ mahad eva satyaṁ tathāpy evaṁ ghaṭetety
āhuḥ---**avaśeṣatayā** pralaye tasyaivāvaśiṣyamāṇatvena tad
anatiriktatva-prāpteḥ \| tatra dṛṣṭāntaḥ \| **vikṛter** ghaṭādeḥ kāraṇaṁ
mṛdeveti \| nanu ghaṭāder utpatty ādikaṁ mṛdo dṛśyate na tu jagato
bṛhataḥ, tatrāhuḥ---bṛhataḥ sakāśāt, **udayāstamayau** jagato vadanti
śruti-viśeṣāḥ \| **katham**, tarhi tasyā iva tasyāpi vikāritvaṁ na hi na
hīty āhuḥ---avikṛtād-vikāra-śūnyād eva tasmāt tau vadanti \| śrutestu
śabda-mūlatvād iti nyāyena cintāmaṇyādi-dṛṣṭāntena ca śrutibhis
tathaivācintya-śaktitayā tat-pratipādanād iti bhāvaḥ \| vivakṣitam
āhuḥ---ata iti \| asmād eva hetor **ṛṣayo** vedāḥ kecid asmad
anuvartinas taj-jagad eka-deśas tāvakaivāpi tathāsmad-vidhās
tac-chuddha-svarūpa-guṇāvivekina ivāpi tvayy eva bṛhati
**manovacanācaritaṁ** tātparyābhidhā-rūpaṁ dhṛtavantaḥ \| tatra
tātparyaṁ sarva-sya kāryasya kāraṇa-paryavasāyitve sthite
tan-nirdeśasyāpi tat-paryavasānāt \| abhidhā ca parama-kāraṇaṁ tvāṁ vinā
teṣām atyantābhāvād iti bhāvaḥ \| tad eva spaṣṭayitum arthāntaranyāsam
āhuḥ---**katham** iti \| **padāni** padārthā ghaṭādi-vastūni tasmāt-tvām
ekam uddiśya pravṛttāsvasmāsvajñānām evānyacāritvaṁ bhāti na tu vijñānam
iti bhāvaḥ \| atra mukhyāḥ śrutayaḥ sarvaṁ khalv idaṁ brahmety ādikāḥ \|
atha tat-pakṣasthā indro yato\'vasitasya rājā \[ṛ.ve. 1.38.15\] \| ity
ādikāstāsv eva dṛṣṭānta-darśikāḥ, vācārambhaṇaṁ vikāraḥ ity ādikāḥ,
atreti-śabdena sarvam eva vākyaṁ parāmṛśyate na tu mṛttikaiva tasyaiva
mukhyatvāt \| vināpīti vivakṣitārtha-siddheḥ \| tasmād-vācārabhyate
prākṛtendriyair yat-kiñcid-dhaṭādikaṁ vyavahārās padīkriyate tat-sarvaṁ
vikāra-sañjñaṁ mṛttikā tad ananya-bhūtam ity arthaḥ \| ity eva satyaṁ na
tu gautamamatādivattatobhinnam ity arthaḥ \| tad ananyatvam
ārambhaṇa-śabdādibhyaḥ \[ve.sū. 2.1.14\] iti nyāyāt \|\|15\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 114) :** atha viśeṣato brahmaṇy api,
yathā caranti brahmaṇi carantīnām api yathā bhagavaty eva paryavasānaṁ,
tathaivoddiśanti---**bṛhad** **upalabdham** iti \|

**etat** sarvaṁ **bṛhad** brahmaiva **upalabdham** avagatam \| tat
**katham** ? **vikṛter** viśvasya[^38] sakāśād avaśiṣyamāṇatvena \| kim
iva ? mṛd iva \| yathā **vikṛter** ghaṭādeḥ sakāśād avaśiṣyamāṇatvena
sarvaṁ ghaṭādi-dravyaṁ mṛd evopalabdhā dṛṣṭā, tathā **bṛhad** apīty
arthaḥ \| tatra hetuḥ---**yato** bṛhataḥ sakāśād **vikṛter**
**udayāsta-mayau** **avayanti** manyante śrutayaḥ, yato vā imāni
\[tai.u. 3.1.1\] ity ādyāḥ \| tasmān mṛt-sāmyaṁ tasya yujyata iti bhāvaḥ
\|

tarhi kathaṁ tad-vikāri tvam api na ? ity āhuḥ---**avikṛtāt**, śrutes tu
śabda-mūlatvāt \[ve.sū. 2.1.27\] iti nyāyenācintya-śaktyā tathāpy
avikṛtam eva yat, tasmād ity arthaḥ \| yadyapy atrāpi sa-śaktikam eva
**bṛhad** upapadyate, tathāpy āviṣkṛta-bhagavattvenānupādānāt
brahmaivopapāditaṁ bhavati, sarvathā śakti-parityāge tad
upapādānāsāmarthyāt tucchatvāpātāc ca \| tasmād atra brahmaivodāhṛtam \|
ata eva mṛn-mātra-dṛṣṭāntena kartṛtvādikam api tatra nopasthāpitam \|

tad **etad** brahma-pratipādanam api śrī-bhagavaty eva paryavasyatīty
āhuḥ---ata iti \| **ato** brahma-pratipādanād api **ṛṣayo** vedās
**tvayi** śrī-bhagavaty eva **manasa** **ācaritaṁ** tātparyaṁ,
**vacanasyācaritam** abhidhānaṁ ca **dadhur** dhṛtavantaḥ \| dvayor
eka-vastutvād bhagādīnām āviṣkārānāviṣkāra-darśana-mātreṇa
bheda-kalpanāc ca tatrārthāntara-nyāsaḥ \|

**nṝṇāṁ** bhū-carāṇāṁ samyag-darśinām asamyag-darśināṁ vā **bhuvi
dattāni** nikṣiptāni **padāni** **katham ayathā bhavanti** ? bhuvaṁ na
prāpnuvanti, api tu tatraiva paryavasyanti \| tasmād yathā **katham**
api pratipādayantu, phalitaṁ tu tvayy eva bhavatīti bhāvaḥ \| tad
uktaṁ---

> jñāna-yogaś ca man-niṣṭho nairguṇyo bhakti-lakṣaṇaḥ \|

dvayor apy eka evārtho bhagavac-chabda-lakṣaṇaḥ \|\| \[bhā.pu. 3.32.32\]
iti \|

atra śrutayaś madhva-bhāṣya-pramāṇitāḥ---hanta tam eva puruṣaṁ sarvāṇi
nāmāny abhivadanti \| yathā nadyaḥ syandamānāḥ samudrāyaṇāḥ samudram
abhiviśanti, evam evaitāni nāmāni sarvāṇi puruṣam abhiviśanti iti
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatra kevala-brahma-nirdeśa-parā
api śrutayaḥ sva-tātparyaṁ śrī-bhagavaty evaṁ nirdiśanti---**bṛhad** iti
\|\|15\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu bhoḥ śrutayaḥ !
vasudeva-putro'haṁ, kuta evaṁ mām asadṛśaṁ stutha ? ity āhuḥ---**bṛhad**
u**palabdham** **etad** ity ādi \| etat tavopalabdham anubhūtam
aiśvaryam iti yāvat \| brahma tavaiśvaryam eva brahma, ato brahma
vaibhavatvāt tvaṁ brahmaiva, na tāvad vasudeva-sutatvena yādava evety
avayanti, jānanti manīṣiṇa ity arthaḥ \| kiṁ rūpeṇa jānanti ?
aveśeṣatayā avaiśiṣyamāṇatvena, idaṁ vaibhavaṁ tava sārvakālikaṁ
sadaika-rūpatvāt \| yato vaibhavād **vikṛter** **udayāsta**-**mayau**
brahmāṇḍa-maṇḍalānām utpatti-pralayau \| kīdṛśāt ? avikṛtāt sadaikarūpāt
\|

tatra darśanaḥ---**mṛdi** vā mṛda iva, pañcamy arthe saptamī, vā
ivārthaḥ \| yad vā, mṛdor **vikṛter** mṛd iva---mṛttikeva satyaṁ
\[chā.u. 6.1.4\] ity ukteḥ \|

atra na kevalam asmākam eva vacanam eva pramāṇaṁ, brahmādi-vyavahāro'pi
pramāṇam atrety āhuḥ---ata ṛṣaya ity ādi \| **ṛṣayo** brahmādyās
**tvayi** śrī-kṛṣṇe manaś ca vacanaṁ cācaritaṁ prahvaṇādi dadhuḥ, tvad
atiriktam adṛṣṭvā tvayy eva sarvato-bhāvena bhaktā ity arthaḥ \|

nanu tarhi **katham** evam ahaṁ nṛ-loke nṛ-lokavad ācaran syām ity
āśaṅkyāhur arthāntara-nyāsena **katham** ity ādi \| nṝṇāṁ madhye **bhuvi
datta**-**padāni** kṛta-vyavasāyāni vastūni **ayathā** **bhavanti**,
svabhāvaṁ tyajanti, bahu-mānād bahu-vacanam \| bhuvo bhāgyād
bhaktānukampanāc ca **bhuvi** krīḍasi, tena te kṛpā-viśeṣa eva, na tu te
mahima-hānir ity arthaḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu ca yūyaṁ na kevalaṁ
mām eva parameśvaraṁ brūdhve, api tu indro yāto'vasitasya rājā \[ṛ.ve.
1.32.15\] iti yāto jaṅgamasyāvasitasya sthāvarasya ca indra eva
rājendram api, agnir mūrdhā divaḥ \[ṛ.ve. 1.59.2\] ity agnim apīti cet
satyaṁ jagat-kāraṇasyaiva paśyatva-niyamanād indrādīnāṁ ca
jagat-kāraṇatvādarśanāt tvam eva sarva-jagat-kāraṇaṁ parameśvara
indrādayas tvad-**datta**-yat-kiñcid aiśvaryā evety āhuḥ---**bṛhad** iti
\|

**etad upalabdhaṁ** śrotra-netrādibhir avagatam indrādikaṁ sarvaṁ
**bṛhad** brahmaiva **avayanti** jānanti \| kutaḥ ? **avaśeṣatayā**
brahmaṇas tavaivāvaśiṣyamāṇatvenety arthaḥ \|

atra dṛṣṭāntaḥ \| vā-śabda upamārthaḥ \| **vikṛter** ghaṭāder yathā
**mṛdi udayāsta-mayau,** tathaiva **yatas** tvatta evopādāna-kāraṇād
asya viśvasya **udayāsta**-**mayau** bhavataḥ \| tarhi mama vikāritvam
āyātam ? na, avikṛtāt vikāra-śūnyāt \| **etad** adbhutam eva yat
tavopādhānatve'pi vikārābhāvaḥ, yad uktaṁ gajendreṇa---

namo namas te'khila-kāraṇāya

niṣkāraṇāyādbhuta-kāraṇāya \| \[bhā.pu. 8.3.15\] iti \|

vyākhyāsyate ca śrī-dhara-svāmbhiḥ---upādānatvenāpi mṛd ādivad
vikārābhāva iti \| ata evedam avikriyamāṇa eva sṛjasi harasi pāsīti \|
devair apy uktaṁ, vayam api brūmaḥ \| yad vā, prakṛtes
tvac-chaktitvābhāvāt tasyā jagad upādānatvād eva, tava jagad upādānatvaṁ
yad uktaṁ tvayaiva---

prakṛtir yasyopādānam ādhāraḥ puruṣaḥ paraḥ \|

sato'bhivyañjakaḥ kālo brahma tat tritayaṁ tv aham \|\| \[bhā.pu.
11.24.19\] iti \|

kintu tasyāvikāratve'pi na te vikāritvaṁ tasyās
tvat-svarūpa-śaktitvābhāvāt \| tvat-svarūpasya māyātītatvena
sarva-śāstra-prasiddhiḥ \| **ataḥ** kāraṇād **ṛṣayas tvayy** eva
**mano-vacanācaritaṁ** dhyāna-kīrtana-paricaryāṁ **dadhuḥ** \| na tu
pṛthag-vikāreṣv indrādiṣv ity arthaḥ \|

atra khalv arthāntara-nyāsaḥ---**katham** ayatheti \| nṛṇāṁ
bhū-tala-vartināṁ **padāni** yatra kutrāpi **dattāni** nikṣiptāni
**bhuvi katham ayathā** adattāni **bhavanti** ? ato yathā
mṛt-pāṣāṇeṣṭakādiṣu dattāni **padāni** bhuvaṁ na vyabhicaranti, tathaiva
yat kim api vikāra-jātaṁ vadanto vedās tvām eva sarva-kāraṇaṁ
parameśvaraṁ pratipādayantīty arthaḥ \|

atra vācārambhaṇaṁ vikāro nāmadheyaṁ mṛttikety eva satyaṁ \[chā.u.
6.1.4\], sarvaṁ khalv idaṁ brahma \[chā.u. 3.14.1\] ity ādyāḥ śrutayaḥ
\| atra satya-śabdena kāraṇam eva vyākhyātam \| yad uktaṁ bhagavatā---

yad upādāya pūrvas tu bhāvo vikurute'param \|

ādir anto yadā yasya tat satyam abhidhīyate \|\| \[bhā.pu. 11.24.18\]
iti \|

tataś cāsyāḥ śruter ayam arthaḥ---ārambhaṇaṁ vikāraḥ kāryaṁ bhavati \|
vācā yasya nāmadheyaṁ ghaṭādikaṁ bhavati \| mṛttikety eva satyaṁ kāraṇaṁ
bhavatīti \|\|15\|\|

**\...**

**\|\| 10.87.16 \|\|**

iti tava sūrayas try adhipate'khila-loka-mala-

kṣapaṇa-kathāmṛtābdhim avagāhya tapāṁsi jahuḥ \|

kim uta punaḥ sva-dhāma-vidhūtāśaya-kāla-guṇāḥ

parama bhajanti ye padam ajasra-sukhānubhavam \|\|

**śrīdhara-svāmī (bhāvārtha-dīpikā) :** tvam eva sarva-nigama-gocara iti
satāṁ pravṛttyā draḍhayati---iti taveti \| tvam eva sarva-kāraṇatvena
paramārtha iti kṛtvā---bhos **try adhipate** !
tri-guṇa-māyā-mṛgī-nartaka ! **sūrayo** vivekinas
**tavākhila-loka-mala-kṣapaṇa-kathāmṛtābdhiṁ**
sakala-jana-vṛjina-nirasana-hetuṁ kīrti-sudhā-sindhum **avagāhya**
niṣevya **tapāṁsi** tapantīti, **tapāṁsi** pāpāni duḥkhāni vā **jahus**
tyaktavantaḥ \| tvadīya-kathā-mātreṇa yadā pāpa-tyāgaḥ, tadā
**kimu**[^39] vaktavyaṁ, ye **punaḥ**
**sva-dhāma-vidhūtāśaya-kāla-guṇāḥ** sva-dhāmnā svarūpa-sphuraṇenaiva
vidhūtās tyaktā āśaya-guṇā antaḥ-karaṇa-dharmā rāgādayaḥ **kāla**-guṇā
jarādayaś ca yais te, tathā he **parama** ! tavājasra**-sukhānubhavam**
akhaṇḍānandānubhavaṁ **padaṁ** svarūpaṁ **bhajanti** sevante tathā-bhūtā
duḥkhāni tyajantīti \|

tad yathā puṣkara-palāśa āpo na śliṣyante evam evaṁ-vidi[^40] pāpaṁ
karma na śliṣyate \[chā.u. 4.14.3\], na karmaṇā lipyate pāpakena
\[bṛ.ā.u. 4.4.23\], tat sukṛta-duṣkṛte[^41] vidhunute \[kauṣītaki 4\],
etaṁ[^42] ha vāva na tapati, kim ahaṁ sādhu nākaravam, kim ahaṁ pāpam
akaravaṁ \[tai.u. 2.9\] ity ādi-śruter ity arthaḥ \|

sakala-veda-gaṇerita-sad-guṇas

tvam iti sarva-manīṣi-janā ratāḥ \|

tvayi subhadra-guṇa-śravaṇādibhis

tava pada-smaraṇena gata-klamāḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tvam eva
sarva-veda-pratipādya iti \| tad-yathā darśayati \| atra śrutiḥ śṛṇu
tasya brahmaṇo māhātmyam \| ity upakośalaṁ prati jābālasya vacanam \|
yathā puṣkara-palāśa iti \| yathā puṣkara-palāśe padmapatre āpo jalāni
na śliṣyanti na laganti evam evaṁvidi yathokta-brahma-vidi pāpaṁ karma
na śliṣyate \| tan-mahimānam āha---pāpena dharmādhar **mala-**kṣaṇena
karmaṇā na lipyate sambadhyate saṁsāra**-**hetutvādubhayam eva
pāpa**-**puṇyayoḥ paripākaṁ jñānena parityajatīty arthaḥ \|
ha-vāva-śabdāvavadhāraṇe \| āsanna**-**maraṇa**-**kāle\'viduṣāṁ
naraka**-**pātādibhayaṁ bhavati tad**-**bhayam enaṁ na tapate
nodvejayati \| kiṁ tad**-**bhayaṁ tad āha---kiṁ kasmāt**-**sādhu
śobhanaṁ karma ahaṁ nākaravaṁ na kṛtavānasmi \| kiṁ kasmāt**-**pāpaṁ
niṣiddhaṁ karmākaravam ity ādibhayam enaṁ na tapatīti \| bhaktis tridhā
karmamayī jñānamayī premamayīti \| jñānamayībhakti**-**pareyaṁ śrutiḥ \|
smṛtiś ca---

> samasta-tattvāntara-saṅgato\'pi sac-cinmaya-śreṣṭhayitā viśuddhaḥ \|

ṣaḍ ūrmi-bhāvair guṇajair vikārair na bhidyate vārbhirivābja-patram \|\|
iti svāmicaraṇāḥ \|

sakaleti \| sakala-veda-gaṇairīritā uktāḥ sadguṇā yasya sa tvam iti
hetorhe subhadra ! sarve ca te manīṣijanā vivekinaḥ ratā anurāga-yuktā
bhavanti taveti guṇa-śravaṇādibhiḥ pada-smaraṇenobhayatra sambadhyate \|
klamo duḥkham \|

---------------------------------------------------------------------------------------------------------------------

**śrīdharānuyāyinī :** tvam eva sarva-veda-gocara iti satāṁ pravṛttiṁ
draḍhayati-itīti \| he tri-guṇa-māyā-mṛgī**-**nartaka sarva-kāraṇatvena
paramārtha**-**satyasya **tava** yā
sarva-jīva**-**pāpa-nāśikāmṛta-samudrātmaka-kīrti-rūpā kathā
tac-chravaṇa**-**mātreṇaiva yadā sāmānya**-**vivekināṁ
parokṣa**-**jñānavatāṁ santāpaka-pāpa-duḥkha-hānis tadā
tvadīya-svarūpa-sphuraṇena hetunā rāga-dveṣādibhir
antaḥkaraṇa-dharmair-jarā-maraṇādibhiḥ **kāla**-dharmaiś ca rahitānāṁ
tvadīyākhaṇḍānandānubhavavatām aparokṣa-jñānavatām ananya-bhaktānāṁ
sarva-pāpa-duḥkha-hānir iti kimāś caryam \| yad vā, padaṁ tvac
caraṇāravindaṁ tad-viśeṣaṇam **ajasra**-sukhasyānubhavo yasmād iti \|

---------------------------------------------------------------------------------------------------------------------

**nīlakaṇṭhī :** ṛṣayas tvayi mano dadhur ity uktaṁ tatra
manaḥ-praṇidhānasyāvikṣepeṇa siddhyartham etam eva pravrājino lokam
icchantaḥ pravrajanti \[bṛ.ā.u. 4.4.22\], vedāntān vidhivac-chrutvā
sannyasedanṛṇo dvijaḥ \| iti śruti-smṛti-prasiddhaṁ vividiṣā-saṁnyāsam
āha---iti **tava** sūraya iti \| he try adhipate iti \| ittham
ukta-prakāreṇa **tava** kathā vedānta-śravaṇaṁ
saivāmṛta-sādhanatvād-duravagāhatvāc-cāmṛtābdhistam **avagāhya**
upakramādi-tātparya-liṅgaiḥ paryālocya sūrayaḥ paṇḍitā bhūtvā,
**tapāṁsi** tapantīti **tapāṁsi** eṣaṇā jahus tyaktavantaḥ \| tam eva
dhīro vijñāya prajñāṁ kurvīta brāhmaṇaḥ \[bṛ.ā.u. 4.4.21\]\| vedanimaṁ
lokam amuṁ ca parityajyātmānam anvicched ity ādivacanebhyaḥ he
tryadhipate ! he akhila-**loka**-**mala**-kṣapaṇeti sambodhana-dvayena
trayāṇām āśramāṇāṁ karma-phala-pradātṛtvenādhipatiḥ ata
evākhila-**lokamala**-**kṣapaṇaḥ** \|

> trayo dharma-skandhā yajño\'dhyayanaṁ dānam iti \| prathamas tapa eva
> dvitīyo brahmacāryācārya-kula-vāsī tṛtīyaḥ, sarva ete puṇya-lokā
> bhavanti brahma-saṁstho\'mṛtatvameti \|

āśrama-trayocita-karmaṇā śuddha-sattvaḥ sampannātma-vividiṣaḥ
saṁnyāse\'dhikriyate iti darśitam \| vividiṣavaḥ saṁnyasyantīty uktvā
viduṣāṁ saṁnyasanaṁ kaimutika-nyāya-siddham ity āha---kimuteti \|
svadhāmnā svarūpa-prakāśanena vidhutā rajju-bhujaṅga-vad-bādhitā āśayo
hṛdaya-granthiḥ \| kālo mutyuḥ \| **guṇāḥ** sukha-duḥkha-mokṣātmakāḥ
sattva-rajas tamaḥ-sañjñās tan-mayī mūlavidyā ca yaiste \| tathā---

> bhidyate hṛdaya-granthiś chidyante sarva-saṁśayāḥ \|
>
> kṣīyante cāsya karmāṇi tasmin dṛṣṭe parāvare \|\|
>
> yadā sarve pram ucyante kāmā ye\'sya hṛdi sthitāḥ \|
>
> atha martyo\'mṛto bhavaty atra brahma samaśnute \|\|

ity ādi śrutibhyaḥ kṛta-kṛtyāḥ puruṣa-dhaureyāḥ yājñavalkyādayaḥ \| he
**parama** ! **ajasra-sukhānubhavam** akhaṇḍānanda-saṁvid-rūpaṁ padaṁ
padanīyaṁ tattvaṁ ye **bhajanti** samādhinā te saṁnyasyantīti kimu
vaktavyam \| so\'yaṁ vidvat-saṁnyāsaḥ \|

> etaṁ vai tam ātmānaṁ viditvā brāhmaṇāḥ putraiṣaṇāyāś ca vittaiṣaṇāyāś
> ca lokaiṣaṇāyāś ca vyutthāyātha bhikṣācaryaṁ caranti \|

ity ādi śruti-siddhaḥ \| tatra pūrvārdhe sādhanabhūto vividiṣā-saṁnyāsaḥ
uktaḥ uttarārdhe phalabhūto vidvat-saṁnyāsa iti vivekaḥ \|\|16\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---iti hetoḥ yasmāt-tvam eva viśuddhoj-jvala-rasa-sāmrājyamayam
ūrtiḥ sarvottamaḥ sarvānandātiśāyi-paramānanda-sandohāvarṣī tataḥ sūrayo
jñāna-niṣṭhādyāḥ na tu viśuddha-mahā---bhāvena tvad-bhajana-vicakṣaṇāḥ
**tava** kathāmṛtābdhiṁ rādhā-sahita-nikuñja-vilāsa-kathāḥ
paripakva-tadbhāvaiḥ pratipadaṁ sapulakāśru-kampādi-vikāra-camatkāraṁ
kathyamānā evāmṛta-samudrās teṣām avicchinna-pravāha---rūpeṇa
tādṛśa-mahāścarya-madhura-vilāsa-sphūrteḥ kathāyā nivṛtty abhāvāt-tam
**avagāhya** **tapāṁsi** tāpān **jahuḥ** kathā-śravaṇena
premāvirbhāvād-bahiraṅga-sādhanāni vā tat-yajūḥ kimūta vaktavyam ye
**tava** padaṁ caraṇāravindaṁ **bhajanti** rādhā-sakhy abhāvāviṣṭāḥ
ajasraṁ sukhānubhavo yatra anyatra kadācit sukha-vicchedo\'pi bhavet \|
svadhāma vṛndāvanam---rādhā vṛndāvane vane ity uktattvāt tatra vidhutaś
candrabhāvo mahā---rasāmbhodhi-samujjṛmbhaṇenāśaya āśrayo yāsāṁ
śrī-kṛṣṇa-candramās taṁ kālayanti vaśīkurvanti **guṇāḥ**
smarakeli-vaidagdhyādyāstad-rasa-paripoṣaka-kalāvattvādayaś ca yāsāṁ
tāsāṁ sukha-sampadaḥ kiṁ vaktavyā iti bhāvaḥ \| he **parama** viśuddha
samasta-premamayāvasthottarāvastha \|

nitya-gopī-prabodhanantu---sūrayo mahā---rasamaya-keli-kalātipaṇḍitā
yat-**kathāmṛtābdhim** avagāhyaiva viharatāpaṁ **jahuḥ** kim uta
vaktavyaṁ yāḥ svadhāmni vṛndāvane vidhutā āśaya-**kāla**yor guṇā yābhir
gṛhabāndhavādi-smaraṇa-rahitā dina-rātri-vibhāga-jñāna-rahitā apāre
śrī-rādhā-kṛṣṇatīvrapraṇaya-vilasita-rasamaya-nibhṛta-saparyārasodadhau
magnā ity arthaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** imam evārthaṁ
draḍhayati---iti tavety ādi \| iti kṛtvā sūrayaḥ paṇḍitāḥ \| he try
adhipate ! akhila-**loka**-**mala**-kṣapaṇās tvad-bhaktās teṣāṁ
**kathāmṛtābdhim** **avagāhya** **tapāṁsi** **jahuḥ** \| tvat-kathāḥ
śṛṇvanta eva santi, etāvān eva tatrānandaḥ, **kim uta** he **parama** !
ye **ajasra**-sukhānubhavaṁ **tava** padaṁ caraṇāravindaṁ **bhajanti**,
te tatrānandi**tava**nto yad bhaviṣyanti, tat kim uteti bhāvaḥ \|
sva-dhāmni sva-śarīra eva **vidhūtāśaya**-**kāla**-guṇā aprākṛta-śarīrā
ity arthaḥ \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yatas tvam ṛṣīṇāṁ
tri-vidha-kriyā-viṣayaḥ, iti hetoḥ, try adhipate ! he
manovāk-kāya-karmeśvara ! akhila-śabdasya
**loka**-viśeṣaṇatve\'dhikārāpekṣā nirastā \| **mala**-viśeṣaṇatve
savāsanāśeṣa-pāpasya, pakṣāntare samūla-duḥkhasya kṣapaṇam abhipretam \|
abdhi-rūpakaṁ svarūpa-mātrāpekṣayā, **avagāhya** spṛṣṭvety arthaḥ,
tal-leśa-samparka-mātreṇaiva sarva-duḥkha-tyāga-siddheḥ \| yad vā,
samāsvādya tan-mahā---mādhuryeṇa tat-tyāgāśaktyā svabhāvatas
tad-bāhulyasyaiva vā pravṛtteḥ \| punar vākyālaṅkāre \| anyat-tair
vyākhyātam \| yatas tvad-bhajanam eva sarva-sāram iti hetoḥ
sva-sva-dhāmmā tvad-bhakti-prabhāveṇa **vidhūtāśaya**-**kāla**-**guṇāḥ**
tatrāpi padaṁ tvat-priya-sthānaṁ śrī-mathurā-maṇḍalam \| kim-bhūtam ?
**ajasra**-sukhasyānubhavo yasmāt-tad akhaṇḍa-sukhānubhava-rūpaṁ vā ye
**bhajanti** sevante, teṣāṁ **tapāṁsi** jahur iti kiṁ vaktavyam ity
arthaḥ \| tathā hi pādme---

> aho madhu-purī dhanyā vaikuṇṭhāc ca garīyasī \|
>
> kṣaṇam ekaṁ nivāsena harau bhaktiḥ prajāyate \|\| \[padma.pu\] iti \|

yad vā, svadhāmnā bhavadīya-mathurāmaṇḍalena
**vidhūtāśaya**-**kāla**-guṇā jīvan-muktāḥ, te **tapāṁsi** jahur iti kiṁ
vaktavyam \| tathā ca saurapurāṇe---

> astīha mathurā nāma triṣu lokeṣu viśrutā \|
>
> pavanena naras tasyā mucyate janma-bandhanāt \|\| iti \|

yad vā, padaṁ svarūpaṁ ghanaśyāmojjvala-pūrṇānanda-śrī-vigraham,
mūrtāmūrtayor bhavat-svarūpayor mūrtasyaiva sarvathā śraiṣṭhyāt
\|\|16\|\|

\[iti nikhila-svarūpebhyas tavotkarṣāddhetoḥ \| yad vā, yatas
tad-vṛndāvanasyāpīdṛśo mahimeti hetoḥ \| try adhipate ! trayāṇāṁ
nṛtya-gīta-vādyānām adhipate, he kvāpy
abhūta-pūrvatauryatrika-mādhurya-vaicitrīn avasṛṣṭi-kāraka ! yad vā,
trayāṇāṁ trividhānāṁ muni-carī-śruti-carī-nitya-priyāṇāṁ gopī-kulānāṁ
prāṇa-nātha ! devīnām anuktir nitya-priyāṇām aṁśatvāt \[priyāṇām aikyāt
\[gha, ṅa\] \|\] \|
akhila-**loka**-**mala**-**kṣapaṇa**-**kathāmṛtābdhim**---akhilāni
tapoyogopāsanādibhir apy aprahatāni prahantum aśakyāni yāni lokānāṁ
malāni duṣprārabdhādīni bhakti-pratibandhakāni tvad aparādhādīni vā,
teṣāṁ kṣapaṇī
**parama**-camatkāri-tauryatrikaśobhābhara-rāsa-līlādi-kathā, saivāmṛtaṁ
tasyābdhim, **avagāhya** tatra nimajjya, sūrayo mahā---bhāgavatāḥ,
**tapāṁsi** svadharmān jñāna-mārgādi-gati-pariśramān vā \| he **parama**
! sarvotkṛṣṭa ! **ajasra**-sukhānubhavaṁ yathā syāt-tathā ye **tava**
padaṁ padāravindaṁ sevante---pāda-sevāyāḥ sarva-vidha-bhajanāspadatvāt,
sva-dhāmnāṁ nija-prabhāvāṇāṁ vidhutā candratā svataḥ
**parama**-sukhatvāt, tathā sarveṣāṁ santāpa-haratvād āhlāda-janakatvāc
ca \[āhlādanatvāc ca \[gha, ṅa\] \|\], dhāmnāṁ vidhutvam, tasyāṁ śerate
līyante\'punarāvṛttitayā naśyantīti svadhāma-vidhutāśayāḥ, tathā-bhūtāḥ
**kāla**-**guṇāḥ** yeṣām \| tatra kālo mṛtyuḥ, **guṇāḥ**
prakṛti-**guṇāḥ**, te **tapāṁsi** jahur iti kimuta vaktavyam iti
\|\|16\|\|\]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itīty asya ṭīkāyāṁ
śruti-vyākhyāṁ śṛṇu \| tasya mayocyamānasya brahma-jñānasya māhātmyam
ity upakośalaṁ prati jābālasya vacanaṁ tad-yatheti pāpakena
dharmādharmalakṣaṇena saṁsāra-hetutvādubhayam eva pāpakaṁ viduṣa iti
pūrvaṁ sādhanāntara-nairapekṣyeṇaiva virajāṁ nadīṁ manasaivātyaitīty
uktam \| tatrāśaṅkate-nanu sukṛtam apy asti sāhāyyam asya virajottāre
ity ata āha---tat-tatra upāsyātma-sākṣāt-kārāvasare sukṛta-duṣkṛte
vidhunute tayoḥ paripākaṁ jñānena tyajatīty arthaḥ \| sva-vyākhyā tu
atha śuddha-līlā-tātparyaṁ tena tatraiva kevalaṁ carantyaḥ śrutayas tad
evam āsāṁ sarvāsāṁ tatraiva tātparyaṁ śrutvā labdha-samayāḥ
stuvanti-itīti \| he try adhipate ! ūrdhvādhomadhya-vartamānānāṁ
sarveṣām adhīśvara ! yata evaṁ sarvāsām eva śrutīnāṁ tvām eva
pratipādayituṁ tat-tad-vicāra-prayāsa iti hetos taṁ parityajya sūrayo
vivekinaḥ akhilamalasya vāsanā-paryanta-karma-doṣasya nirasanīyā kathā
saivāmṛtābdhiḥ apāra-paramānandaḥ **tava** tam avagāhyāviśya **tapāṁsi**
sarva-sāṁsārika-duḥkhāni **jahuḥ** \| tad evaṁ sati he **parama** ! he
sarvotkṛṣṭa \| kim uta vaktavyaṁ ye **punaḥ**
svadhāma-vidhutāśaya-**kāla**-guṇā ātmārāmatayā jīvan-muktā api
**ajasra**-sukhānubhavaṁ pratikṣaṇaṁ sukhānubhavollāsa-rūpapadaṁ tvac
caraṇāravindaṁ **bhajanti** te tam **avagāhya** tāni jahur iti \| api tu
tat-sukhenātmārāmatāsukhāveśam api jahurity arthaḥ \| tad evaṁ
svābhāvika evātiśayita eva ca līlā-pratipāditānāṁ śrutīnāṁ
bhagavat-sambandho vivakṣitaḥ \| anyathā tat-tan na syād iti \| atra
mukhyāḥ śrutayaḥ naivābhyased-bahūñ śabdān-vāco viglāpanaṁ hi tat \|
yasya nāma mahad-yaśaḥ \[śve.up 4.19\]\| viṣṇor nu kaṁ vīryāṇi pravocaṁ
yaḥ pārthivāni vimame rajāṁsi \[ṛ.ve. 1.154.1\] ity ādikāḥ \| kim iti ka
ity arthaḥ \| pravocam ity aḍāgamābhāvaś chāndasaḥ, prakarṣaṇa vadedity
arthaḥ \| atha tat-pakṣasthāḥ yaṁ sarve devā namanti mumukṣavo
brahmavādinaś ca \[nṛ.tā.up 4.10\]\| ity ādyā jñeyāḥ \| nānāśrutīnāṁ
sarvottamatvaṁ ca---

> yasyāṁ na me pāvanam aṅga karma
>
> sṛṣṭi-sthiti-prāṇa-nirodham asya \|
>
> līlāvatārepsita-janma vā syād-
>
> vandhyāṁ giraṁ tāṁ bibhṛyān na dhīraḥ \|\| \[bhā.pu 11.10.20\] ity
> ekādaśāt \|

sṛṣṭyādy-arthaṁ karma, sākṣād-īkṣaṇādi-līlety arthaḥ \|\|16\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 115) :** tad evaṁ bhagavattvena
brahmatvena na tvam eva tātparyābhidhānābhyāṁ sarva-nigama-gocara ity
uktam \| tac ca yathārtham eva na tu kālpanikam ity āhuḥ---itīti \|

bhos **tryadhipate** ! trayāṇāṁ brahmādīnāṁ patis tat-tad avatārī
nārāyaṇākhyaḥ puruṣas tasyāpy uparicara-svarūpatvād adhipatir bhagavān
\| tato he sarveśvareśvara ! yasmāt tvayy eva vedānāṁ tātparyam
abhidhānaṁ ca paryavasitam iti, ato hetor eva **sūrayo** vivekinaḥ
paramparā-tvat-pratipādana-mayaṁ veda-bhāgam api parityajya kevalaṁ
**tavākhila-loka-mala-kṣapaṇa-kathāmṛtābdhiṁ**
sakala-**loka**[^43]-vṛjina-nirasana-hetu-kīrti-sudhā-sindhum
**avagāhya** śraddhayā niṣevya, tapaḥ-prādhānyena tāpakatvena vā
**tapāṁsi** karmāṇi tāni **jahus** tyaktavantaḥ \| teṣāṁ sādhakānām api
yadi tatraivaṁ, tadā **kim uta** vaktavyam ?
**svadhāma-vidhutāśaya-kāla-guṇāḥ** śuddhātma-svarūpa-sphuraṇena
nirjitam antaḥkaraṇaṁ jarādi-hetuḥ **kāla**-prabhāvaḥ sattvādayo guṇāś
ca yais te, ye **punaḥ** **tavājasra-sukhānubhava-svarūpaṁ padaṁ**
brahmākhyaṁ tat-tvaṁ **bhajanti**, te tam **avagāhya** tāni jahur iti \|
kiṁ tarhi brahma-mātrānubhva-niṣṭhām api jahur ity arthaḥ \|

etad uktaṁ bhavati---atra tāvat trividhā janāḥ---mugdhā vivekinaḥ
kṛtārthāś ceti \| tatra sarvān evādhikṛtya vedānām akalpanāmayatvenaiva
bhagavan-nirdeśakatā dṛśyate \| tathā hi yadi tathātvenaiva sā na
dṛśyeta, tadā vastutas tat-sambandhābhāvād
akhila-**loka**-**mala**-kṣapaṇatvena pada-padārtha-jñāna-hīnānāṁ
mugdhānām api yat pāpa-hāritvaṁ vedāntar-vartinyā bhagavat-kathāyāḥ
prasiddhaṁ, tan na syāt, aspṛṣṭānala-loha-dāhakatāvat \|

kiṁ ca, tasyāḥ kalpanāmayatve sati vivekinas tu na tatra pravarteran,
bandhyāyāḥ suprajastva-guṇa-śravaṇavat \| pravartantāṁ vā tad āveśena
sva-dharmaṁ punar na tyajeyuḥ \| rāja-yaśaso gaṅgātva-śravaṇena
tīrthāntara-sevanavat \|

api ca, tathā sati ye punar ātmārāmatvena **parama**-kṛtārthās te tad
anādareṇa tat-kathāṁ naivāvagāheran \| amṛta-sarasīm avagāḍhā
āropita-tad adhika-guṇaka-nadīvat \| śrūyate ca tasyās
tat-tad-guṇakatvam \| yathā vaiṣṇave---hanti kaluṣaṁ śrotraṁ sa yāto
hariḥ \[vi.pu. 6.8.57\] ity ādau \| atraiva, tvad agavamī na vetti
\[bhā.pu. 10.87.40\] ity ādau \| prathame, harer guṇākṣipta-matiḥ
\[bhā.pu. 1.7.11\] ity ādau \| tasmād guṇānāṁ guṇādi-pratipādaka-vedānāṁ
ca bhagavatā sambandhaḥ svābhāvika eva sarva-theti siddham \|

atra śrutayaḥ---om āsya jānanta \[ṛ.ve. 1.156.3\] ity ādyāḥ \| yathā
puṣkara-palāśam āpo na śliṣyanti evam evaṁ-vidaṁ pāpaṁ karma na śliṣyati
\[chā.u. 4.14.3\],

na karmaṇā lipyate pāpakena \[bṛ.ā.u. 4.4.23\]

tat-sukṛta-duṣkṛte vidhunute \[kauṣītaki 4\]\|

evaṁ ha vāva na tapati kim ahaṁ

sādhu karavaṁ kim ahaṁ nākaravam \|\|[^44] \[tai.u. 2.9\] \| ity ādyāḥ
\|

muktā hy enam upāsata ity ādyāś ca \| evam anye'pi ślokā
upāsanādi-vākyānāṁ bhagavat-paratā-darśakā yathāyathaṁ yojayitavyā ity
abhipretya noddhiyante \|

nanu tarhi bhavan-mate śabda-nirdeśyatve prākṛtatvam eva tatrāpatati \|
kiṁ ca, śrutibhir api yato vāco nivartante aprāpya manasā saha \[tai.u.
2.9\], avacanenaiva provāca \[\], yad-vācānabhyuditaṁ yena vāg
abhyudyate \[kena.u. 1.4\], yat śrotraṁ na śṛṇoti yena śrotram idaṁ
śrutam \[kena.u. 1.7\] ity ādau śabda-nirdeśyatvam eva tasya niṣidhyata
ity āśaṅkāyām ucyate---yathā sākṣān[^45]-nirdeśyatve doṣas tathā
lakṣyatve'pi kathaṁ na syāt \| ubhayatrāpi
śabda-vṛtti-viṣayatvenāviśeṣāt[^46] \|

kiṁ ca, na tasya prākṛ**tava**t sākṣān-nirdeśyatvaṁ, kintv
anirdeśyatvenaiva tathā nirdeśyatvam iti siddhāntyate \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha śuddha-līlā-tātparyeṇa
śrī-bhagavaty eva kevalaṁ carantyaḥ śrutayas tad evam āsāṁ sarvāsāṁ tad
eva tātparyaṁ śrutvā labdha-samayāḥ stuvanti---iti taveti \|\|16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam evārthaṁ punar
draḍhayantya āhuḥ---iti tavety ādi \| iti
sarveśvaratvādi-mahimavattve'pi bhuvi kṛtāvirbhāvatayā
**parama**-kṛpālutva-hetoḥ sūrayaḥ **parama**-mahānubhāvā munayaḥ, he
adhipate ! trayāṇāṁ brahma-viṣṇu-maheśānāṁ puruṣāṇāṁ guṇānāṁ vā,
gokula-mathurā-dvārakānāṁ vā adhipate ! sarveśvareśvara
tavākhila**mala**-kṣapaṇāyāḥ kathās tā evāmṛtābdhis tam **avagāhya**
**tapāṁsi** **jahuḥ** \| tvat-kathāṁ śṛṇvanta eva santi, tat-kṛtānandīna
tapaḥsu yugusaiva teṣāṁ jāyate, na tu teṣu **punaḥ** pravṛttiḥ \| he
**parama** ! **ajasra**-sukhānubhavaṁ **tava** padaṁ caraṇāravindaṁ ye
**bhajanti**, te punas tatra tapaādiṣu yaj-jugupsāṁ kariṣyanti, tat kim
uteti bhāvaḥ \| kīdṛśāḥ ? sva-dhāmni sva-śarīre vidhūtā āśayaḥ kālo guṇā
raja ādayaś ca yais tenaiva śarīreṇa prākṛtā ity arthaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarveśvaratvāt
tavaivopāsyatvam iti satāṁ pravṛttyā niścinvanti---itīti \| he **try
adhipate** ! ūrdhvādho-madhya-vartināṁ sarveṣām adhīśvara ! ity ato
hetoḥ **sūrayo** vivekino'**khila-loka-malasya**
vāsanā-paryanta-karma-doṣasya nirasanī kathaivāmṛtābdhis tam
**avagāhya** **tapāṁsi** jñānāṅga-tapaḥ kṛcchrāṇi
sāṁsārika-sarva-duḥkhāni vā jahur iti sādhakā uktāḥ \| **kim uta** kiṁ
punar vaktavyaṁ, ye **sva-dhāmnā** sva-prabrahmāiva **vidhūtā**
vidhvastā **āśaya-guṇā** antaḥ-karaṇa-dharmā rāgādayaḥ, **kāla-guṇā**
jarādayaś ca yais te siddha-bhaktāḥ, he **parama** ! te **padam
ajasra-sukhānubhavam** yathā syāt tathā **bhajanti** \| te **tapāṁsi**
jahatīti \|

atra viṣṇor nu kaṁ vīryāṇi pravocaṁ yaṁ pārthivāni vimame rajāṁsi
\[ṛ.ve. 1.154.1\] ity ādyā līlā-pratipādikāḥ \| kam iti ka ity arthaḥ \|
pravocam prāvocad ity arthaḥ \|

> eko vaśī sarva-gaḥ kṛṣṇa īḍyaḥ

eko'pi san bahudhā yo'vabhāti \|

taṁ pīṭhagaṁ ye'nuyajanti dhīrās

teṣāṁ sukhaṁ śāśvataṁ netareṣām \|\| \[go.tā.u. 1.19\]

ity ādyā bhajana-pratipādikāḥ śrutayaḥ \|\|16\|\|

**\...**

**\|\| 10.87.17 \|\|**

dṛtaya iva śvasanty asu-bhṛto yadi te'nuvidhā

mahad aham ādayo'ṇḍam asṛjan yad anugrahataḥ \|

puruṣa-vidho'nvayo'tra caramo'nna-mayādiṣu yaḥ

sad asataḥ paraṁ tvam atha yad eṣv avaśeṣam ṛtam \|\|

**śrīdhara-svāmī (bhāvārtha-dīpikā) :**

> asuryā nāma te lokā andhena tamasā vṛtāḥ \|

tāṁs te pretyābhigacchanti ye kecātma-hano janāḥ \|\|[^47] \[ī.u. 3\]

tathā, na ced avedīn mahatī vinaṣṭiḥ \[ke.u. 2.5\],[^48] ye tad vidur
amṛtās te bhavanty athetare duḥkham evopayanti \[bṛ.ā.u. 4.4.14\][^49]
ity ādyāḥ śrutayaḥ \| pūrva-ślokoktobhaya[^50]-vidha-bhajana-hīnān
nindanti---dṛtayā iveti \| **asu-bhṛto** narā **yadi** **te'nuvidhā**
anuvidadhatīty anuvidhā anuvartino bhaktā iti yāvat \| tarhi
**śvasanti** jīvanti sa-phala-jīvanā bhavanti \| itarathā **dṛtaya** iva
bhastrā iva, vṛthāśvāsā ity arthaḥ \|

nanv abhaktānām api kāmādi-phalam asty eva \| na
kārya-kāraṇānugrāhakatvena jīvana-hetos tavābhajane kṛta-ghnānāṁ, tad
api na sidhyed ity āśayenāha---**mahad aham ādaya** iti \| **mahān**
ahaṅkāraś cādir yeṣāṁ te **yad anugrahato** yasyānupraveśena
labdha-sāmarthyāḥ santo'**ṇḍaṁ** dehaṁ samaṣṭi-vyaṣṭi-rūpaṁ sṛṣṭavantaḥ
\| tatra ca pañcāpi kośān anna-mayādīn āviśya, tat-tad ākāraḥ san yaś
cetayate, sa **tvam** \| tad āha---**puruṣa-vidha** iti \|
**puruṣa**syānna-mayāder vidheva vidhā ākāro yasya sa tathā \|

nanu cid eka-rasasya kathaṁ tat-tad ākāratā ? ata āha---anvayo'tra iti
\| **atra** **eṣv** anna-mayādiṣv[^51] anvetīty **anvayaḥ** \| atas
tat-tad ākārateti \|

evaṁ tarhi satya**tvam**[^52] asaṅgatvaṁ ca k**atha**m ?
tatrāha---**caramo'nna**-**mayādiṣu** ya iti \| **anna-mayādiṣu**
upadiśyamāneṣu yaś **caramo** brahma-pucchaṁ pratiṣṭhā \[tai.u. 2.5.1\]
iti pucchatvenoktaḥ, sa **tvam** iti sambandhaḥ \|

nanu[^53] tathāpy anna-mayādiṣv anvitatve'saṅgatva-vyāhatir eva ?
tatrāha---**sad asataḥ paraṁ** **tvam** **atha** **yad** **eṣv**
**avaśeṣam** **ṛtam** iti \| **sad asataḥ** sthūla-sūkṣmād anna-mayādeḥ
**paraṁ**[^54] vyatiriktaṁ tat sākṣi-bhūtam **avaśeṣam** avaśiṣyata ity
**avaśeṣam** abādhyam \| **atha** ata eva **ṛtaṁ** satyam \|

tarhi kim arthaṁ teṣv anvaya uktaḥ ? śākhā-candra-vac
chuddha-svarūpa-lakṣaṇārtham[^55] \| tathā hi, sa vā eṣa
puruṣo'nna-rasa-mayas tasyedam eva śiraḥ \[tai.u. 2.1\] ity ādinā
sthūla-sūkṣma-krameṇa pañca-kośān upadiśya, tasya puruṣa-vidhatām
anvayaṁ puruṣa-vidhaḥ \[tai.u. 2.1\] iti punaḥ punas tad
anvitatvenālakṣya, brahma-pucchaṁ pratiṣṭhā \[tai.u. 2.5\] iti
sarva-sākṣi-śuddha-svarūpa-nirūpaṇam ity anavadyam \|

nara-vapuḥ pratipadya yadi tvayi

śravaṇa-varṇana-saṁsmaraṇādibhiḥ \|

nara-hare na bhajanti nṛṇām idaṁ

dṛtivad ucchvasitaṁ viphalaṁ tataḥ \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ubhaya-vidha-bhajanaṁ
tad-dhīnān śrutayo nindanti \| tathā hi-janakaṁ yājñavalkyaḥ \| asuryā
iti \| bhagavad-vimukhāḥ sarve evāsurāḥ te hi śrī-mukhenaivoktāḥ---

aśāstra-vihitaṁ ghoraṁ tapyante ye tapo janāḥ \|

dambhāhaṅkāra-saṁyuktāḥ kāma-rāga-balānvitāḥ \|\|

karśayantaḥ śarīrasthaṁ bhūta-grāmam acetasaḥ \|

māṁ caivāntaḥ-śarīrasthaṁ tān-viddhyāsuraniś cayān \|\| \[gītā 17.56\]
iti \|

āgneye\'pi---

dvau bhūta-sargau loke\'smin daiva āsura eva ca \|

viṣṇu-bhakti-paro daiva āsuras tad-viparyayaḥ \|\| iti \|

asuryā nāma lokāḥ karma-phalāni andhena tamasā paramātmājñānenāvṛtāḥ ye
ke ca ātmahano bhavad-vimukhāḥ pretyā mṛtvā tāṁl-lokān abhigacchanti \|
abhakta-nindāpareyaṁ śrutiḥ \| ādināsyā anyāsāṁ ca grahaṇam \|

ihaiva santo\'tha vidmas tad-vayaṁ

na cedavedīr mahatī vinaṣṭiḥ \|

yat-tad-vidur amṛtās te bhavanty

apare duḥkham eva yanti \|\| \[bṛ.ā.u 4.4.14\] iti\|

vayam ihaiva santas tad-vijānīmaḥ tvaṁ ced **yadi** nāvedīḥ
tat-paramātma-tat-tvaṁ na viditavān tarhi tava mahatī vinaṣṭir
janma-maraṇādi-rūpā mahatyanantā saṁsṛtiḥ syātkutaḥ \| ye
tad-viduste\'mṛtā janma-maraṇādi-duḥkhād-vimuktāḥ paramānanda-rūpā
bhavanti \| itare\'jñāḥ duḥkham eva yanti prāpnuvanti, iti \|
upaveśa-pareyaṁ śrutiḥ \| asūn-prāṇendriyādīn bibhratīty asubhṛtaḥ \|
anuvidadhati anusaranti \| itarathā bhakty abhāve \| atyartha
iti---dhikteṣāṁ dhikteṣāṁ yeṣāṁ bhaktir na keśave rājan! ity ādi-purāṇāt
\|

śva-viḍ-varāhoṣṭra-kharaiḥ saṁstutaḥ puruṣaḥ paśuḥ \|

na yat-karṇa-pathopeto jātu nāma gadāgrajaḥ \|\| \[bhā.pu 20.30.19\] iti
\|

saphalaṁ jīvitaṁ teṣāṁ yeṣāṁ bhaktir janārdane \| ity ukter itareṣāṁ
vṛthaiveti mukhata evoktam iti bhāvaḥ \| atrākṣipati-nanviti \|
kāmādīhādinārthāvāpty ādigrahaḥ \| nety āha---kāryaṁ dehādi kāraṇaṁ
**mahad** ādi tayor anugrāhakatvena nija-cic-chakty āveśa-pradānena
jīvana-hetoḥ visva-sāmarthyadātuḥ---

> dehendriya-prāṇa-mano-dhiyo'mī
>
> yad aṁśa-viddhāḥ pracaranti karmasu \|
>
> naivānyadā lauham ivāprataptaṁ

sthāneṣu tad draṣṭrapadeśam eti \|\| \[bhā.pu 6.16.24\] ity ukteḥ \|

kṛta-ghnānāṁ tat-kṛtam upakāram ajānatāṁ tad api kāmādi-sukham api
tatrāṇḍe tat-tad ākāraḥ annamayādy ākāraḥ tad annamayādy ākāratvaṁ
vidheva prakāra iva \| atra punar āśaṅkate-nanv iti \| ato\'nvayāt \|
evaṁ tarhi tat-tad ākāratve \| tatrākṣepe \| punar āśaṅkate-nanv iti \|
tathāpi pucchatvenokte\'pi tat-sākṣibhūtam annamayādeḥ sākṣibhūtam \|
ata evābādhyatvād eva \| punar ākṣipati---tarhīti \| śākhācandreti \|
yathā---dvitīyāyāṁ candra-nirīkṣaṇārthaṁ bālaṁ bodhayati prathamaṁ
vṛkṣam eva candram āha---yadā sa vṛkṣaṁ paśyati śuddham evam atrāpi
tathā darśayati-sa vā ity ādinā \|

**atha** pañca-vidhā annamayādiṣu yathā taittirīyopaniṣadi tathātra
likhāmaḥ---brahma-vid āpnoti-param \| ity adhikṛty āmnāyānte pratham
anna-rasamaya-**puruṣa-**vidhām āha---

sa vā eṣa puruṣo'nna-rasa-mayas tasyedam eva śiraḥ \| ayaṁ dakṣiṇaḥ
pakṣaḥ ayam uttaraḥ pakṣaḥ ayam ātmā idaṁ pucchaṁ pratiṣṭhā \[tai.u.
2.1.3\] iti \| asyārthaḥ---annādvai prajāḥ prajāyante \| annādvai
**puruṣa**ḥ sambhūtaḥ ity ādy uktaḥ anna-rasa-vikāraḥ \| eṣa puruṣo
dehaḥ \| sa vai anna-rasamayaḥ anna-rasa-vikāraḥ tasyedaṁ prasiddhaṁ
śiraḥ na tu prāṇamayādiṣv iva kalpanāmayam \| evaṁ pakṣādiṣu yojanā \|
ayaṁ dakṣiṇo bāhur dakṣiṇaḥ pakṣaḥ \| ayaṁ vāmo bāhur uttaraḥ pakṣaḥ \|
ayaṁ deha-bhāga ātmā aṅgānāṁ madhye hyeṣa ātmā \| iti śruteḥ \| idaṁ
nābher adhas tād-yad aṅgaṁ tat-puccham iva puccham adholambana sāmyāt
tad eva prakarṣeṇa tiṣṭhatyasyām iti pratiṣṭhāśrayaḥ \| iti \|

**atha** prāṇamayaṁ puruṣam āha---tasmād vā etasmād
anna-rasa-mayādanyo\'ntara ātmā prāṇamayas tenaiṣa pūrṇaḥ \| sa vā eṣa
puruṣa-vidhas tasya puruṣa**-**vidhatām anvayaṁ puruṣa**-**vidhas tasya
prāṇam eva śiraḥ \| vyāno dakṣiṇaḥ pakṣaḥ apāna uttaraḥ pakṣaḥ \| ākāśa
ātmā \| pṛthivī pucchaṁ pratiṣṭhā \| tasyaiṣa śārīra ātmā \| yaḥ
pūrvasya \|\| \[tai. dvitīyo'nuvāk\] iti \|

arthaḥ---tasmād anna-rasa-mayāt-puruṣād anya antaras tad abhyantarastha
ātmā prāṇa-mayo vartate prāṇo vāyus tan-mayas tena prāṇa-mayena
eṣo\'nna-rasa-mayaḥ pūrṇaḥ \| vāyunā dṛtiriva \[dṛtiś carma-yantram\] sa
vai eṣa prāṇa-maya ātmā **puruṣa**-vidhaḥ puruṣākāraḥ \| kutaḥ \|

tasyānna-rasa-maya-syātmanaḥ **puruṣa**-vidhatām anulakṣyīkṛtyāyaṁ
prāṇamayo\'pi **puruṣa**-vidho bhavati tad antarvartitvāt \|
mūṣā-yantra-niṣakta-dhātu-pratimāvat tasya praṇa-mayasya vāyu-vikārasya
mukha-nāsikādi-niḥsaraṇaśīlo vāyu-vṛtti-viśeṣaḥ prāṇaḥ śiraḥ \| vyāno
vāyu-vṛtti-viśeṣaḥ dakṣiṇaḥ pakṣaḥ \| apano\'dhovāyuḥ uttaraḥ pakṣaḥ \|
ākāśa ātmā vāyu-vṛtti-viśeṣaḥ samānākhyo **yaḥ** sa ātmā madhya-bhāgaḥ
\| pṛthivī tad abhimāninī devatā tasya pucchaṁ pratiṣṭhā
ādhyātmika-prāṇasya dhārayitrī sthiti-hetutvāt \| saiṣā puruṣasyāpānam
avaṣṭabhya \| iti śruteḥ \| anyathodāna-vṛttyordhva-gamanaṁ
gurutvāt-patanaṁ vā syāc-charīrasya tasmāt-pṛthivī pucchaṁ pratiṣṭheti
\| tasyeti śarīre\'nna-maye bhavaḥ śarīraḥ ya eṣa prāṇa-mayaḥ \| sa
tasyānnamayasya śārīra ātmā bhavati \| anna-mayāt-prāṇa-mayaḥ śreṣṭhaś
ca prāṇaṁ devā anuprāṇanti \| iti śruteḥ

\| praṇa-balena sendriyasya dehasya balam iti \| \[2\]

**atha** manomayaṁ puruṣam āha---tasmād vā etas
māt-prāṇa-mayādanyo\'ntara ātmā manomayas tenaiṣa pūrṇaḥ \| sa vā eṣa
puruṣa-vidhas tasya **puruṣa-**vidhatām anvayaṁ **puruṣa-**vidhaḥ \|
tasya yajureva śiraḥ \| ṛg-dakṣiṇaḥ pakṣaḥ \| sāmottaraḥ pakṣaḥ \| ādeśa
ātmā \| atharvāṅgi-rasaḥ pucchaṁ pratiṣṭhā \| tasyaiṣa śārīra ātmā \|
**yaḥ** pūrvasya \|\| iti \|

arthaḥ---tasmāt-prāṇa-mayāde-tasmād anyaḥ antara ātmā manomayaḥ \| manaḥ
saṅkalpa-vikalpātmakam antaḥ-karaṇaṁ tan-mayaḥ manomayaḥ \| so\'yaṁ
prāṇa-mayasyābhyantara ātmā tena manomayena prāṇamayaḥ pūrṇaḥ \| sa eṣa
**puruṣa-**vidho bhavati \| tasya prāṇamayasya
**puruṣa-**vidhatāmunalakṣyīkṛtyāyam api **puruṣa-**vidhaḥ \| tasya
manomayasya \| yajur eva śiraḥ yajur veda-mantra-viśeṣaḥ śiraḥ \| tasya
śira-ḥpradhānatvāt \| yajuṣāṁ hi havirdīyate svāhākārādinā \| tathā
ṛg-veda-mantra-viśeṣaḥ tasya dakṣiṇaḥ pakṣaḥ \| sāma-veda-mantra-viśeṣa
uttare vāma-pakṣaḥ \| ādeśo\'tra brāhmaṇa-mantra-viśeṣaḥ ātmā \|
atharvaṇāṅgisā dṛṣṭā mantra-viśeṣāḥ \| brāhmaṇaṁ pucchaṁ
śānti-pauṣṭikādi-pratiṣṭhā-hetu-karma-pradhānatvāt-pratiṣṭhā \| ya eṣa
manomayas tasya pūrvasya prāṇa-mayasya śārīra ātmā bhavati \|
prāṇa-mayād asya śreṣṭhatvaṁ jñāna-sambandhāt \| manasā paśyati manasā
śṛṇoti ity ādi-śruteḥ \[3\]

**atha** vijñāna-mayaṁ puruṣam āha--- tasmād vā etasmān mano-mayāt \|
anyo'ntara ātmā vijñāna-mayaḥ \| tenaiṣa pūrṇaḥ \| sa vā eṣa
puruṣa-vidha eva \| tasya puruṣa-vidhatām \| anvayaṁ puruṣa-vidhaḥ \|
tasya śraddhaiva śiraḥ \| ṛtaṁ dakṣiṇaḥ pakṣaḥ \|

satyam uttaraḥ pakṣaḥ \| yoga ātmā \| mahaḥ pucchaṁ pratiṣṭhā \|
tasyaiṣa śārīra ātmā \| yaḥ pūrvasya \|\| \[tai.ta.up caturtho'nuvākaḥ\]
iti \|

arthaḥ---tasmān-manomayād anyo\'ntarastha ātmā vijñānayo bhavati \|
niścayātmikā-buddhir vijñānaṁ tan-mayaḥ \| buddhir-vijñāna-rūpiṇī ity
ukteḥ \| eṣa manomayastena vijñāna-mayena pūrṇaḥ \| sa eṣa vijñāna-mayaḥ
\| **puruṣa**-vidhaḥ tasya manomayasya **puruṣa**-vidhatām
anulakṣyīkṛtyāyam api **puruṣa**-vidho bhavati \| tasya vijñāna-mayasya
\| śraddhaiva śiraḥ \| ṛtaṁ sūnṛtā vāṇī \| dakṣiṇaḥ pakṣaḥ \| satyaṁ
yathārtha-bhāṣaṇam uttaraḥ pakṣaḥ \| yogo yukti-samādhānaṁ tasyātmā \|
mahaḥ mahat-tattvaṁ pucchaṁ pratiṣṭhā \| sarveṣāṁ kāraṇatvāt kāraṇaṁ hi
kāryāṇāṁ pratiṣṭhety ukteḥ \| ya eṣa vijñānamayaḥ \| sa
prāṇamayāc-chreṣṭhaḥ sūkṣmaś ca \| manomayo hi vedātmaka uktaḥ \|
vedārthaniś cayātmikā buddhir vijñānaṁ tan-maya ātmā vijñāna-mayaḥ \|
pramāṇa-vijñāna-pūrvako hi yajñādir vitanyate vijñānaṁ yajñaṁ tanute \|
iti śruteḥ \| niścaya-vijñānavato hi puṁsaḥ kartavyārtheṣv
apūrva-śraddhotpadyate \| sā śraddhā sarva-kartavyānāṁ prāthamyāt tasya
śira iti \[4\]

ānanda-mayaṁ puruṣam āha---tasmād vā etasmād-vijñāna-mayād anyo\'ntara
ātmā ānanda-mayas tenaiṣa pūrṇaḥ \| sa vā eṣa puruṣa-vidhas tasya
puruṣa-vidhatām anvayaṁ puruṣa-vidhaḥ \| tasya priyam eva śiraḥ \| modo
dakṣiṇaḥ pakṣaḥ \| pramoda uttaraḥ pakṣaḥ \| ānanda ātmā \| brahma
pucchaṁ pratiṣṭhā \| tasyaiṣa śārīra ātmā \| yaḥ pūrvasya \|\|
\[tai.ta.up caturtho'nuvākaḥ\] iti \|

arthaḥ---tasmād-vijñāna-mayād anyo\'ntaro\'bhyantara ātmānanda-mayaḥ \|
anna-mayādīnāṁ kāryātmanām adhikārāt mayaṭ-pratyayāc-cānanda-mayaḥ
kāryātmā veditavyaḥ \| ānandasya vikāraḥ ānanda-mayaḥ śuddha-jīvas
tenānanda-mayena \| eṣa vijñānamayaḥ pūrṇaḥ \| sa vai ānanda-mayaḥ \|
**puruṣa**-vidhaḥ puruṣākāraḥ \| kutas tasya vijñāna-mayasya
**puruṣa**-vidhatām anulakṣyīkṛtya **puruṣa**-vidhas tasyānanda-mayasya
\| priyam eva śiraḥ \| priyam iṣṭha-strī-putrādi-sandarśanaṁ
prādhānyāc-chira iva śiraḥ \| modaḥ priya-vastu-lābha-nimitto harṣaḥ
mukha-prasāda-rūpaḥ \| dakṣiṇaḥ pakṣaḥ \| pramodaḥ sa eva prakṛṣṭo
harṣa-prahāsya-yuktaḥ \| uttaraḥ pakṣaḥ \| ānandaḥ sukha-sāmānyaṁ
tasyātmā priyādīnāṁ sukhāvayavānām \| teṣu tasyānandasyānusyūtatvāt
ānanda ātmā \| evaṁ cotkṛṣṭamāṇasyānanda-mayasyātmanaḥ brahma pucchaṁ
pratiṣṭhā āśrayaḥ yasya śākhā-candravad antaratamatvajñānārtham
annamayādi-pañcakośā upanyas tās tad-brahma sarveṣām āśrayaḥ \[5\] \|\|
iti pañca-koṣaḥ \|

antaryāmi-brāhmaṇaṁ **yaḥ** sarveṣu bhūteṣu tiṣṭhann iti prāg eva
likhitam \|

yaḥ prāṇe vai tiṣṭhan-prāṇād antaro yaṁ prāṇo na veda \| yasya prāṇaḥ
śarīram \| yaḥ prāṇam antaro yamayaty eṣa ta ātmāntaryāyāmy amṛtaḥ \| yo
manasi tiṣṭhan-manaso\'ntaro yaṁ mano na veda \| yasya manaḥ śarīram \|
yo mano\'ntaro yamayaty eṣa ta ātmānyaryāmy amṛtaḥ \| yo vijñāne
tiṣṭhan-vijñānādantaro yaṁ vijñānaṁ na veda \| yasya vijñānaṁ śarīram \|
yo vijñānam antaro yamayaty eṣa ta ātmāntaryāmy amṛtaḥ \| ya ātmani
tiṣṭhann ātmano\'ntaro yam ātmā na veda \| yasyātmāntaryāmy amṛtaḥ \|
iti \|

arthas tu prāg-likhita-prāyaḥ \| atra tu anna-**mayādiṣu** yaś caramaḥ
sa **tvam** ity anena śrī-kṛṣṇa evoktaḥ \| yo\'nyaryāmī sa kṛṣṇa eva \|
tad uktaṁ brahma-stutau śrī-śukena---

> kṛṣṇam enam avehi tvam ātmānam akhilātmanām \|

jagad-dhitāya so'py atra dehīvābhāti māyayā \|\| \[bhā.pu 10.14.55\]

> sarveṣām api vastūnāṁ bhāvārtho bhavati sthitaḥ \|

tasyāpi bhagavān kṛṣṇaḥ kim atad vastu rūpyatām iti \|\| \[bhā.pu
10.14.57\]

rāsa-krīḍāyāṁ ca---

gopīnāṁ tat-patīnāṁ ca sarveṣām api dehinām \|

yo\'ntaś carati so\'dhyakṣaḥ krīḍaneneha deha-bhāk \|\| \[bhā.pu
10.33.35\]iti \|

tasmāt-tad-guṇa-kīrtanādibhir nirdagdha-pañca-kośasya bhaktasya sukhena
tat-prāptiḥ sarvatroktā---

pānena te deva kathā-sudhāyāḥ pravṛddha-bhaktyā viśadāśayā ye \[bhā.pu
3.50.45\]\|

tvām eva dhīrāḥ puruṣā viśanti \[bhā.pu 3.50.46\] ity ādy ukteḥ \|

> animittā bhāgavatī bhaktiḥ siddher garīyasī \|

jarayaty āśu yā kośaṁ nigīrṇam analo yathā \|\| \[bhā.pu 3.50.46\]

ity ādyukteś ca \|

**atha** jñānena tat-prāptim āha---jīvātmā dvividho
vidyā-yuktāvidyā-yukta-bhedāt \| yastu vidyā-yuktaḥ sa tu nityam ukta
ānanda-mayaḥ śuddhaḥ \| yas tv avidyā-yuktaḥ śuddhasya prati-bimba-rūpaḥ
sa tu nitya-baddho\'śuddhaś ceti \| ayam evānnamayādi-pañca-kośātmakaḥ
saṁs
tat-tat-kośottha-sukha-duḥkha-dveṣa-jarā-kṣut-pipāsā-śoka-mohādi-kamanu
bhavati \| yac-cānandamasyatvam asyāvirbhavati tad api
svābhīṣṭas-trī-putrārtha-darśana-lābhādh upādhinaiva, na tv ātma-lābhena
sarveṣām ānandānām upastham ekaṁ paramāyatanam iti śruteḥ \| ata

evātma-jñānābhāvāt saṁsarato\'sya prabodhas tat-**tvam** asīty
ādi-vākyaiḥ kriyate yadā daivādahaṁ brahmāsmīti prabuddhas tarhi
śuddhātmanā sahaikībhūyānanda-mayo bhūtvā pañca-kośād avidyā-kāryād
asaṅgaḥ san vidyopādhito\'pi nirmuktaḥ san brahmaiva bhavatīti etad
arthaṁ pañca-kośopanyāso\'treti dik \| svāmi-caraṇāḥ \| nareti \| tatas
tarhi teṣāṁ nṛṇām ucchvasitaṁ jīvitaṁ dṛti-vad-viphalam ity arthaḥ \| na
bhajanti nṛṇām iti pāṭho lekhaka-pramādas tathāpi asya yojanikeyam,
tvayi tvāṁ na bhajanti kintu saptamyāṁ dvitīyākalpanam apauruṣeyatvādayo
vety apapāṭha eva \| nara-hare na ramanti nṛṇām idam iti yathā
vipūrvasya rameḥ parasmai-paditvaṁ tathā na-pūrvād api jñeyam
artha-sāmyāt \| adharmād-viramatīty adharmaṁ na karotīty arthaḥ \|
tad-vad atrāpīti \|

---------------------------------------------------------------------------------------------------------------------

**śrīdharānuyāyinī :**
uktobhaya-vidha-bhajana-hīnān-nindati---**dṛtaya** iti \| he hare!
prāṇino **yadi** te bhaktās tadaiva saphala-jīvanāḥ abhaktāś cet-tadā te
bhastrā iva vṛthāśvāsā jīvanto\'pi mṛtā eva \| nanu bhaktānām abhaktānām
api kāmādi-sukham asty evety āśaṅkyāhuḥ---**mahad** iti \|
mahat-tattvāhaṅkārādayaḥ svayam asamarthāḥ punas tvad anupraveśena
labdha-sāmarthyās
tato\'nnamaya-prāṇamaya-manomaya-vijñānamayānanda-mayākhya-pañca-kośa-samudāyātmakaṁ
samaṣṭi-vyaṣṭi-deha-samūham utpāditavantaḥ \| tataś ca
tat-tat-kośānvayena tat-tat-kośa-vidhaḥ sann
ānanda-maya-kośa-pucchatvenoktas **tvam** eva sākṣi-rūpo\'si \| etena
tvat-kṛta-prakāśādi-rūpānu-grahaṁ vinā jīvānāṁ kāma-sukhādikam api na
siddhyatīty uktam \| tat-tat-kośānvayitve\'py asaṁyogitvam
āha---sthūla-sūkṣma-svarūpānnamayādeḥ **paraṁ** tat-sākṣi-rūpam abādhyaṁ
satyaṁ **tvam** evāsīti \|

---------------------------------------------------------------------------------------------------------------------

**nīlakaṇṭhī :** evaṁ sva-dharmānuṣṭhānāc-citta-śuddhis tato
vedānta-śravaṇaṁ tataḥ saṁnyāsas tato nididhyāsanaṁ tenātmānubhava ity
evaṁ kramān abhijñān-nindati-**dṛtaya** iti \| he bhagavan! **mahad
aham** ādayas te tavānugrahato **yad** aṇḍam **asṛjan** tad anuvidhā
**yadi** asubhṛtaḥ tarhi **dṛtaya** iva pūjā śvasantīti sambandhaḥ \|
ayam atrāṇḍa-sṛṣṭi-kramaḥ---

tasmād vā etasmād ātmana ākāśaḥ sambhūtaḥ \| ākāśād vāyuḥ \| agner āpaḥ
\| adbhayaḥ pṛthivī \[tai.up prathamo'nuvāk\]\| iti śruter
avidyāśabalād-brahmaṇaḥ śabdavān ākāśa utpannaḥ \|
tataḥ-śabda-sparśavān-vāyuḥ \| tataḥ śabda-sparśa-rūpa-rasavatya āpaḥ \|
tābhyaḥ śabda-sparśa-rūpa-gandhān-gṛhṇanti tathā teṣām eva rājasāṁśebhyo
vyastebhyaḥ kramād-vāk-pāṇi-pāda-pāyūpasthāni pañca karmendriyāṇi jātāni
\| vahnīndra-viṣṇu-mitra-prajāpatibhir anugṛhītāni

vacanād āgati-visargānandān-nirvartayanti teṣām eva rājasāṁśebhyo
militebhyaḥ prāṇo jāyate \| sa karmendriyāṇy anugṛhṇāti \| tasya
prāṇādyāḥ pañca vṛttayaḥ tāsu prāṇaḥ śvāsa-praśvāsau karoti \|
apāno\'śitapītāder adhonayanam \| vyāno balasādhyaṁ bhārodyaman ādi \|
udāno dehād utkramaṇam \| samāno\'śitapītādi-samīkaraṇam \| tad
etal-liṅga-śarīram \| tad uktam---

pañca-prāṇa-mano buddhi-daśendriya-samanvitam \|

apañcīkṛta-bhūtotthaṁ sūkṣmāṅgaṁ bhoga-sādhanam \|\| iti \|

atra manasy ahaṅkārasyāntarbhāvaḥ \| buddhau cittasya \| atra
sthūla-sūkṣma-kāraṇa-vyaṣṭayaḥ kramād-viśva-taijasa-prājña-sañjñāḥ
sthūla-sūkṣma-kāraṇa-samaṣṭayas tu
vaiśvānara-hiraṇya-garbheśvarāparaparyāyāḥ virāṭ-sūtrāntaryāmi-sañjñāḥ
\| tatra hairaṇya-garbhe buddhi-manasī **mahad** ahaṅkārau
tat-prabhṛtayo **mahad aham** ādayaste tavānugrahatas tvad anupraveśena
labdhātmakāḥ santaḥ tādṛśam eva tvad anupraviṣṭaṁ kāryam
**asṛjan**-brahmāṇḍaṁ sṛṣṭavantaḥ \| vaṭadhāneva bhūmyādy anupraveśena
mahānta-vaṭa-viṭapinam \| tad iti dvitīyāntaṁ yac-chabdābhi-sambandhād
adhyāhāryam \| tat aṇḍam anuvidadhati tad abhedādhyāsena tad-dharmān
anukurvanti te anuvidhāḥ dehādi-dharmeṇāsaṅgamātmānaṁ viśiṁṣanto
**yadi** syuḥ tarhi dṛtiś carma-kośo yathā vṛthā śvasiti tathā te
asubhṛtaḥ prāṇino vyaṣṭi-dehābhimānino vyarthaṁ jīvantīty arthaḥ \|
asubhṛta iti bahuvacanād-vyaṣṭy abhimāninām eva vyarthaṁ jīvanaṁ na
samaṣṭy abhimāninām upāsakānām iti gamyate \| dehādy anuvidhānaṁ
cāsubhṛtām amuṣya putro\'haṁ brāhmaṇo\'ham andho\'ham ity ādy
anubhāvāt-spaṣṭam \| ata evātma-vivādināṁ vipratipattiḥ \| tathā
hi-lokāyateṣu tāvat-kecit-sthūlo\'haṁ kṛśo\'ham ity
ādyanubhavād-bhūta-yogaja-caitanyavān sthūlo deha evātmety āhuḥ \|
dehasya svapna-suṣuptyor abhoktṛtvād andho\'haṁ badhiro\'haṁ paśyāmi
śṛṇomīty anubhavād indriyāṇyātmetyanye teṣāṁ saṁhatānām ātmatve
eka-vināśe\'py ātmanāśāpatteḥ \| praty ekam ātmatve viruddha-dik-kriyayā
śarīram unmathyetākriyaṁ vā syādato\'śita-pītādi-bhoktā prāṇa ātmetyanye
\| prāṇe\'pi suptau bhoktṛtvādarśanāt-sukhy ahaṁ duḥkhy **aham** ity
anubhavāt-sukhādi-dharmakaṁ mana ātmety apare \| tathā bauddheṣv api
sarvendriyānugrāhakatayā manasaḥ karaṇatvānubhavāt-kartṛ-rūpa-vijñānam
ātmā \| tac ca kṣaṇikaṁ pradīpa-kalikāvad iti yogācārādayaḥ \|
vijñānasyāpi suptau laya-darśanāc-chūnyam ātmeti mādhyamikāḥ \| yo\'haṁ
bālye pitarāvan-vabhūvaṁ so\'haṁ sthavire praṇaptṝnanubhavāmi \| iti
bālya-sthavirayor ātmaikya-praty abhijñānān na kṣaṇa-vināśī nāpi śūnyaṁ
niradhiṣṭhānaka-bhramāsambhavāt
stana-pānādi-pravartaka-janmāntarīya-saṁskārānuvṛtti-darśanāc ca nityaḥ
\| sa ca na vyāpakaḥ pramāṇābhāvāt ekasmin-dehe
sarvātma-sānnidhyāviśeṣeṇa bhoga-sāṅkarya-prasaṅgāc ca \| nāpy aṇuḥ
gaṅgā-hrada-nimagnasya yugapat-sarvāṅgīṇa-śaityopalambhābhāva-prasaṅgāt
deha-parimita ity āhatāḥ \| ekasyātmanaḥ krameṇa maśaka-mataṅgajam
anuja-śarīra-prāptāvayavopacayāpacayasyāvaśyaka-vaktavyatvāt-tathātve
cānityatva-prasaṅgād aṇutve cokta-doṣād-vibhutve\'pi tat-tad
ātma-manasā-manādi-sva-svāmi-bhāva-sambandha-vaśena tat-tad ātmani

tat-tan-manaḥ-saṁyoga-jasukhādi-vyavasthopapatteś ca nityo vibhuḥ svato
jaḍo\'pi buddhyādi-guṇānām āśrayaḥ kartā bhokteti
tārkaka-vaiśeṣika-prābhākarāḥ \| **aham**
anubhavasyobhayātmatva-darśanāj-jaḍa-bodha-rūpa iti bhāṭṭāḥ \|
madhyamatve ukta-doṣād vibhutve\'pi bhoga-vaicitryādātma-manasāṁ
sva-svāmibhāva-niyama-kalpanā tataś ca bhoga-vaicitryam ity
anyonyāśrayatāpatter bhoga-sāṅkaryānivāraṇāc candana-bindu-vad
eka-deśasthatve\'pi sarvāṅgīṇa-śaityopalambha-darśanād
aṇuranāgantuka-duḥkhādimānity eka-deśinaḥ \| sati ghaṭe
yāvad-rūpa-nāśādarśanāt-satyātmani yāvad-duḥkha-nāśa-lakṣaṇasya
mokṣasyāsambhavaḥ mokṣabhyupagame vā duḥkhāder ātmadharmatvāsambhavaḥ
vahṇyauṣṇyavat-svābhāvikasya dharmasya dharmināśamantareṇa nivṛtty
asambhavād anirmokṣāpatteḥ \| ato vibhuṁ duḥkhādy asaṁspṛṣṭam akartāraṁ
śuddha-cin-mātra-rūpam---

ajo hy eko juṣamāṇo\'nuśete jahāty enāṁ bhukta-bhogām ajo\'nyaḥ \[tai.up
dvādaśo'nuvākaḥ 5\] \|

iti bandha-mokṣa-vyavasthāpaka-śruty arthāpattyā
janma-maraṇādi-pratiniyama-darśanāc ca bhoga-sāṅkaryānumānasya
durbalatvāc-cānekam ātmānaṁ saṅkhyāḥ pātañjalāścāhuḥ \| asmākaṁ
tūkta-prakriyayā sthūla-deho\'nnamayaḥ kośaḥ karmendriyaiḥ saha prāṇaḥ
prāṇamayaḥ jñānendriyaiḥ saha te mano-vijñāne manomaya-vijñānamayau ete
trayo\'pi krameṇa kriyā-karaṇa-kartṛ-rūpāḥ \| kāraṇa-śarīram
ānanda-mayaḥ etair upahitaṁ caitanyaṁ jīvo\'nupahitam īśvara iti \|
śuddha-cin-mātrasyopādhībhedam antareṇa bhedasyāsambhavāt \| tarka-mate
śrotraikye\'pi tat-tat-karṇa-śaṣkuly upādhi-bhedena

śabda-graha-vyavasthā-vad ātmaikye\'py antaḥkaraṇa-bhedād eva
bandhādi-vyavasthopapatter eka evātmeti \| tatra cārvākā bauddhāś ca
ekaikaṁ kośam ātmānam āhuḥ \| tārkikādīnāṁ tv ānanda-maya ātmā
vijñānamayas tad-guṇāḥ ubhaye\'pi kṣetram evātmānaṁ vadanto mūḍhā eva \|

nagna-bhaṭṭa-vedānty eka-deśinastu kṣetra-kṣetrajña-vaiśiṣṭyasyātmatāṁ
vadanto madhyamāḥ \| ta ete upādhy anuvidhānā **dṛtaya** iva śvasanti \|
idaṁ ślokārdhaṁ

pāṭha-kramam anādṛtyārtha-krameṇa vyākhyātam \| kuto\'nuvidhānam ity ata
āha­---puruṣeti \| ta ity anuṣajyate \| yataste tavātra aṇḍe
**mahad**ādi-sṛṣṭe dvividhe śarīre\'nvayo\'nugamo\'sti kīdṛśo\'nugamaḥ
**puruṣa**-vidhaḥ sthūla-śarīra-prakārānukārī tasya **puruṣa**-vidhatām
anvayaṁ **puruṣa**-vidha ity anna-**mayādiṣu**
pūrva-pūrva-dharmānukāritvam uttarottarasya śrūyate \| ko\'sau
yasyānvayo\'trāsti tam āha---caramo\'nna-**mayādiṣu** ya iti \|
ānanda-maya ity arthaḥ \| asya hi kāraṇī-bhūtamāyāśabalasya
kārya-śabalatā yuktā \| evaṁ dehādy anuvidhānādīśvarasyāpi saṁsāra ity
uktvā tan-nāśopāyam āha---sad iti \| sat-kāryam asat-kāraṇam ataḥ
**paraṁ** padeṣu kośeṣu rajju-bhujaṅga-vad-vādhyamāneṣv avaśeṣaṁ
bādhāvadhibhūtam ata eva ṛtaṁ satyaṁ pucchaṁ brahma tad asi **tvam** iti
śeṣaḥ \| taj-jñānān-muktir ity āśayaḥ \| pāṭhāntare tu
**atha**-śabdo\'taḥ-śabdārthaḥ \| śeṣaṁ pūrvavat \| sadasataḥ **paraṁ**
**tvam** atheti \| pāṭho vṛttam aṅgād upekṣitaḥ \[4\] \|\|17\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---śuddha-kṛṣṇa-rasāviṣṭāḥ samāstān abhaktān-nindanti---asubhṛto
**yadi** te tava rādhayā saha śuddha-rasa-vilāsena krīḍato\'nuvidhā
anu-rūpābhajana-prakāravanto hṛdi tat-kālīna-rasapoṣānukūla-vidhāyakā vā
tarhi jīvanti noced-**dṛtaya** iva vṛthā-jīvanā ity arthaḥ \| **yad**
vā, **yadi** te\'sūn prāṇān bibhrati āpūrṇa viśuddhatad anurāgamayī
rādhikā tasyā anuvartinas tad ādṛtaya iva viśvādara-viṣaya-bhūtāḥ
śrī-rādhā-sakhya iva te bhavanti tāsāṁ sārūpyaṁ prāpnuvantīty arthaḥ \|
yastvaṁ **mahad aham** ādayo mahān hiraṇya-garbhaḥ ahaḥ śrī-rudraḥ hanti
haratīti hā vic na vidyate hā yasmād iti vyutpatteḥ mā lakṣmīḥ tāsvapi
adayo viśuddha-mahā---bhāvāśayākhidyamānāsv api tad-dānena na
kṛpā-kartaty arthaḥ yogyatānusāritvāt-tat-kṛpāyāḥ yogyatā ca
tat-tat-svarūpatvam eveti \| kiñ ca aṇḍam **asṛjan** brahmāṇḍasya
yo\'sraṣṭā ity arthaḥ \| brahmāṇḍa-sraṣṭā svarūpo\'bhimāna-rahito
devakīnandana-rūpeṇa sarvātma-brahmatva-samasta-bhagavat-svarūpābhimānaḥ
na tu vrajendra-kumāra-rūpeṇā \|

kiñ ca yo\'nugrahataḥ ugrā hatā yena sa na nahi asura-hantṛ-hananena
karma-sthāpake svarūpe yaśodeyasyābhimānaḥ \| **yad** vā,
yasyānugraha-hetor **mahad aham** ādayo\'ṇḍaṁ
nija-janma-kāraṇetvenāsṛjan bahutara-tapobhiḥ parameśvaraṁ prasādya
vṛndāvane\'ṇḍaja-rūpatā-varo labdha ity arthaḥ \| yas tvaṁ puruṣasya
prākṛta-manuṣyasy eva vidhā jñāna-prakārā yasya atimugdha-rūpaḥ \|
anveti anuvartane \| sadā rasajña-gopīkāma-pīḍito gopyaṁ
sad-brahma-svarūpam anyad vā, brahmamaya-sad-yasya
mahā---viśuddha-svabhāvāviṣṭa-janasya tvaṁ katham-bhūtaḥ ramata iti
ramaḥ ramayatīti vā \| ayādiṣu madhye paramutkṛṣṭam ayo jñāna-svarūpaṁ
brahma tadādiṣu pumartheṣu \| eṣu śeṣamṛtaṁ satyam ava pratipālaya \|
samasta-satya-puruṣārtheṣv ānanda-camatkāra-nyūnatayā nirasteṣu śiṣṭaṁ
rādhā-kaṇṭha-bhūṣaṇa-sevā-rasa-rūpaṁ satyaṁ puruṣārthottamaṁ śrutīnām
asmākaṁ tattva-jñānodayena tirobhavad-rakṣety arthaḥ \|

nitya-gopī-bodhanantu---te tava asubhṛto rādhāyā anuvidhā anuvartinyo
**yadi** sarvātma-bhāvenemāstarhi \[ṛtaṁ ca sūnṛtā satyaṁ vāṇī\] dṛtaye
tava ādarāya iva jīvanti ivety utprekṣāyām \| grāhitāmānāyāṁ
śrī-rādhikāyāṁ tat-prasādanāya hi tvayā tat-sakhyo\'nunīyante
dānamānādinā cābhy arthyante \| tāś ca tāṁ mānayitvā
vaidagdhīmadhura-saṅgamenobhayor vihāram ativicitraṁ
paśyantyo\'ti-rasa-sāgare nimajjantīti tvat-kṛtādareṇa ca tāḥ
sarvottama-padavīṁ prāpnuvantīty āha---yasya tavānugrahādatra
vṛndāvane\'ṇḍam api **mahad**-bhavati \|

**yad** vā, yasyā rādhāyā anugrahato\'tra śrī-vṛndāvane aṇḍam api tava
**mahad** ādaraṇīyaṁ maha iva carati mahat mūrtimāṁs tv adutsava iva
bharatīty arthaḥ \| kiñ ca atra vṛndāvane pūrvavad-yasya yasyā vā
anugrahādahamā prākṛta-dehāhaṅkāreṇa adayo nirdeyo\'pi at viṣaya-bhogas
tad arthamaya itas tato bhramann api **asṛjan** vastutaḥ kim api

bahirmukha-karma na kurvan bhavati \| tena na lipyate dehapāta eva
parama-śuddha-rasamaya-padavīṁ prāpnotīty arthaḥ \| **yad** vā,
paradṛṣṭyā **paraṁ** bahir-mukho dṛśyate svam ātmānaṁ tathā na paśyati
vastuto\'prākṛta-cid-rasa-ghana-vigraho jāta eva
vṛndāvana-sambandha-mahimneti \| **yad** vā, na vidyate sṛjat sraṣṭā
yasmāt sa bhagavān-nārāyaṇas tat-tulya-mahimā bhavatīty arthaḥ \| yas
**tvam** atra śrī-vṛndāvane **puruṣa**-vidho\'tikāmāndha
prākṛta-**puruṣa**-tulyaḥ kāmāndhatvākāra-mātreṇa sāmyam vastutas teṣāṁ
jaḍa-duḥkhātmakaṁ tat-tava pūrṇa-paramānanda-mahā---rasamayam iti \|
anvayaḥ sadā anty eva \[samīpe eva\] na tu manāk viccheda-sahiṣṇuḥ ramaḥ
sadā ramamāṇaś ca \| as dhātur dīptau dīpyate iti asaḥ satī uttamā asatā
dīptatā yasya **yad** vā, atra vṛndāvane rādhā-vilāsa-niketane tad
anugraha-bhajane sato\'sato vā sarvasya **tvam** anvayo\'nuvartī \|
sato\'sataś ca ramayitā ānandayiteti vā \| **atha** ato hetoḥ annamayaṁ
śarīraṁ mano vā tenādīyamāneṣu madhye param anyat sarvam asmākam ṛtaṁ
gataṁ tad-rasa-lobhenehaloka-para-loka-ceṣṭāḥ sarvāmtyaktā ity arthaḥ \|
avaśeṣaṁ vartate tvat-prīti-mātram eva eṣu śiṣṭaṁ vartata ity arthaḥ
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas tvat-padāravindaṁ
ye na bhajanti, te kevalaṁ mṛtā eva \| tarhi kathā śvasanti ?
tatrāha---**dṛtaya** ivety arthaḥ \| **yadi** **te'nuvidhā** anu
anucaratvena sevāṁ vidadhatīty anuvidhā bhaktāḥ, tadā anubhūto jivanta
eva ity arthaḥ \| anyathā mṛtā eva, te tu śvasantīti **yad** dṛśyate,
tad dṛtayo bhastrā iva \| anyat sarvaṁ tulyam \| yasya tavānugrahato
**mahad** a**ham** ādayo'pi śaktimantaḥ santo'ṇḍam **asṛjan**, yas
**tvam** anna-**mayādiṣu** vidhā vidhānaṁ preraṇaṁ yasya, teṣām api
preraka ity arthaḥ \| yato'tra puruṣeṣv anvayas tac-charīreṇānugamanaṁ
yasya, ataḥ **sad asataḥ** param, **avaśeṣam** avaśiṣyate ity
avaśeṣa-rūpam \| ṛtaṁ satyaṁ **tvam** eveti bhāvaḥ \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dṛtayo lohakārādy
upakaraṇa-carma-kośa-viśeṣāḥ, ādi-śabdād indriya-tad adhiṣṭhātṛ
devatādayaḥ, eṣv anna**-mayādiṣu** **yad** avaśeṣaṁ

brahma-tattvam \| anyat-tair vyākhyātam \| tatrottarathety
arthavaśād-vyākhyātam \| **yad** vā,
viśuddha-vaiṣṇava-sampradāyānusāreṇa vyākhyāyate \|

bhakti-mahātmyam evābhakta-nindā-pūrvakaṁ darśayanti-**dṛtaya** iti \|
ye **dṛtaya** iva śva-sadābhāsā apy asubhṛto jīvā **yadi** te\'nuvidhās
tvad-bhaktāste bhavanti, tadaiva śvasanti prāṇanti, teṣām eva jīvanaṁ
jīvanamucyate, na tvany eṣām \| samaṣṭi-vyaṣṭi-jīva-deha-kāraṇānāṁ

**mahad** ādīnām anutpādakasyāpi tavopekṣaṇāj-jīva-vad ābhāsatvaprāpte
iti tulyatvam eva yuktam iti bhāvaḥ \| na kevalaṁ jagat-kāraṇa-**mahad**
ādy anugrāhakatvena tavopāsyatvam, kintu sarvadā paramopakāritvena \|
tathaivāsamordhvaparamaiśvarya-svabhāvena cety āhuḥ---puruṣeti \|
anna-**mayādiṣu** anna-maya-prāṇa-maya-manomaya-vijñāna-mayānanda-mayeṣu
pañcasv ātmasu madhye yaś caramaḥ, sa ānanda-mayas **tvam** evāsi,
ādyānāṁ trayāṇām ātmānaṁ tatrātmādhyāsena \| katham-bhūtaḥ atra **eṣv**
anna-**mayādiṣu** jīvānām upakārārtham anvayaḥ \| prāṇādi-ceṣṭānāṁ
paramānandād eva tvattaḥ samudbhava iti śruti-prasiddhes tavopakāritvam,
tatra anna-maya ātmā deha eva, prāṇa-mayaḥ
pañca-vṛtti-prāṇa-rūpo\'nna-mayād antaraṅgaḥ, **yad** apagamānanmṛtiḥ
syāt \| tato jaḍa-rūpāt prāṇān-manomaya ātmāntaraṅgaḥ, tasya
cit-sambandhena jñāna-sāmarthyāt \| tasmāt karaṇa-rūpāt \[karaṇa-rūpāt
\[gha, ṅa \|\] vijñāna-maya ātmā jīvo\'ntaraṅgaḥ, tasya kartṛtvena
sarvataḥ śraiṣṭhyāt \| punaḥ katham-bhūtaḥ tvaṁ **puruṣa**-vidhaḥ
puruṣasyānna-mayāder vidhaiva vidhā śiraḥ-pakṣādi-kathana-prakāro yasya
\| **yad** vā, puruṣāṇāṁ caturṇām anna-mayādīnāṁ vidhā vidhānaṁ racanā
yasmāt tathā-bhūta ānanda-maya pañcama ātmā **tvam** asi, tathā hi
pāramarṣ asūtram ānanda-mayo\'bhyāsāt \[bra.sū. 1.1.12\] iti sarvathā
prakṛti-gandhāspṛṣṭaḥ paricchedātītaḥ paramānando vivakṣitaḥ
śrī-rāmānujādibhiḥ sarva-vedārtha-vivekābhijñaiḥ \| asyārthasyaiva
nirūpitatvād atra \| virodho nāśaṅkyaḥ \| ity ānanda-maya ānanda-pracura
iti mayaṭ \| prācuryārthatve\'pi prakāśa-pracuro ravir iti
tat-tad-virodhāntarāpraveśāt nānandaika-svarūpatā-hāniḥ, **yad** vā,
brahma-modādi-rūpānanda-viśeṣa-prakāśebhyaś cānanda-rūpa-prakāśasyaiva
cāturyāt susaṅgatam eva, kiṁ vā svarūparthe mayaṭ, sa tu
jīvan-mukta-sevaka-guru-jana-jayasyapreyasī-rūpeṣu pañca-vidheṣūpāsakeṣu
brahma-moda-pramoda-priyānanda-svarūpeṇa
puccha-dakṣiṇāpakṣottara-pakṣa-śira ātmatayā nirūpitena pañcadhā
prakāśate \| pūrveṣām anna-mayādīnāṁ caturṇām uktistu
śākhā-candranyāyeno palakṣaṇārthā \| tatra śreṣṭhya-dṛṣṭyā tāvad
ārthika-krameṇa vyākhyāyate---tathā hi dvividhā jīvan-muktāḥ, eke
bhakti-śūnyāḥ sva-svarūpaika-niṣṭhā ātmā-rāmāḥ, pare
śrī-bhagavat-kṛpā-labdha-śānta-ratitvānn ātyādṛtā ātmā-rāmatā-sukhāḥ
śānta-bhaktāḥ \| teṣu dvi-vidheṣu upāsakeṣu prāyaḥ svābhedena yat-tasya
prākaṭyam, tādṛśa-prakāśa eva brahma, tatrādyeṣu tāvat
dvaitaika-niṣṭheṣu sva-svarūpa-nirviśeṣaṁ cid-rūpam eva brahma
prakāśate, dvitīyeṣu tu cid-dhana-rūpaṁ mūrtaṁ **paraṁ**
brahma-ghanāghanatva-viśeṣāvivekena, dvayoś cittvenaikyād apṛthaktvena
nirdeśaḥ, tasya ca nirviśeṣatvena svāda-viśeṣā \[svādu \[ga\] bhāvād
anuttamāṅgatayā pucchatvam, puccham evedaṁ pratiṣṭhā modādīnām ādhāraḥ
\| yadyapi sarveṣām ānanda-maya eva pratiṣṭhā, tathāpi tayornir
viśeṣa-saviśeṣayor vastuta aikyābhiprāyeṇa tathoktam \| **atha**
nyūnādhika-sāmānyās trividhā ucchante, tatrātmānam atinyūnatayā

jānantaḥ, śrī-bhagavantaṁ sarvotkarṣa-padatvāt sarvādhikatvena jānanta
eva ye tam upāsate, teṣu bhaya-gauravādinānamreṣu paramādhi-daivatatayā
sphurantaṁ paramam iṣṭam uttarottarar ucyutpādinaṁ prītirateḥ
prakarṣa-pramāṇam anubhavatsu tādṛśa-camatkāra-kṛdānanda-rūpatvena
śrī-bhagavataḥ prakāśa-viśeṣe modaḥ \| tasya pucchato
vaiśiṣṭyād-dakṣiṇa-pakṣatvam, ye lālakatva-pālakatvādinā ātmānam
adhikatayā jānanto lālyatvenānugrāhyatvādinā śrī-bhagavantaṁ nyūnaṁ
jānanta evopasevante, te vrajeśvarī-prabhṛtayo gurujanāḥ, teṣu
putrādi-bhāvenopāsīneṣu vatsaleṣu paramānugrāhyatayā sphurantaṁ

vātsalya-rateḥ prakarṣaṁ prema-viśeṣam anubhavatsu
tādṛśa-paramānanda-rūpatvena śrī-bhagavataḥ prakāśa-viśeṣaḥ pramodaḥ \|
pūrvato\'sya śraiṣṭhyād uttarasya śraiṣṭhyārthatvād ata eva pra-śabdaḥ
\| ye tu sahaśayanāśana-krīḍādiṣu jaya-parājayādiṣu ca nirviśeṣatvena
śrī-bhagavatā tulyammanyāḥ, svātmanā śrī-bhagavantaṁ cāny ūnādhikaṁ
manya-mānā upāsate, te tu śrī-dāmādayo vayasyāḥ, teṣu
bhaya-gauravānugrahādi-śūnyeṣu

parama-svādhiṣṭha-maitrībhāvādi-pūrṇaṁ parama-praṇayitayā
prādurbhavantaṁ sakhya-rateḥ prakarṣa-prema-varam anubhavatsu
tādṛśa-bhāvānusāreṇa parama-premāspadatvena śrī-bhagavataḥ
prakāśa-viśeṣaḥ priya-śabda-vyapa-deśyaḥ \| tasya pūrvataḥ śreṣṭhyāc
chiras **tvam** \| caturvidhā nirūpitāḥ \| pañcamā upāsaka-janā \|
nirūpyante, ye tu parama-kāntatvena kandarpa-koṭi-ramyatvena
svātma-koṭi-priyatayā ca śrī-bhagavantam upāsate, te preyasī-vargā
vraja-devī prabhṛtayaḥ \| teṣu santa-tamasamordhva-mādhurī-bhara-pūrṇam
anurāga-rāśi sadā-svādayatsu tādṛśa-mahā---bhāvānuguṇyena
parama-śreṣṭhatvena śrī-bhagavataḥ prakāśa-viśeṣa ānandaḥ,
tasyāmodādibhyaḥ śreṣṭhyād ātmatvam \| evaṁ sthite tatra prathamaṁ
brahmatvam āhuḥ---sad iti \| eṣu pañca-prakāśeṣu madhye tvaṁ sadasataḥ
param \| sat-sthūlam, annamayādi-trayam \| asat-sūkṣmaṁ
vijñāna-maya-rūpaṁ jīvākhyam, tayoḥ **paraṁ** brahmāsi \| tathā pañcasu
madhye brahmatve nirūpite, **yad avaśeṣam** avaśiṣṭaṁ modādi-catuṣṭayaṁ
tac ca **tvam** asi, tatra raśmi-sthānīyaṁ brahma-svarūpam amūrtaṁ
sūrya-sthānīyasya ghanānanda-mūrteḥ prakāśa-rūpaṁ parabrahma-rūpam,
tathā modādi-catuṣṭayaṁ ca mūrtam, ity eṣa
śānta-prīta-vatsala-priyojjvalānāṁ pañcānāṁ mukhya-rasānāṁ viṣaya-bhūta
eko\'pi śrī-bhagavān upāsaka-bhedena pañcadhoktaḥ \| kintu
nirupama-parama-sāndrānanda-rūpatvenānubhavād ukta-svarūpo\'yaṁ rasa eva
bhagavān \| tathā hy ānanda-mayādhikāre śrutiś ca

raso vai saḥ, rasaṁ hy evāyaṁ labdhvānandī bhavati \| \[tai. 2.7.1\] iti
\|

proktam evārthaṁ kiñcid-viśeṣārtham anuvadann upasaṁharati-**ṛtam** iti
\| śruty ukta-pratiṣṭhānīyam idam, ānanda-mayaṁ tad-rūpam ṛtaṁ pratiṣṭhā
sarveṣaṁ mūrtāmūrtānāṁ prakāśānāṁ tad eka-svarūpatvād idam
evānanda-mayaṁ tad-rūpaṁ śrī-bhagavad-gītādiṣu parama-nigūḍhopadeśe
dṛṣṭa-sarvāpari-pratiṣṭhā-bhavatvena \| sarva-pratiṣṭhār-ūpam ity arthaḥ
\| tathā hi

sa guṇān samatītyaitān brahma-bhūyāya kalpate \| \[gī. 14.16\] ity
asyānantaram---

brahmaṇo hi pratiṣṭhāham amṛtasyāvyayasya ca \|

śāśvatasya ca dharmasya sukhasyaikāntikasya ca \|\| \[gītā 14.27\] iti
\|

asyārthaḥ---brahma-vidbhiḥ sva-svarūpeṇa śānta-bhaktaistu
brahma-ghanatvenopāsyasya śrutyā pucchatvenoktasya brahmaṇaḥ
sarva-vyāpakasyāpi śyāmojjvala-sarvānanda-kanda-kadamba-mūrtir eṣo\'haṁ
pratiṣṭhā \| tathā hi brahma-saṁhitāyām ādi-**puruṣa-**rahasyastotre

yasya prabhā prabhāvato jagadaṇḍa-koṭi,

koṭiṣv aśeṣa-vasudhādi-vibhūti-bhinnam \|

tad-brahma-niṣkalam anantam aśeṣa-bhūtaṁ

govindam ādi-puruṣaṁ tam ahaṁ bhajāmi \|\| \[bra.sa 5.51\]iti \|

tathā paramābhīṣṭa-daivatatvena sevamānaiḥ paramārādhyasya śāśvatasya
dharmasya prīti-bhakti-\[prīta-bhakti- \[ca\]\]tayākhyātasya
prīti-bhakti-prakāśyatvāt śrī-bhagavānevopacāreṇa
śāśvata-dharma-rūpa-prīti-bhakti-tayokta ity adoṣaḥ \| tasya modasya
mat-prakāśa\[mut-prakāśa \[gha, ṅa \]\| viśeṣasyāhaṁ pratiṣṭhā \|
proktenāmunā moda-rūpeṇa sevakeṣv ahaṁ pratiṣṭhito bhavāmīti, tathā
guru-janaiḥ pragāḍha-vātsalya-viṣayatvenānuśīlyamānasyāmṛtasyāvyayasya
madaika-rūpa-mādhurya-sāra-svarūpasya
pramodākhya-mat-prakāśa-viśeṣasyāhaṁ pratiṣṭhā
paramācintya-sarvaiśvarya-bhara-pūrṇatvāj-jagad anugrāhako\'py ahaṁ
pūjyeṣu paramānugrāhyeṇaiva pramoda-rūpeṇa pratiṣṭhito bhavāmīty arthaḥ
\| pūrvokta-krameṇa sevaka-gaṇanānantaram eṣāṁ nirdeśa ucitye\'pi gītāsu
śānta-bhaktānantara-nirdeśaḥ pūjyatvenobhayeṣāṁ sāmyāt, tathā
parama-priya-janaiḥ parama-preyasī-gaṇaiś cānuśīlyamānasya
sukhasyaikāntikasya paramātmantika-sukha-rūpasya
priya-śabdānanda-śabdābhyāṁ śrutyā vyapadeśyasya

sarvottama-mat-prakāśa-viśeṣasyāhaṁ pratiṣṭhā, para-preṣṭheṣu
parama-preyasīṣu ca sarvotkṛṣṭa-preṣṭhatayā pratiṣṭhito bhavām īti \|
pañcamasya parama-rahasyatvād arjunasyopadeśyatvāc ca tad ubhayam
evāviviktatayā yugapat sūcitam \| kecit tu śrī-puruṣottame
mahā---vaikuṇṭha-nātha ānanda-maya-pada-vācyaḥ, tasya catvāro
vyūhāḥ-priya-moda-pramodānanda-śabda-vyapadeśyāḥ tasyāmūrtaṁ svarūpaṁ
brahmety āhuḥ \|\|17\|\|

\[evaṁ bhakti-niṣṭhān praśasya tad-vihīnān aṅgirasa-satra-yājino
dvijānākrośantyas tat-priya-jana-prīṇanaṁ prārthayante-**dṛtaya** iveti
\| te kārtsnyena prasiddhāḥ \| asubhṛtaḥ prāṇinaḥ,
dīkṣitatva-brāhmaṇatvāder anuktyā kevalam asubhṛttvena nirdeśaḥ
parama-krodhāveśāt, asūn prāṇān eva bibharti puṣṇanti, na tu tvāṁ
vidantīty apīty arthaḥ \| **yadi** yady api anuvidhā anu anvanu
nirantaraṁ vidhā yajña-vidhayo yeṣāṁ tādṛśāḥ, tathāpi
tvat-prārthanābhaṅgāt **dṛtaya** iva śvasanti \|

nanu mama gopa-nandanasya prārthanābhaṅgāt ko nāma doṣaḥ
tatrāhuḥ---**mahad** iti \| **yad** anugrahād-yadīyāṁśa-puruṣānugrahāt
\| **yad** vā, yasya gopāla-veśasyānugrahāt, mahān brahmā **aham** ādayo
mad-vidhādayaścety arthaḥ \| tathā ca tāpanī-śrutiḥ

gopaveṣo me purastād āvirbabhūva, tataḥ praṇatāmayānukūlena hṛdā mahyam
aṣṭādaśākṣaraṁ svarūpaṁ sṛṣṭaye dattvān-tarhitaḥ, punaḥ sisṛkṣā me
prādur abhūteṣv akṣareṣu bhaviṣyaj-jagad-rūpaṁ prākāśata \[pū. 29-30\]
ity ādyāḥ \|

astu tāvat prāktanam aiśvaryam, tathā ādhunikā vraja-sampad eva
lokottarety āhuḥ---he **puruṣa-**vidho nṛcandra! **yad** vā, puruṣāṇāṁ
brahma-viṣṇu-rudrāṇāṁ vidho prakāśaka! yaś ca **tvam** anna-**mayādiṣu**
tatra pracurānna-kūṭādiṣu kūṭī-bhūta-catur vidhānna-śāli-govardhanādiṣv
ity arthaḥ \|

ādi-śabdena bahu-vidha-go-rasādi-pracureṣu, bahu-vacanena
nandīśvarādikaṁ ca sagṛhṇanti \| atra eṣu anvayaḥ kṛtāsaktiḥ san, ramata
iti ramaḥ, sva-bhakta-dattatvena parama-prīty ānnādīnyāsvādayan ramasa
ity arthaḥ \| evam-bhūtam api tvāṁ ye\'nnāpradānenāvahelayāñcakruḥ, te
**dṛtaya** iva śvasantīti \| **atha** ataḥ krīḍā-paratvāt, eṣu
govardhana-nandīśvarādiṣu sad-vartamānaṁ **yad**-goṣṭhaṁ tat ava rakṣa
prīṇayeti vā \| katham-bhūtam asataḥ parama-durjanasya kaṁsādeḥ
**paraṁ** vairī-bhūtam, tena vairitayā niścitam ity arthaḥ \| śeṣaṁ
śeṣiṇastava yatheṣṭa-viniyogārham---

īśvareṇa priyaṁ sarvaṁ yatheṣṭaṁ viniyujyate \|

yatheṣṭa-viniyogārhaṁ śeṣa-śabdena kathyate \|\| iti śrī-vaiṣṇavāḥ \|

śeṣaṁ kim-bhūtam ṛtaṁ satya-svarūpam \|\|17\|\|\]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dṛtaya** ity asya ṭīkāyām
asūryā iti śrī-bhagavad-bahir mukhāḥ sarva evāsurās teṣām ete asūryāḥ
sāṁsārikā lokāḥ karma-phalāni tathā coktam
āgneya-viṣṇu-dharmottarayoḥ---

> dvau bhūta-sargau loke\'smin daiva āsura eva ca \|
>
> viṣṇu-bhakti-paro daiva āsuras tad-viparyayaḥ \|\| iti \|

andhena tamasā paramājñānena tān lokān pretya mṛtvābhigacchanti,
ātmahano bhagavad-vimukhā iti **atha** eva ṛtaṁ satyam ity atra
avidyayaiva tat-tat-kalpyata iti śeṣaḥ \| **atha** sva-vyākhyā \|

tad evaṁ sāmānyākāreṇa sarva-śrutīnāṁ samanvayas
tac-chuddha-bhakti-pratipādana-paryanto darśitaḥ \| **atha**
tad-viśeṣāṇām api darśyate \| tatra
kāścit-pūrvokta-śuddha-bhakti-pratipādaka śruty anugāminyaḥ
śrutayo\'nvaya-vyatirekābhyāṁ tad-vākyaṁ puṣṇanty astenaiva tatra
carantyaḥ kāścit-svānugata-śrutīś cānyās tat-paryavasānavattvena
stuvanti-**dṛtaya** iti \| asubhṛto jīvā **yadi** te tavānuvidhā bhaktā
bhavanti tadaiva śvasanti prāṇanti anyathā dṛtayo bhastrā iva
śva-**sad** ābhāsā eva samaṣṭi-vyaṣṭi-jīva-karaṇānāṁ **mahad** ādīnām
anugrāhakasyāpi tavopekṣaṇāt sarvopekṣitatvena mṛta-tulyatva-prāpter ity
arthaḥ \| na kevalaṁ sṛṣṭāv eva tavānugrāhakatvaṁ kintu
sthitāvapītyāhuḥ---puruṣeti atra taittirīyakopaniṣadi

brahma-vid āpnoti-param \| ity adhikṛtya śrūyate sa vā eṣa
puruṣo\'nna-rasamayas tasyedam eva śiraḥ \[tai.u. 2.1\] \| ayaṁ dakṣiṇaḥ
pakṣaḥ \| ayam uttaraḥ pakṣaḥ \| ayam ātmā \| idaṁ pucchaṁ pratiṣṭhā
\[tai.u. 2.1.3\]\| tad apy eṣa śloko bhavati \| annād vai prajāḥ
prajāyante \| tasmād-vā etasmād anna-rasamayādanyo\'ntara ātmā
prāṇamayas tenaiṣa pūrṇaḥ \| sa vā eṣa **asṛjan**-vidhas tasya
**asṛjan-**vidhatāmanvayaṁ **asṛjan-**vidhas tasya prāṇam eva śiraḥ \|
vyāno dakṣiṇaḥ pakṣaḥ apāna uttaraḥ pakṣaḥ \| ākāśa ātmā \| pṛthivī
pucchaṁ pratiṣṭhā [\[tai.u brahmānanda-vallī,prathamo'vkaḥ\]\|]{.mark}
tad apy eṣa śloko bhavati \| prāṇaṁ devā anuprāṇantīty ādi \| tasyaiṣa
śārīra ātmā \| yaḥ pūrvasya \| tasmād vā etasmāt-prāṇamayādanyo\'ntara
ātmā manomayas tenaiṣa pūrṇaḥ\| \| sa vā eṣa **asṛjan**-vidha eva ity
ādi pūrvavat \| tasya yajur eva śiraḥ \| ṛg-dakṣiṇaḥ pakṣaḥ \|
sāmottaraḥ pakṣaḥ \| ādeśa ātmā \| atharvāṅgirasaḥ pucchaṁ pratiṣṭhā
\[tai.u tṛtīyo'nuvākaḥ. brahmānanda-vallī\] tad apy eṣa śloko bhavati,
yato vācaḥ\" ity ādi \| tasyaiṣa ity ādi pūrvavat \| tasmād vā
etasmān-manomayād anyo\'ntara ātmā vijñāna-mayas tenaiṣa pūrṇaḥ \| sa vā
eṣa \[tai.u caturtho'nuvākaḥ. brahmānanda-vallī\] ity ādi \| tasya
śraddhaiva śiraḥ \| ṛtaṁ dakṣiṇaḥ pakṣaḥ \| satyam uttaraḥ pakṣaḥ \|
yoga ātmā \| mahaḥ pucchaṁ pratiṣṭhā \[tai.u caturtho'nuvākaḥ.
brahmānanda-vallī\]\| tad apy eṣa śloko bhavati \| vijñānaṁ yajñaṁ
tanute \[tai.u pañcamo'nuvākaḥ. brahmānanda-vallī\]ity ādi \| tasyaiṣa
ity ādi\| tasmād vā etasmād vijñāna-mayāt \| anyo'ntara ātmānanda-mayaḥ
\| tenaiṣa pūrṇaḥ \| sa vā eṣa\[tai.u caturtho'nuvākaḥ.
brahmānanda-vallī\] ity ādi \| tasya priyam eva śiro modo dakṣiṇaḥ
pakṣaḥ pramoda uttaraḥ pakṣa ānanda ātmā brahma-pucchaṁ pratiṣṭhā
\[tai.u. 2.5.1\] \| tad apy eṣa śloko bhavati \| asann eva sa bhavati \|
asad brahmeti veda cet \[tai.u. 6.5.1\] \| ity ādi \| tasyaiṣa eva
śārīra ātmā \| yaḥ pūrvasya \[tai.u. 2.7.1\]\| ity ādi
śrī-vaiṣṇava-bhāṣya-matena vyākhyā ceyam \| vai-śabdaḥ prasiddhau
niścaye vā \| eṣa mṛj-jalādi-piṇḍa-lakṣaṇaḥ asṛjanḥ anna-rasa-mayaḥ \|
anna-raso nāmātrāna-rasa-vikāras tena tvag ādi-rūpaḥ

sarvo\'pi tad-vikāro labhyate \|

tan-mayatvaṁ jalādi-vikāra-śleṣmādy apekṣayā tasyādhikyāt tat-prācurya
eva mayaṭ \| mayaḍ-vaitayor bhaṣimity anena bhaṣāyām eva vikārāvayavayor
yaḥ mayaṭa vidhānāt chandasi tu vyac eva tad-vidhānāt \|
tat-prakṛtatvena mayaḍ iti tu prācūrya eva sarvatas tad-vidhānāt \|
vikārārtho\'tra na prakṛti iti idaṁ prasiddha śira eva śiraḥ \|
nanūttarottaratr eva kalpanā-mayam evaṁ pakṣādiṣv api vyākhyeyam \|

pakṣo bāhur uttaro vāmaḥ \| ayaṁ madhyamo deha-bhāga ātmā \| aṅgānāṁ
madhyaṁ hy eṣām ātmeti śruteḥ \| idam iti nābher adhas tād **yad** aṅgaṁ
tat-puccham iva pucchaṁ lambana-sāmyāt tad eva prakarṣeṇa tiṣṭhaty asyām
iti pratiṣṭhā āśrayaḥ \| tad evaṁ śākhā-candra-vad
antaratamatvajñānārthaṁ loka-prasiddham ātmānam anūdya tasyāntaram
antaram ātmānaṁ śāstra-prasiddha-sādhanādi-krameṇa praveśayan
prāṇamayādīn apy āha---tatra manaso dhāraṇārthaṁ tad ādhāra-prāṇo
dhāryya iti prathamaṁ prāṇa-mayam āha---tasmād iti \| anantaras tad
apagamād anna-rasamayasya mṛteḥ eṣo\'n-nara-samayas tena pūrṇo vāyuneva
dṛtiḥ sa ca **asṛjan** vidhaḥ puruṣākāraḥ kathaṁ tasya
pūrvasyān-nara-samayasya **asṛjan** vidhatām eva lakṣīkṛtya viśeṣaṁ
bodhayitum ayam api rūpaka-kalpitaiḥ śiraḥ-pakṣādibhiḥ puruṣākāra eva
varṇyate tad evaṁ rūpakaṁ darśayati \| tasya prāṇa-mayasya hṛdistha
prāṇa-vāyu-pracurasya prāṇaṁ prāṇa-vāyureva prathama-dhāryatvena śiraḥ
varṇyate evaṁ sādhana-krameṇaiva dakṣiṇa-pakṣatvādikramo jñeyaḥ \|
udānādi-nirdeśaḥ prāṇenābhedopāsanāt ākāśaḥ ākāśasthaḥ
vāyu-vṛtti-viśeṣaḥ samānākhyo vāyuḥ vāyu-vṛtty adhikārāt madhyasthatvād
itarāḥ paryyanta-vṛttir apekṣyātmā adhyakṣaḥ pṛthivī tad abhimānino
devatā ādhyātmikasya prāṇasya dhārayitrī sthiti-hetutvāt saiṣā
puruṣasyāpānam avaṣṭabhyeti śruty antarāt tasya prāṇa-mayasya eṣaḥ
tasmād vā etasmād ātmana ākāśaḥ sambhūtaḥ \[tai.u. 1.2.1\] \| ity
atropakrame prokta evātmā śārīra ātmā tad-rūpa-śarīrāntaryāmī \|
katham-bhūtaḥ \| yaḥ pūrvasyānna-maya-rasasyāpi śārīra ātmā evaṁ yaḥ
pūrvasya prāṇa-mayasyetyādikam uttaratrāpi yojyam \|

yac-cānanda-mayānte\'pi tasyaiṣa eva śārīra ātmā \| iti śrūyate \| tatra
tasyopacārika-bhedanir deśenānany ātmatvam eva bodhayati, nātmāntaraṁ
vijñāna-mayād anyo\'ntara ātmeti-vadanyāprastāvāt \| prāṇa-mayāntokter
yaḥ pūrvasyety atrāparair api tathābhy upagamanīyatvāt tataś ca tatraiṣa
pūrvokta ānanda-mayatāt-paryāvasāna-viveka ātmaitava tasya śārīra ātmeti
yojyam \| evaṁ prāṇa-dhāraṇayā mano vaśīkṛtya tac ca mano
niṣkāma-karmātmakatayā dhāraṇīyam ity āśayena manomayam āha---manaḥ
saṅkalpāvyātmakam antaḥ-karaṇam \| asya pūrvasmād antaratvaṁ
jñāna-sambandhena jaḍa-rūpāt prāṇa-mayāt śreṣṭhatayā yajur ity
aniyatākṣara-pādāvaśeṣo mantra-viśeṣaḥ taj-jāti-vacano yajuḥ-śabdaḥ
tasya śiras tvaṁ prāthamyāt \| yajuṣā hi havir dīyate \| evam ṛk-sāmayor
api vaiśiṣṭyaṁ jñeyam \| ādeśo\'tra brāhmaṇam
ādeṣṭavya-viśeṣān-nirdiśati \| atharvāṅgirasā dṛṣṭā mantrā brāhmaṇaṁ ca
śāntyādi-pratiṣṭā-hetu-karma-pradhānatvāt-pucchaṁ pratiṣṭhā
manomayāṅgatvaṁ caiṣāṁ manovṛttāv āvirbhāvitvena tat-prācuryāt \|
tad-vikāratve tu pauruṣeyatvāpātaḥ syāt \| atra pāramārthika-pathasyaiva
prakṛtatvāt vyāvahārika-saṅkalpādy ātmaka-manomayatvaṁ na prayujyate \|
prāṇa-dhāraṇāyāḥ pūrvam eva hi tyaktaṁ tat ata eva
manuṣyādhikāratvān-manuṣya-śarīram evotkāntam \| evam uttaratrāpi \|
tathaiva vijñāna-mayam āha---asya pūrvasmād antaratvaṁ
karaṇa-rūpāt-tasmāt-kartṛ-rūpatvena śreṣṭhyāt śraddhā
adhyātma-śāstrayāthārthya-pratītiḥ \| ṛtaṁ śāstrārtha-niścitā buddhiḥ \|
satyaṁ tad arthānubhava-prayatnaḥ \| yogo yuktiḥ \| samādhānam ātmā \|
śraddhādīnāmet-sākṣātkārāṅgatvāt mahaḥ
tat-tat-sarva-prakāśa-hetutvenottamataraṁ śuddha-jīva-rūpam \| yasyaiva
prasiddhena vijñāna-mayatvam ucyate \| yo vijñāne tiṣṭhan vijñānād
antaro\'yam \| yasya vijñānaṁ śarīra \[bṛ.ā.u 3.7.23\]miti
jīvāntaryāmi-pratipādaka-śruteḥ \| atra sthāna eva yatrātmani tiṣṭhann
ity ādi śruty antarāt pratiṣṭhā teṣāṁ sarveṣām āśrayaḥ tad evaṁ
śuddha-jīva-paryantam upadiśya tathā tathā labdhāntarāṇāṁ punaḥ
sarvāntaratamatvena tatraiva pūrvopakrānta-mukhyātmatvaṁ paryavasāyayana
ānanda-mayam upadiśati \| asya sarvasmād antaratvam \| sarvāntaryāmitvāt
\| atra pūrva-pūrva-śāstrīya-paramārtha-prakriyaiva labdhā, na tu
vyāvahārikī \| tato neṣṭa-putra-darśanajānandādikam \| priyādi-śabdair
vyākhyeyaṁ kintv ekasyaiva paramānanda-rūpasya brahmaṇa
uttarottarotkarṣatā-ratamyāt priyādīnām \| caturṇāṁ tat-tan-nāmabhedaḥ
\| ānandasya tu sāmānyatvena priya-śirastvādy aprāpti-rupacayāpacayau hi
bhede iti nyāyena brahmaṇa ānandādiṣu guṇeṣu
sarvatropāsanāyāmādīyamāneṣu priya-śirastvādīnām aprāptiḥ te hi na guṇāḥ
kintv ekasyānamayādi-krameṇopāsanābhūmikārohāvasthānāṁ bhede khalu
priyādi-śabdais tasyaivānanda-mayasya brahmaṇa udayopacayāpacayau
vivakṣitāv iti hi tatrārtha ānandasya pūrva-pūrva-kramānusārād
ātma-sthāna-patitatvenātmatva-rūpakam \| brāhmaṇas tu
sarvottaroditatvena pucchatva-rūpakam \| sarva-bṛhattamatvena brahmatvam
uktam \| pūrvavat sukha-paryāya-śabdānuktir
antaroktānanda-śabda-vyapadeśyatvam evābhipraiti \| etad eva ca
parakāṣṭhā-rūpatvāt \|
priyādi-lakṣaṇottarottarādhika-śuddha-svaprakāśa-viśeṣāṇām āśrayatvena
pratiṣṭhā \| idam eva ca priyādy āśrayatvena so\'kāmayata \| bahu syām
\[tai.u 6.1\]\| ity ādy antaroktes tat-tad aśeṣa-śakti-viśeṣāśrayatvena
ca ānanda-maya ātmety ucyate \| yata eva ca brahmeti vyapadiśyate \| eṣa
ca so\'kāmayata bahu syāṁ prajāyeyeti \| sa tapo\'tapyata \| sa tapas
taptvā \| idaṁ sarvam asṛjata \| raso vai saḥ \| \[tai.u 2.7.1\]ity
ādibhir abhyastaḥ ātmatayā pucchatayā ca paribhāṣitasyānandasya
prācuryānmayaṭ \| so\'khaṇḍo\'pi parabrahmaiva sva-prakāśa-viśeṣāṇāṁ
sva-śaktīnāṁ cāpṛthag-vastutvāta pratyuta tat-tat-prakāśe prakāśādhikyāt
\| śrutau ca brahma-vid āpnoti param \[tai.u 2.1.1\]\| iti
**yad-**brahmopakrāntaṁ tasyaivātmatvam \| tasmād vā etasmād ātmana
ākāśaḥ sambhūtaḥ \[tai.u. 2.1.1\]\| ity anena darśayitvā tasyātmatvasya
paryavasānam ānanda-maya eva darśitam anyānukteḥ \| tataś ca
prakaraṇa-prāptaṁ yat-tasya brahmatvaṁ tad abhyāsane nirṇīyate \| tato
jīvas tu sutarāṁ nāsau tad uktam---ānanda-mayo\'bhyāsāt \[bra. sū.
1.1.13\] ity ādikam ārabhya netaro\'nupapatteḥ \[ve.sū. 1.1.16\] ity
antena vivṛttiś caiṣāṁ sūtrāṇāṁ śrī-rāmānujācāryādi-matena
śrī-bhāgavata-sandarbhasya ṭīkāyāṁ kṛtāsti tad alam atiprasaṅgena \| tad
etāvati tat-svarūpe śruti-pratipādite sthite yasmāt-kṣaram atīto\'ham
ity ādi nijoktisaṁvādena svayaṁ bhagavad ākhya-mūrta-brahmaṇa
evākhaṇḍa-svarūpa-śakti-guṇa-rūpa-līlādi-pūrṇatayā
pratiṣṭhā-parakāṣṭhātvaṁ svayam eva tu darśitaṁ śrī-gītopaniṣatsu---

> māṁ ca yo'vyabhicāreṇa bhakti-yogena sevate \|
>
> sa guṇān samatītyaitān brahma-bhūyāya kalpate \|\|
>
> brahmaṇo hi pratiṣṭhāham amṛtasyāvyayasya ca \|

śāśvatasya ca dharmasya sukhasyaikāntikasya ca \|\| \[gītā 14.26-27\]
iti \|

asyārthaḥ hi śabdaḥ prācīnārthasya hetutā vivakṣayā ato
guṇātīta-brahma-bhava-lakṣaṇa-prācīnārtha-hetuvacane asmin upacāreṇa
tac-chabdasyānyārthatvam aprākaraṇikatvāt-kalpyatvena nyūnatvād
ayogyatvena cāyuktaṁ kintv evam eva yuktam \| nanu, tvad-bhaktyā kathaṁ
nirguṇa-dharmatva-prāptiḥ \| sā tu sarvotkṛṣṭa-tad ekānubhavena bhavet
\| tatrāha---brahmaṇo hīti \| hi yasmāt parama-pratiṣṭhātvena prasiddhaṁ
śrutaṁ **yad-**brahma tad eva cānanda-mayaḥ tasyāpi svayaṁ
bhagavadākhya-para-brahma-mūrtir ayam ahaṁ pratiṣṭhā ata evāmṛtasya
parama-puruṣārthasya mokṣasyāhaṁ pratiṣṭhā tasya lakṣaṇayā
svargādi-paratvaṁ vārayati avyayasyeti tathā---

> kālena naṣṭā vāṇīyaṁ pralaye deva sajjñitā \|

mayādau brahmaṇe proktā dharmo yasyāṁ mad ātmakaḥ \|\| \[bhā.pu
11.14.3\]

ity ekādaśokteḥ \| śāśvatasya dharmasya bhagavad-dharmākhyasya
sarva-puruṣārthaika-mūlasya parama-sādhanasyāpy ahaṁ pratiṣṭhā tathā
nātyantikaṁ vigaṇayanty api te prasādam \[bhā.pu 11.15.48\]\| ity
ādi-tṛtīyokteḥ \| ekāntikasya sukhasya mat-prema-rasa-lakṣaṇasya
paramāti-parama-sādhyasyāpy ahaṁ pratiṣṭhā ata eva raso vai saḥ \| rasaṁ
hy eva labdhvānandī bhavati \[tai.u. 2.7.1\] iti **yad** ānanda-mayam
adhikṛtyoktaṁ tac-caitad apekṣayaiva jñeyam \| mallānām aśaniḥ \[bhā.pu
10.43.17\] ity ādi-darśita-prema-pāñcavidhyena rasyamānatvād iti \| ataḥ
sarvasyāpi madadhīnatvāt-kaivalya-kāmanayā kṛtena mad-bhajanena brahmaṇi
līyamāno brahma-dharmam api prāpnoti ity arthaḥ \|

> yadā paśyaḥ paśyate rukma-varṇaṁ
>
> kartāram īśaṁ asṛjanṁ brahma-yonim \|
>
> tadā vidvān puṇya-pāpe vidhūya
>
> nirañjanaḥ paraṁ sāmyamupaiti \|\| iti śruteḥ \|

ma atra śrī-viṣṇupurāṇam api-sampravadate

śubhāśrayaḥ sa cittasya savargasya tathātmanaḥ \[vi.pu. 6.7.75\] \| iti
vyākhyātaṁ ca tatrāpi svāmibhiḥ sarvagasyātmanaḥ parabrahmaṇo\'py
āśrayaḥ pratiṣṭhā tad uktaṁ śrī-bhagavatā

brahmaṇo hi pratiṣṭhāham \[gītā 14.27\] iti \| tathā viṣṇudharmottare
naraka-dvādaśī-prasaṅge śrī-viṣṇustave

> ākāśādiṣu śabdādau śrotrādau mahad ādiṣu \|
>
> prakṛtau puruṣe caiva brahmaṇy api ca sa prabhuḥ \|\|
>
> yathaika eva sarvātmā vāsudevo vyavasthitaḥ \|
>
> tena satyena me pāpaṁ narakārti-pradaṁ bhayam \|\|
>
> prajā tu sukṛtasyāstu mamānudiva-sañjayaḥ \|\| iti \|

atra sarvātma-śabdena duḥsamādhānāntaraṁ ca nirastam \| tatraiva
māsarkṣa-pūjā-prasaṅge---

> yathācyutas tvaṁ parataḥ parasmāt sa brahma-bhūtāt-parataḥ parātmā \|
>
> tathācyutatvaṁ kuru vāñchitaṁ tan-mamāpadaṁ cāpaharāpram eya \|\| iti
> \|

uttara-kṣatra-bandhūpākhyāne ca \|

> yan-mayaṁ brahma paramaṁ tad avyaktaṁ ca yan-mayam \|
>
> yanmayaṁ vyaktam apy etad-bhaviṣyāmi hi tan-maya \|\| iti\|

śrutiś ca pūrvam udāhṛtā \| yasya pṛthivī śarīram \[bṛ.ā.u 3.7.4\]\| ity
ādiḥ \| tasmāt **asṛjan**-vidha ity asya prakṛta-padyārdhasyāyam arthaḥ
atra mahad ādi-pariṇāma-rūpe samaṣṭi-vyaṣṭi-jīva-dehe jīvānām
anugrahārtham anvayaḥ praviṣṭas **tvam** \| katham-bhūtaḥ \|
anna-mayādiṣu yaścaramaḥ **asṛjan-**vidhaḥ pūrva-pūrvavat
**asṛjan-**rūpakeṇānirūpita ānanda-mayas tad-rūpaḥ prāṇan ādi-ceṣṭānāṁ
paramānandāttvatta eva samudbhava iti prasiddhes tavānugrāhakatvam

ko hy evānyāta kaḥ prāṇyād **yad** eṣa ākāśa ānando na syāt \[tai.u.
2.7.1\]\| iti śruteḥ \|

nanv ānanda-mayākhyaṁ brahma bhavatu \| tādṛśaṁ na cāhaṁ tat-tasya
kalpita-śiraādi-rūpatvān-mama tu sākṣāt-tad-rūpatvāt tatrāhuḥ eṣu
pratiṣṭhāntavākyeṣu **yad** avaśeṣaṁ vākyaśeṣāvagamyaṁ raso vai sa ity
ādinā pañca-vidha-bhakti-rasāśrayatvena sūcitam \| brahmaṇo hi
pratiṣṭhāham \[gītā 14.27\] iti \| yasmāt-kṣaramatīto\'ham iti ca \|
śrī-gītopaniṣadādau prasiddham \| sataḥ priyāder asato\'n-nara-samayādeś
ca **paraṁ** śreṣṭhaṁ yata eva ṛtaṁ tat-tat-sarvāśraya-rūpaṁ tat-sattvam
iti \| ṛ gatau \| ity asmād adhikaraṇārtha-kta-pratyayena tac chabdasya
tad arthatvaṁ gītādi-vākyaika-vākyatvād gamyam \| atra makhyāḥ śrutayaḥ
asann eva sa bhavati asad-brahmeti veda-ced asti brahmeti ced-veda \|
santamenaṁ tato viduḥ \| **yad**ā hy evaiṣa etasminn
adṛśye\'nātmye\'nirukte\'nilayane\'bhaye pratiṣṭhāṁ vindate \| **atha**
so bhayaṅgato bhavati \| **yad** āhy evaiṣa etasminn udaram antaraṁ
kurute \| **atha** tasya bhayaṁ bhavati \[tai.u. 2.7.1\] \| iti ut uta
aram alpam api antaraṁ vyavadhānaṁ smaraṇa-vicchedam ity arthaḥ \|

> sā hānis tan-mahac-chidraṁ sa mohaḥ sa ca vibhramaḥ \|
>
> yan-muhūrta kṣaṇaṁ vā pi vāsudevaṁ na cintayet \|\| iti \|

śrī-viṣṇu-purāṇānusārād ity arthaḥ \| **atha** anyāḥ śrutayaḥ

> eko vaśī sarva-bhūtāntarātmā
>
> ekaṁ rūpaṁ bahudhā yaḥ karoti \|
>
> tam ātma-sthaṁ ye'nupaśyanti dhīrāḥ
>
> teṣāṁ sukhaṁ śāśvataṁ netareṣām \|\| \[kā.u 2.2.12\]

ity ādyāḥ \|

> nityo'nityānāṁ cetanaś cetanānāṁ
>
> eko bahūnāṁ yo vidadhāti kāmān \|
>
> tam ātmasthaṁ ye'nupaśyanti dhīrāḥ
>
> teṣāṁ śāntiḥ śāśvatī netareṣām \|\| \[ka.u 2.2.13\]

iti śrī-gopāla-tāpany-ādyāś ca tad-anugatāḥ śrutayas tu darśitāḥ 17\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 82) :** tad evam evābhiprāyeṇa, sa
vā eṣa puruṣo'nna-rasa-ma**yaḥ** \[tai.u. 2.1\] ity ādāv
antaraṅgāntaraṅgaikaikātmya-k**atha**nānte, idaṁ pucchaṁ pratiṣṭhā,
pṛthivī pucchaṁ pratiṣṭhā, atharvāṅgirasaḥ pucchaṁ pratiṣṭhā, mahaḥ
pucchaṁ pratiṣṭhā, brahma pucchaṁ pratiṣṭhā \[tai.u. 2.1-5\] iti śruty
uktāyāḥ pañcamyā api pratiṣṭhāyā upari \| śrī-gītopaniṣado
yathā---brahmaṇo hi pratiṣṭhāham \[gītā 14.27\] iti \| atra
brahma-śabda-sannihita-pratiṣṭhā-śabdena sā śrutiḥ smaryate \| tataś
caivam eva vyākhyeyam \| hi-śabdaḥ,

> māṁ ca yo'vyabhicāreṇa bhakti-yogena sevate \|
>
> sa guṇān samatītyaitān brahma-bhūyāya kalpate \|\| \[gītā 14.26\]

ity asya nirantara-prācīna-vacanasya hetutā[^56]-vivakṣayā \| ato
guṇātīta-brahmaṇaḥ prakṛtārthatvāt prācīnārtha---hetu-vacane'sminn
upacāreṇa tac-chabdasya brahma-śakti-rūpaṁ hiraṇyagarbha-rūpaṁ vā
arthāntaram ayuktaṁ, kintv evam eva yuktam \| yathā---

nanu tvad-bhaktyā kath**a**ṁ nirguṇa-brahma-dharma-prāptiḥ, sā tu tad
ekānubhavena ? tatrāha---brahmaṇo hīti \| hi yasmāt brahma-pucchaṁ
pratiṣṭhā \[tai.u. 2.5.1\] iti parama-pratiṣṭhatvena śrutau yat
prasiddhaṁ, tac ca tasyām eva śrutau ānanda-mayāṅgatvena darśitaṁ tasya
pucchatva-rūpita-brahmaṇaḥ \| ānanda-mayo'bhyāsāt \[ve.sū. 1.1.13\] iti
sūtra-kāra-sammata-para-brahma-bhāva ānanda-mayākhyaḥ pracura-prakāśo
ravir itivat pracuraś cānanda-rūpaḥ śrī-bhagavān ahaṁ pratiṣṭhā \|

yadyapi brahmaṇo mama ca na bhinna-vastutvaṁ, tathāpi
śrī-bhagavad-rūpeṇaivodite mayi pratiṣṭhātvasya parā kāṣṭhety arthaḥ,
svarūpa-śakti-prakāśenaiva svarūpa-prakāśasyāpy ādhikyārhatvāt,
nirviśeṣa-brahma-prakāśasyāpy upari śrī-bhagavat-prakāśa-śravaṇāt \|

ata ekasyāpi vastunas tathā tathā[^57] prakāśa-bhedo rajanī-khaṇḍino
jyotiṣo mārtaṇḍa-maṇḍala-tad-gata-gabhasti-bhedavad utprekṣyaḥ \|

ato brahma-prakāśasyāpi mad adhīnatvāt kaivalya-kāmanayā kṛtena
mad-bhajanena brahmaṇi nīyamāno[^58] brahma-dharmam api prāpnotīty
arthaḥ \|

atra śrī-viṣṇu-purāṇam api sampravadate---śubhāśrayaḥ sa cittasya
sa-vargasya tathātmanaḥ \[vi.pu. 6.7.76\] iti \| vyākhyātaṁ ca tatrāpi
svāmibhiḥ---sa-vargasyātmanaḥ para-brahmaṇo'py āśrayaḥ pratiṣṭhā \| tad
uktaṁ bhagavatā brahmaṇo hi pratiṣṭhāham \[gītā 14.27\] iti \|

atra ca tair vyākhyātam---brahmaṇo'haṁ pratiṣṭhā ghanībhūtaṁ
brahmaivāham \| yathā ghanībhūta-prakāśa eva sūrya-maṇḍalaṁ, tadvad ity
arthaḥ \| iti \|

atra cvi-pratyayas tu tat-tad upāsaka-hṛdi tat-prakāśasyābhūtatvaṁ[^59]
brahmaṇa upacaryate itīttham eva \| atraiva pratiṣṭhā pratimeti ṭīkā
matsara-kalpitā \| na hi tat-kṛtā, asambandhatvāt \| na hi nirākārasya
brahmaṇaḥ pratimā sambhavati \| na ca tat-prakāśasya pratimā sūryaḥ \|
na cāmṛtasyāvyayasyety ādy anantara-pāda-trayoktānāṁ mokṣādīnāṁ
pratimātvaṁ ghaṭate \| na vā śruti-śailī-viṣṇu-purāṇayoḥ saṁvāditāsti \|
tasmān na sādaraṇīyā \| **yadi** vādaraṇīyā, tadā tac-chabdenāpy āśraya
eva vācanīyaḥ \| prati lakṣīkṛtya māti parimitaṁ bhavati yatreti \|

tad etat sarva-m abhipretyāhuḥ---**dṛtaya** ity ādi \| **asu-bhṛto**
jīvā **dṛtaya** iva śvasad ābhāsā api **yadi te** tava **anuvidhā**
bhaktā bhavanti, tadā **śvasanti** prāṇanti \| teṣu tad-bhaktānām eva
jīvanaṁ[^60] jīvanaṁ manyāmahe iti bhāvaḥ \| katham? **yasya** tava
**anugrahataḥ** samaṣṭi-vyaṣṭi-rūpam **aṇḍaṁ** dehaṁ **mahad aham
ādayo'sṛjan,** ataḥ svayam eva tathāvidhāt tvattaḥ parāṅ-mukhānām
anyeṣāṁ dṛti-tulyatvaṁ yuktam eveti bhāvaḥ \|

anugraham eva darśayanti---**atra** **mahad aham** ādiṣu **anvayaḥ**
praviṣṭas **tvam** iti \| kathaṁ mat-praveśa[^61]-mātreṇa teṣāṁ tathā
sāmarthyaṁ syāt ? tatrāhuḥ---**yad** yasmāt **sata**
ānanda-mayākhya-brahmaṇo'vayavasya priyādeḥ, **asatas** tad anyasmād
annamayādeś ca yat **paraṁ** puccha-bhūtaṁ sarva-pratiṣṭhā brahma, tat
khalu **tvam** \|

tatrāpi, **eṣu** pratiṣṭhā-vākyeṣu **avaśeṣaṁ** vākya-śeṣatvena sthitaṁ,
brahmaṇo hi pratiṣṭhāham \[gītā 14.27\] ity ādāv anyatra prasiddham---

ātma-tattva-viśuddhy arthaṁ **yad** āha bhagavān **ṛtam** \|

brahmaṇe darśayan rūpam avyalīka-vratādṛtaḥ \|\|[^62] \[bhā.pu. 2.9.4\]
iti \|

atra ṛtatvenāpi prasiddhaṁ śrī-bhagavad-rūpam eva, tat **tvam** \|
ato'nna-**mayādiṣu** **puruṣa-vidhaḥ** puruṣākāro yaś caramaḥ
priya-moda-pramodānanda-brahmaṇām avayavī ānanda-mayaḥ, sa **tvam** iti
\| tasmān mūla-paramānanda-rūpatvāt tavaiva praveśena teṣāṁ tathā
sāmarthyaṁ yuktam eveti bhāvaḥ, ko hy evānyāt kaḥ prāṇyād **yad** eṣa
ākāśa ānando na syāt? \[tai.u. 2.7.1\] iti śruteḥ \|

prakaraṇe'sminn etad uktaṁ bhavati---yadyapy eka-svarūpe'pi vastuni
sva-gata-nānā-viśeṣo vidyate, tathāpi tādṛśa-śakti-yuktāyā eva dṛṣṭes
tat-tat-sarva-viśeṣa-grahaṇe nimittatā dṛśyate, na tv anyasyāḥ \| yathā
māṁsa-mayī dṛṣṭiḥ sūrya-maṇḍalaṁ prakāśa-mātratvena gṛhṇāti, divyā tu
prakāśa-mātra-svarūpatve'pi tad antargata-divya-sabhādikaṁ gṛhṇāti \|
evam atra bhakter eva samyaktvena tayaiva samyak tat-tvaṁ[^63] dṛśyate
\| tac ca bhagavān eveti tasyaiva samyag-rūpatvam \| jñānasya tu
asamyaktvena darśitatvāt, tenāsamyag eva tad dṛśyate \| tac ca brahmety
asya asamyag-rūptavam \|

tatra ca sāmānyatvenaiva grahaṇe ekākārasya[^64] jñānasya tad
antarīṇāvāntara-bheda-paryālocaneṣv asāmārthyād bahir evāvasthitena tena
bhāgavata-paramahaṁsa-vṛndānubhava-siddha-nānā-prakāśa-vicitre'pi
sva-prakāśa-lakṣaṇa-para-tattve prakāśa-sāmānya-mātraṁ **yad** gṛhyate,
tat tasya prabhā-rūpatvenaivotprekṣyate \| tataś cāghanatvam aṁśatvaṁ
vibhūtitvaṁ ca vyapadiśyate tasya \| tasmād akhaṇḍa-tattva-rūpo bhagavān
sāmānyākāra-sphūrti-lakṣaṇatvena sva-prabhākārasya brahmaṇo'py āśraya
iti yuktam eva \|

ata eva, yasya pṛthivī śarīraṁ, yasyātmā śarīraṁ, yasyāvyaktaṁ śarīraṁ,
yasyākṣaraṁ śarīram, eṣa sarva-bhūtāntarātmā, apahata-pāpmā, divyo deva
eko nārāyaṇaḥ \[subālopaniṣad 7.1\] ity etac-chruty antaraṁ
cākṣara-śabdoktasya brahmaṇo'py ātmatvena nārāyaṇaṁ bodhayati \|

uktātmādi-śabda-pāriśeṣya-pramāṇena, cakāra teṣāṁ saṅkṣobham
akṣara-juṣām api \[bhā.pu. 3.15.43\] iti prayoga-dṛṣṭyā cātra hy
akṣara-śabdena brahmaiva vācyam \| tathā śrī-bhagavatā
sāṅkhya-kathane---kālo māyā-maye jīve \[bhā.pu. 11.24.27\] ity ādau
mahā---pralaye sarvāvaśiṣṭatvena brahmopadiśya tadāpi tasya draṣṭṛtvaṁ
svasminn uktam,

> eṣa sāṅkhya-vidhiḥ proktaḥ saṁśaya-granthi-bhedanaḥ \|

pratilomānulomābhyāṁ parāvara-dṛśā mayā \|\| \[bhā.pu. 11.24.29\]

ity atra parāvara-dṛśety anena \|

so'yaṁ cātra vivekaḥ---sāṅkhyaṁ hi jñānaṁ,[^65] tac chāstraṁ khalu
svarūpa-bhūta-tad-viśeṣam ananusandhāya[^66] yat tat-svarūpa-mātraṁ
tadānīm avaśiṣṭaṁ vadati, tad eva ca brahmākhyam \| tad eva
prapañcāvacchinna-carama-pradeśe[^67] prapañca-layād vaikuṇṭha iva
svarūpa-bhūta-viśeṣāprakāśād[^68] avaśiṣyamānatvena vaktuṁ yujyate \|
tac ca sva-viśeṣya-mātraṁ svarūpa-śakti-viśiṣṭena vaikuṇṭha-sthena
śrī-bhagavatā pṛthag iva tatrānubhūyata iti \| tad evaṁ nirviśeṣatvena
sparśa-rūpa-rahitasyāpi tasya bhagavat-prabhā-rūpatvam utprekṣya tad
abhinnatvena brahmatvaṁ vyapadiṣṭam \|

tataḥ sparśa-rūpādi[^69]-mādhurī-dhāritayā sa-viśeṣasya sākṣād bhagavad
aṅga-jyotiṣaḥ sutarām eva tat sidhyati \| yathoktaṁ śrī-harivaṁśe
mahā---kāla-purākhyāne śrīmad arjunaṁ prati svayaṁ bhagavatā---

brahma-tejo-mayaṁ divyaṁ **mahad** **yad** dṛṣṭavān asi \|

> ahaṁ sa bharata-śreṣṭha mat-tejas tat sanātanam \|\|
>
> prakṛtiḥ sā mama parā vyaktāvyaktā sanātanī \|
>
> tāṁ praviśya bhavantīha muktā yoga-vid uttamāḥ \|\|
>
> sā sāṅkhyānāṁ gatiḥ pārtha yogināṁ ca tapasvinām \|

tat **paraṁ** paramaṁ brahma sarvaṁ vibhajate jagat \|\|

mām eva tad ghanaṁ tejo jñātum arhasi bhārata \|\| \[ha.vaṁ.
2.114.9-12\] iti \|

prakṛtir iti tat-prabhātvena svarūpa-śaktitvam api tasya nirdiṣṭam \|
evaṁ pūrvodāhṛta-kaustubha-viṣayaka-viṣṇu-purāṇa-vākyam apy etad
upodvalakatvena draṣṭavyam \| tasmād **dṛtaya iva** ity api sādhv eva
vyākhyātam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ sāmānyākāreṇa
sarva-śrutīnāṁ samanvayas tac-chuddha-bhakti-pratipādana-paryanto
darśitaḥ \| **atha** tad-viśeṣāṇām api darśyate \| tatra kāścit
pūrvokta-śuddha-bhakti-pratipādaka-śruty anugāminyaḥ
śrutayo'nvaya-vyatirekābhyāṁ tad-vākyaṁ puṣṇantyas tenaiva tatra
carantyaḥ svānugata-śrutiś cānyās tat-paryavasānatvena darśayantyaḥ
stuvanti---**dṛtaya** iti \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atas tat-padābjaṁ ye na
bhajanti, te kevalaṁ jīva-cchavā ity āhuḥ---**dṛtaya** ivety ādi \|
**yadi** te tavānuvidhā anukṣaṇaṁ sevāṁ vidadhata ity anuvidhāḥ,
tadānubhṛtaḥ, sārthakam asūn bibhratīty arthaḥ \| anyathā **dṛtaya** iva
bhastrā iva śvasanti jīvacchavā ity arthaḥ \| **yad** anugrahato
yasyānugrahān **mahad aham ādayo'ṇḍam** **asṛjan**, sa ca
**puruṣa**-vidhaḥ, **puruṣa** iti vidhā sañjñā yasya, na nārāyaṇo'py
atra tvayy anvayaḥ, anu ayata iti anugata ity arthaḥ \| tvayi
viṣaye'nugatavad **yaḥ** **puruṣa**-vidho nārāyaṇoyateam ayādiṣu
pañca-koṣeṣu caramaḥ, na kevalaṁ tathā, **sad asataḥ paraṁ**
sthūla-sūkṣmataḥ kārya-kāraṇataḥ param, pāre ity arthaḥ \| athāto
nārāyaṇād api **tvam** iti **yad** vastu tad eṣu nārāyaṇādiṣu puruṣeṣu
pratipādyeṣu avaśeṣaṁ, avaśiṣyata ity avaśeṣaḥ, tat \| ata eva ṛtaṁ
satyam \| **yad** vā, iti **yad** uktaṁ tad ṛtaṁ satyam \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
pūrva-ślokokta-bhajana-vyatireke janāḥ kīdṛśāḥ syuḥ ? ity apekṣāyām
āhuḥ---**dṛtaya** iveti \| te janā **dṛtaya** iva śvasanti,
tvad-bhakti-hīnatvena mṛtaka-sādharmyān niṣprāṇatve'pi bhastrā iva
vṛthā-śvāsā ity arthaḥ \| **yadi** tu te tavānuvidhā
anuvidadhatyānukūlyaṁ kurvantīty anucarā bhaktā iti yāvat \|
tadaivāsubhṛtaḥ prāṇa-dhāriṇo jīvanto narā ucyanta \|

nanv abhajatām api sūkṣmaḥ sthūlaś ca deho jīvann eva dṛśyate na tu
mriyamāṇas tatrāhuḥ---**mahad** **aham** ādayaś
cittāhaṅkāra-buddhi-manaḥ-śrotra-cakṣur ādayo deha-dvayārambhakāḥ
**yad** **anugrahataḥ** **yad** bhajana-prāptānugrahād eva aṇḍaṁ
samaṣṭi-vyaṣṭi-śarīram **asṛjan** namāmi te deva padāravindaṁ
prapanna-tapopaśamātapatram \| ity ādi-tṛtīyokteś cittāhaṅkārādayo
bhajane pravṛttā evadṛṣā ato yeṣāṁ citta-śrotrādayo naiva bhajane
pravarnte te dehā naiva citta-śrotrādimanta \| ato dehābhāsā eva mṛtā
eveti bhāvaḥ \|

nanv ahaṁ kīdṛśākāraḥ yaṁ māṁ te bhajerann ity ata āhuḥ
**puruṣa**-vidhaḥ puruṣasya vidheva vidhā ākāro yasya sa tasmād
evambhūto bhagavān eva tvaṁ sarva-bhūteṣu paramātmā
sarva-bṛhattamānanda-rūpaṁ brahma ca bhavasīty āhuḥ \| annamayādiṣu
anna-maya-prāṇa-maya-mano-maya-vijñāna-mayānanda-mayāḥ
sthūla-deha-prāṇāntaḥkaraṇa-jīva-paramātmānaḥ krameṇa
vasti-puccha-pṛthvivī-pucchātharvāṅgira-puccha-mahaḥ-puccha-brahma-pucchā
ye pañca-puruṣāḥ śrutāv uktās teṣu madhye yaś caramaḥ ānanda-mayaḥ sa
**tvam** iti sambandhaḥ\|

nanu tarhy anna-mayādyāḥ kim ahaṁ na bhavāmi tatra
viśiṣanti---atrānna-mayādiṣu anveti anupraviśatīty anvayaḥ \| sa tvaṁ
tava kāraṇatvāt \| anna-mayādīnāṁ tat-kāryatvādete\'pi tvam eva bhavasi
kintu na svarūpeṇa, tu tvamānanda-maya eva sarva-kāraṇaṁ paramātmety
arthaḥ \| kintv eṣu sarveṣv api madhye yad avaśeṣa parama-paramaṁ raso
vai saḥ \[tai. 2.7.1\]\| iti śrutyā rasatvena pratipāditam strīṇāṁ smaro
mūrtimān \[bhā.pu. 10.43.17\] iti bhāgavata-vivṛtaṁ sad asataḥ param
anna-mayādi-sthūla-sūkṣma-sarva-vilakṣaṇaṁ sarva-śreṣṭhāt sata
ānanda-mayād asatas tato nikṛṣṭād-vijñāna-mayādeś ca paramanyat yo\'sau
jāgrat-svapna-suṣuptimatītya turyātīto gopāla iti \|
śrī-gopāla-tāpanī-śruty uktam brahmaṇo hi pratiṣṭhāham \[gītā 14.27\]
iti gītā-spaṣṭīkṛtaṁ sarvotkṛṣṭaṁ śrī-kṛṣṇa-svarūpaṁ vastu tad api ṛtam
asmābhiḥ śrutis tapaḥ-prāpta-svarūpabhiḥ prāptam anubhūtaṁ vā \| arter
gaty arthatvād-gaty arthānāṁ ca prāpty arthatvāj-jñānārthatvāc ca \|
atra---

> asuryā nāma te lokā andhena tamasā-vṛtāḥ \|

tāṁste pretyābhigacchanti ye ke cātmahano janāḥ \|\| \[ī.u. 3\]

ity ādyā bhakty abhāve doṣa-pratipādikāḥ \| asuryāḥ---

> dvau bhūta-sargau loke\'smin daiva āsura eva ca \|

viṣṇu-bhakti-paro daiva āsuras tad-viparyayaḥ \|\| \[gītā 16.6\]

ity āgneyaviṣṇu-dharmottarokter asurāṇāṁ viṣṇu-bhakti-hīnānāṁ prāpya ity
arthaḥ \|

> nityo nityānāṁ cetanaś cetanānām
>
> eko bahūnāṁ yo vidadhāti kāmān \|
>
> taṁ pīṭhagaṁ ye'nubhajanti dhīrās

teṣāṁ siddhiḥ śāśvatī netareṣām \|\| \[go.tā.u.1.20\]

ity ādyā bhakti-sattve guṇa-pratipādikāḥ śrutayaḥ \| sa vā eṣa
puruṣo'nna-rasa-mayas tasyedam eva śiraḥ \| ayaṁ dakṣiṇaḥ pakṣaḥ ayam
uttaraḥ pakṣaḥ ayam ātmā idaṁ pucchaṁ pratiṣṭhā \[tai.u. 2.1.3\] ity
evam
anna-maya-prāṇa-maya-mano-maya-vijñāna-mayānanda-maya-**puruṣa**-nirūpaṇānantaraṁ
pañcama ānanda-mayo nirūpito, yathā---tasmād vā etasmād vijñāna-mayād
anyo'ntara ātmā ānanda-mayas tasya priyam eva śiro modo dakṣiṇaḥ pakṣaḥ
pramoda uttaraḥ pakṣa ānanda ātmā brahma-pucchaṁ pratiṣṭhā \[tai.u.
2.5.1\] iti taittirīyaka-śrutir jīvātma-paramātma-brahma-pratipādikāḥ \|
atra yo vijñāne tiṣṭhan-vijñānād antaro yasya vijñānaṁ śarīram iti
jīvāntaryāmi-pratipādaka-śruter ātmani tiṣṭhan iti śruty
antara-vācya-vijñāna-mayo jīvātmaivoktas tad anantarokta ānanda-mayaḥ
sarvāntaryāmī paramātmaiva paramopāsya iti vaiṣṇava-mate vyākhyā \|
ato\'tra putra-darśanajānandādikaṁ priyādi-śabdair na vyākhyeyam kintv
ekasyaiva paramānanda-svarūpasya paramātmana āndodayotkarṣatāratamyād
eva priyādīnāṁ caturṇāṁ tat-tan-nāma-bhedaḥ \| brahmaṇastu sarvato\'pi
bṛhattam ānandatvād ānanda-pratiṣṭhātvam \| pratiṣṭhīyate\'syām iti
pratiṣṭhā āśrayaḥ brahmaṇo hi pratiṣṭhāham \[gītā 14.27\] ity ukteḥ raso
vai saḥ \[tai. 2.7.1\] iti sarvāntima-śruty ukteś ca tasyāpi pratiṣṭhā
\| kṛṣṇaḥ sarva-bṛhattamānandas tad avadhi-rūpo gopāla-tāpanī-śrutyā
turīyād api vilakṣaṇatvena pratipāditaḥ prema-rasa-maya-vapur upāsyeṣu
paramāvadhir uktaḥ \| viṣṭabhyāham idaṁ kṛtsnam ekāṁśena sthito jagat
\[gītā 10.42\]\| ity ukter antaryāmy ānanda-mayaḥ khalu yasyaika evāṁśaḥ
\| ata eva prekṣāvac chiromaṇīnāṁ śrutīnāṁ kṛṣṇasyaivopāsanā
bṛhad-vāmane dṛṣṭā, prāptiś ca gopītvena striya
urugendra-bhoga-bhuja-daṇḍa- \[bhā.pu. 10.87.23\] iti padyena vakṣyate
\| ato bhagavat-svarūpeṣv api madhye kṛṣṇam eva sarvotkṛṣṭatayā
śrutibhiḥ pratipāditam avadhārya nāradaḥ śrī-nārāyaṇasyāpi pura-sthito
namas tasmai bhagavate kṛṣṇāyāmala-kīrtaye \[bhā.pu. 10.87.46\] ity
uccārayan kṛṣṇam eva namaskariṣyate \|\|17\|\|

**\...**

**\|\| 10.87.18 \|\|**

udaram upāsate ya ṛṣi-vartmasu kūrpa-dṛśaḥ

parisara-paddhatiṁ hṛdayam āruṇayo daharam \|

tata udagād ananta tava dhāma śiraḥ paramaṁ

punar iha yat sametya na patanti kṛtānta-kmukhe \|\|

**śrīdhara-svāmī (bhāvārtha-dīpikā) :** evaṁ tāvat sarvātmake
parameśvare sarva-śruti-samanvayena sad-bhajanīyatvam uktvā
abhakta-nindayā ca tad eva dṛḍhī-kṛtya, idānīm anavagāhya-mahimani
prathamaṁ tāvad upādhy ālambanam upāsanaṁ, udaraṁ brahmeti śārkarākṣā
**upāsate** hṛdayaṁ brahmety **āruṇayo** brahmā haivaitā ita ūrdhvaṁ tv
evodasarpat tac-chiro'śrayata \[ai.ā. 2.4.1\] ity ādyāḥ śrutayo
vidadhatīty āha---**udaram** upāsata iti \|

**ṛṣi-vartmasu** ṛṣīṇāṁ saṁpradāya-mārgeṣu **ye kūrpa-dṛśas** te
udarālambanaṁ maṇi-pūraka-sthaṁ brahma **upāsate** dhyāyanti \|
śārkarākṣā \[ai.ā. 2.4.1\]iti śruti-padasya pratipadaṁ **kūrpa**-dṛśa
iti \| kūrpaṁ śarkarā-rajo vidyate dṛkṣv akṣiṣu yeṣāṁ, te tathā
rajaḥ-pihita-dṛṣṭayaḥ, sthūla-dṛṣṭaya iti yāvat \| udarasya
hṛdayāpekṣayā sthūlatvāt \| yad vā, kūrpaṁ sūkṣmam \| sūkṣma-dṛśa ity
arthaḥ \|

tadā **hṛdaya**-sthaṁ sūkṣmam evālakṣya tat praveśāya prathamam
udara-stham upāsata iti bhāvaḥ \| **āruṇayas** tu sākṣād dhṛdaya-sthaṁ
**daharaṁ** sūkṣmam evopāsate \| hṛdaya-viśeṣaṇaṁ **parisara-paddhatim**
iti \| paritaḥ saranti prasarpantīti parisarā nāḍyas tāsāṁ **paddhatiṁ**
mārgaṁ prasaraṇa-sthānam ity arthaḥ \|

viśeṣaṇasya phalam āha---**tata** iti \| hṛdayāt bho **ananta**, **tava
dhāma** upalabdhi-sthānaṁ suṣumnākhyāṁ **paramaṁ** śreṣṭhaṁ jyotir-mayaṁ
**śiro** mūrdhānaṁ praty **udagād** udasarpat \| mūlādhārād ārabhya
hṛdaya-madhyād brahma-randhraṁ praty udgatam ity arthaḥ \|

kathaṁ-bhūtaṁ **dhāma** ? yat **sametya** prāpya **punar iha
kṛtānta-kmukhe** saṁsāre na **patanti** \| tathā ca śrutiḥ---

> śataṁ caikā ca hṛdayasya nāḍyas
>
> tāsāṁ mūrdhānam abhiniḥsṛtaikā \|
>
> tayordhvam āyann amṛtatvam eti

viṣvaṅṅ anyā utkramaṇe bhavanti \|\| \[chā.u. 8.6.6\]

udarādiṣu yaḥ puṁsāṁ cintito muni-vartmabhiḥ \|

hanti mṛtyu-bhayaṁ devo hṛd-gataṁ tam upāsmahe \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-rītyā
sarva-śrutīnāṁ samanvayena gatārthatvena satāṁ śāstra-niṣṭhānāṁ
bhajanīyatvaṁ tad eva sad-bhajanīyatvam eva avagāhyo durjñeyo mahimā
yasya tasmin \| prathamam ādau tāvad adhunā upādhir ālambanaṁ yasya tat
\|

**udaram** iti vaiśvānarāgni-rūpeṇa jāṭharānala-bhūtena
brahmaṇādhiṣṭhitatvād udaraṁ brahmeti \| śarkarākṣasyāpatyāni śārkarākṣā
ṛṣaya **upāsate** \| aruṇer apatyāni āruṇaya ṛṣayaḥ \| **hṛdayam**
udarād ūrdhva-pradeśaṁ para-brahmopalabdhi-sthānatvāt brahmety
**upāsate** \| brahmā haiva tā ha sphuṭam \| tā te udarorasī brahmā
brahmaṇī upāste \| udarorasī brahmaṇī eva bhavata ity arthaḥ \| brahmā
tā iti prathamā-dvi-vacanānte pade chāndasatvād ā-kāraḥ \| tad brahma
ūrdhvatve codasarpat ūrdhvam utkramyāgacchati \| śiro'śrayata āśritavān
\| śirasi cakṣuḥ-śrotrādīni karaṇāni sva-sva-sthāne pṛthaṅ nikṣipya
darśanādi-vyāpāraṁ kārayitvā cāsta ity arthaḥ \|

sthūla-dṛṣṭīnāṁ tūdara-sthopāsanāpi durghaṭety āha---yad veti \| ity
artha iti---kūrpaṁ mṛt-kaṇikā-sūkṣma-hiṁsādi-vikṣepaṇeṣu ca iti niruktiḥ
\| tadodara-sthopāsana-kāle'pi tat-praveśāya
hṛdaya-stha-sūkṣma-praveśāya \| iti bhāva iti---sthūla-mārgaṁ vinā
sūkṣma-mārgasya durjñeyatvam iti tātparyam \| ity artha iti---mārgād eva
prasaraṇam astīti bhāvaḥ \| ity artha iti---suṣumṇā hi nāḍī
mūlādhārākhyaś cakra-viśeṣaś ca pāyu-deśe'sti \| tato niḥsṛtya
hṛdaya-madhyāt hṛṇ-madhyaṁ prāpya brahma-randhraṁ daśama-dvāraṁ
brahma-lokaṁ gacchatas tad-vivṛtaṁ bhavati \| yoga-balena suṣumṇayā
brahma-pathena śociṣā \[bhā.pu. 2.1.24\] ity ukter udgatordhvam itāstīti
bhāvaḥ \|

atra pramāṇam āha---tathā ceti \| ekottara-śataṁ nāḍyo hṛdayasya
sambandhinyaḥ santi \| tāsāṁ madhye ekā nāḍī mūrdhānam abhi mūrdhno
bahir ūrdhvam abhiniḥsṛtā suṣumṇākhyā\| tayā samantād ayan gacchann
upāsako'mṛtatvaṁ mokṣam eti \| anyā nāḍyo viṣvaṅ nānā-gatayas tiryak
sarpiṇyaḥ utkramaṇe saṁsāra-bhramaṇa-dvāre bhavanti vartante iti \|
svāmi-ślokas tu sugamatvān na vyākhyātaḥ \|\|18\|\|

---------------------------------------------------------------------------------------------------------------------

**śrīdharānuyāyinī :** **tava** bhajanam āvaśyakam ity uktvam \| tatra
sundara-sūkṣmākṣara-likhana-cāturyecchoḥ prathama-sthūlākṣarābhyāsa iva
pada-brahma-prāptīcchoś citta-sthairyārthaṁ tāvad upādhyālambanaṁ
sthūlopāsanaṁ vidheyam ity āhuḥ---**udaram** iti \| he **ananta** !
tavopāsana-mārgeṣu ye sthūla-dṛṣṭayas te udarālambanaṁ maṇi-pūraka-cakre
vaiśvānarāntaryāmiṇaṁ tvām anna-rasādi-pravartanayā kriyā-śakti-dāyakaṁ
dhyāyanti \|

> ahaṁ vaiśvānaro bhūtvā prāṇināṁ deham āśritaḥ \|

prāṇāpāna-samāyuktaḥ pacāmy annaṁ catur-vidham \|\| \[gītā 15.14\] iti
gītokteḥ \|

tathā sva-prāptyā saṁsāra-nivartikā bhagavad upalabdhi-sthāna-rūpā yā
jyotirmayī suṣumṇākhyā nāḍī sā mūlādhārād ārabhya hṛdaya-madhyataḥ
śiro-gataṁ brahma-randhraṁ pratyudgatety ataḥ suṣumṇā-sambandhini
sakala-nāḍī-prasaraṇa-mārge tvan-naikaṭya-prāpake hṛdaye **tava**
sūkṣmaṁ rūpaṁ jīvāntaryāmiṇaṁ buddhyādi-pravartanayā
jñāna-śakti-pradāyakaṁ,

> aṅguṣṭha-mātraḥ puruṣo'ntarātmā

sadā janānāṁ hṛdaye sanniviṣṭaḥ \[śve.u. 3.13\] iti śruteḥ \|

sūkṣma-dṛṣṭayo dhyāyanti \| udarāpekṣayā hṛdayasya sūkṣmatvāt,
sūkṣma-rūpa-dhyānāspadaṁ **hṛdayam** eva \| anena dūra-deśa-gamanādy
abhāvenānāyāsa-sevyatvaṁ darśitam \|

yad vā, udgato'raḥ paricchedo yasmāt, sa udaraḥ, tam \| yad vā, he
**ananta** ! tataḥ anupadokktatvadupāsanataḥ **tava** **paramaṁ**
sarvotkṛṣṭam ata eva **dhāma** **śiraḥ** brahma-lokāntānāṁ
caturdaśa-dhāmnāṁ śiro mauli-bhūtaṁ vaikuṇṭhākhyam udagāt udayaṁ prāpety
arthaḥ \| agre **punar** ihety ādi vaikuṇṭha-viśeṣaṇam eva \|\|18\|\|

---------------------------------------------------------------------------------------------------------------------

**nīlakaṇṭhī :** sad asataḥ paraṁ yad **ṛtaṁ** tad asīty uktvā
tat-prāpty upāyam āha---**udaram upāsate** ya iti \| atra yathā---bhūmau
bījāṅkura-drumāḥ drame ca phala-śalāṭavas tathā śuddha-caitanye
īśa-sūtra-virājaḥ virāji ca kṛṣṇādayo\'smad ādayaś ca \|
yathā-phalāntargate bīje druma-prasava-sāmarthyam asti na
śalāṭvantargate \| evaṁ kṛṣṇādiṣu jagat-sṛṣṭi-sāmarthyam asti
nāsmadādiṣu \|

yathā---bījādayo bhūmātrāḥ santaḥ viśiṣṭa-śakti-yogād-bhuvāpūritā
aṅkurādi-bhāvaṁ pratipadyante evam īśādayo\'pi cin-mātrā eva santo
māyā-śakti-yogāc-cidāpūritāḥ sūtrādi-bhāvam \| tatrāsmad ādīnāṁ
kṛṣṇādi-bhāvaḥ kīṭam aṅganyāye na bhāvanājanyaḥ virāḍādi-bhāvastu
lavaṇodakanyāyena manaḥ-praṇidhān aprāpyaḥ
upādānopādeya-bhāvasyābhāva-sadbhāvābhyāṁ tathāvagamāt \| yathā
hi---ghaṭodaragatā dīpaprabhā tan-mātraṁ vyāpnoti ghaṭac-chidra-dvārā
bahirgatā satī bhavanodara-gataṁ viṣayaṁ sarvātmanā ghaṭād-bahir-gatā
satī kṛtsnaṁ bhavanodaraṁ vyāpnoti \| prabalābhiḥ saurībhir bhābhir
abhihatā dīpaka-likāmātrībhavati \| kalikoparame\'nupākhyaṁ bhāvam eti
\| so\'yaṁ pratyak-pravaṇa-cittānām ātma-prāpty upāyo\'nena ślokena
vidhīyate \| anyeṣāṁ tu pratyak-prāviṇya-sampādanāya kṛṣṇa-mūrti-dhyānaṁ
tatrāśaktānāṁ kṛṣṇe sva-dharmārpaṇaṁ tatrāpy aśaktānāṁ kṛṣṇa-guṇa-gānaṁ
ca kramād uttarais tribhir vidhāsyate \| tatra tāvad udaraṁ brahmeti
śārkarākṣā **upāsate** \| hṛdayaṁ brahmety **āruṇayo** brahma haiva tā
ita ūrdhvatve coda-sarpat-tac-chirośrayata iti śruty uktam āha---tatra
śarkarābhinirvṛttaṁ śārkaraṁ brahmāṇḍam adṛṁhathāḥ
śarkarābhi-striviṣṭapīti mantra-liṅgāt \| atrāpi chāndaso dvitīyālopaḥ
\| tatrākṣi-dṛṣṭir yeṣāṁ te śārkarākṣāḥ \| asya pratipadaṁ
**kūrpa-dṛśaḥ** **ṛṣi-vartmasu** ārṣopāsanāmārgeṣu ye **kūrpa-dṛśaḥ**
samaṣṭi-kāryopāsakāste **udaram** alpam **upāsate** \| kāraṇāparijñānāt
udara-śabdasyālpatvavācitvam **udaram** antaraṁ kuruta ity atra dṛṣṭam
\| āruṇayaḥ aruṇavad akṛtsna-prakāśasya muneḥ putrāstato\'pi sūkṣmadṛśa
ity arthaḥ \| te daharaṁ sūkṣmaṁ hṛdayaṁ hṛdayāyatane brahmopāsata ity
anuṣaṅgaḥ \|

atha yad idam asmin-brahma-pure daharaṁ puṇḍarīkaṁ veśma daharo\'sminn
antarākāśas tasmin-yad antas tad anveṣṭavyam \| tadvāva vijijñāsitavyam
\|

ity upakramya tasyaitad eva niruktaṁ hṛdyayam iti śruteḥ \| daharaṁ
viśinaṣṭi-**parisara**-paddhatim iti \| paritaḥ sarvataḥ saraṇaṁ gamanaṁ
kāmacāraḥ sarva-kāmāvāptiḥ paddhatir mokṣa-mārgas tayoḥ
prāpakatvāt-**parisara**-paddhatir daharas tam \| teṣāṁ sarveṣu lokeṣu
kāmacāro bhavati \|

> śataṁ caikā hṛdayasya nāḍyas tāsāṁ mūrdhānam abhiniḥsṛtaikā \|

tayordhvamāyannamṛtatvameti viṣvaganyā utkramaṇe bhavanti \|\|

iti daharopāsti-phala-śruteḥ \|

nanu agnir jyotir ahaḥ śuklaḥ iti bhagavad-gītāsu yoginām amṛtasya
kāla-viśeṣādhīnatvokteḥ pākṣikamasya paddhatitvam iti cen na ahar
ādi-śabdenātivāhika-tat-tat-kālābhimāni-devatā-paratvena
kāla-vācitvābhāvāt \| tat-tal-loka-prāpa-kanāḍī-raśmi-sambandhasya
nityatvena kālasyākiñcit-karatvāt \| anyathā karmaṇā pitṛloko vidyayā
devalokaḥ iti śruter maraṇa-kāla-bhedena phala-bhede\'saty aprāmāṇyaṁ
prasajyeta \| tasmān-nityam eva daharasya paddhatitvam \| tata iti
lyab-lope pañcamī \| udara-hṛdaye sopādhike brahmaṇī prāpyety arthaḥ \|
tayor brahmā haiva tā iti śruter brahmāvāpti-dvāratvāvagamāt \| he
**ananta** ! trividha-pariccheda-śūnya ! **tava** **dhāma**
svarūpa-prakāśaḥ \| rāhoḥ śira iti-vad abhede\'pi bhedopacāraḥ \| udagāt
udgatavat nirupādhikasya sopādhikād adhikatvād ity arthaḥ \| atra
taittirīyake sarvaṁ vaite māpnuvanti \| sarvam eva te āyuryanti \| na
bibheti kadācana \[tai.u. 2.4.1\] iti \| sarvān-kāmān-samaśnute \|\" iti
\| na bibheti kutaścana \[tai.u. 2.9.1\] iti
krameṇānna-maya-prāṇa-maya-mano-maya-vijñāna-mayānanda-mayākhyānāṁ
pañcānāṁ kośānāṁ pṛthag upāsti-phalāny uktāni \| māṇḍūkye tu

jāgarita-sthāno vaiśvānarokāraḥ svapna-sthānas taijasa ukāraḥ
suṣupti-sthānaḥ prājño makāraḥ \|

ity ādinā trayāṇāṁ pādānām ayam eva saṁnyāsinām anuṣṭhāna-kramaś
catuṣpado brahmaṇaḥ pūrva-pūrva-pādasyottarottaram
asmin-pravilāpana-rūpaḥ sarvatra dṛśyate \| tatra
taittirīyokta-madhyama-kośatrayātmā māṇḍūkyokta-taijasaḥ \| atra tu
kāryatva-sāmānyād-virāṭ-sūtrayoraikya-vivakṣayā kārya-kāraṇopāsti-dvayam
evoktam \| anyatra tu sopādhikatva-sāmānyādīśa-sūtra-virājām aikyaṁ
vivakṣitvā tasyaiva **punar** jīvatvam īśvaratvaṁ coktaṁ vivakṣā-bhedena
\| yathoktam---

> sopādhika-vivakṣāyāṁ jīva eva virāḍbhavet \|

nirupādhi-vivakṣāya paramātmaiva netaraḥ \|\|iti\|

hiraṇya-garbhe-paśyata jāyamānam, hiraṇya-garbhaḥ sama-vartatāgre iti
mantra-liṅgāt-tasya kāryatvaṁ kāraṇatvaṁ ca saṅgacchate \|

śrutiś ca---

sa evaṁ vidvān asmāc-charīra-bhedād ūrdhvam utkramyām uṣmin-svarge loke
sarvān-kāmān āptvāmṛtaḥ sama-bhavat-samabhavat \| iti \|

chāndogye\'py etad evoktam atropasampadya svena rūpeṇa paraṁ jyotir
abhiniṣpadyate \| iti \|

sambandhaḥ svarūpaṁ ya ātmāpahata-pāpmā vijaro vimṛtyur-viśoko
vijighitso\'pisaḥ satya-kāmaḥ satya-saṅkalpaḥ \| iti\|

śruta-guṇāṣṭaka-yuktaṁ paraṁ jyotir niṣkalaṁ brahma sopādhi-nirupādhiś
ca dvedhā brahmavid ucyate \| sopādhikaḥ syāt-sarvātmā
nirupākhyo\'nupāsikaḥ \|

ity ādinā vārtika-sāre\'pi spaṣṭī-kṛtam \| kīdṛśaṁ **dhāma** **śiraḥ**
**paramaṁ** śīryate naśyatīti śira upādhiḥ \| tataḥ paramam anupādhīty
arthaḥ \| śirasi vedānte tāt-paryeṇa pratipādyaṁ vā ihāsminn eva dehe
yad-**dhāma** **sametya** prāpya **kṛtānta**-**mukhe**
mṛtyu-mukha-rūpa-saṁsāre punaḥ na **patanti** \| kartṛtvādimad
antaḥ-karaṇasya viviktenātmani traikālika-kartṛtva-bādhāt \| tad
yathaiṣīkātūla-magnau protaṁ pradūyetaivaṁ hāsya sarve pāpmānaḥ
pradūyante \|

tad yathā puṣkara-palāśa āpo na śliṣyante evam evaṁ-vidi pāpaṁ karma na
śliṣyate \| \[chā.u. 4.14.3\]\| iti bhūtabhavyakarmaṇordāhāśleṣaśruteḥ
\|

prārabdhasya ca bhogenopakṣayān na saṁsāre **patanti** hetvabhāvād ity
arthaḥ \| prāñcastu---udara-hṛdaya-**śiraḥ**-śabdais tat-sthāni
maṇi-pūrānāhata-sahasrārāṇi brahmopasti-sthānāni lakṣyanta ity āhuḥ
\|\|18\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---he **ananta** anāpekṣika-svarūpa-guṇaśakty ādi-pariccheda-rahita
śrī-vraja-rāja-kumāra rādhikā prāṇa-nātha ye ṛṣīṇāṁ
śrī-rādhikā-priya-sakhī-bhāvena
viśuddha-rasa-maya-tvad-bhajana-paripāṭī-samyag abhijñās teṣāṁ
**vartmasu** **kūrpa**-dṛśas tad-grahaṇāsamartha-dṛṣṭaya ity arthaḥ \|
utkṛṣṭā arā yasya tad udaraṁ kāla-cakraṁ saṁsāra-cakram evopāsate
**udaram**-bharaya iti vā paritaḥ saranti parisarāḥ saṁsāriṇas teṣāṁ
paddhati cakravad anava-sthitāṁ devatāntarādy upāsakāḥ kāmina ity arthaḥ
\| āruṇayaḥ---aruṇasya sūryasya putrā iva tejasvinaḥ
sattva-guṇa-pradhānā daharaṁ sūkṣmaṁ brahma **upāsate** \| katham-bhūtaṁ
**daharam** hṛt sarvaṁ haratī tād-ṛg ayaṁ jñāna-svarūpaṁ tato
brahma-svarūpāt **tava** **dhāma** vaikuṇṭhākhyaṁ śrī-mūrtir vā
**śiraḥ** śreṣṭhā **iha** punas **tava** **dhāma** **paramaṁ**
śrī-vigrahād apy utkṛṣṭaṁ yad-**dhāma** **sametya** samyak śuddhabhāvena
prāpya **kṛtāntakmukhe** na **patanti** kṛtasya premānubandhasyānto
yatra sarvātmatva-kevala-brahmatvajñānena tasya **kmukhe** na
**patanti** tattvānusandhānena
niraṅkuśa-pravṛtta-rati-pravāha---saṅkocakena na grasyanta ity arthaḥ \|

nitya-gopya āhuḥ---he **ananta** niḥsīma-guṇa-rūpa-rasādi-nidhe ye
gopī-janāḥ ayante prāpnuvanti kṛṣṇārasaṁ tā gopya iti vā \[vijanta\]
ṛṣīṇāṁ viśuddha-mahā---bhāva-viśāradānāṁ lalitādīnāṁ
śrī-rādhikā-sakhīnāṁ **vartmasu**
śrī-kṛṣṇa-sukha-sāmrājya-sārasarva-sva-prāpti-mārgeṣu
aikāntika-rādhā-tadātma-bhāva-praṇayapūra-rūpeṣu **kūrpa**-dṛṣṭayas tāś
ca **tava** **dhāma** śrī-vigraham **udaram** utkarṣeṇa rāti dadāti
śrī-kṛṣṇa-sukhotkarṣa-pradātṛ ity arthaḥ \| **upāsate** bhajanti udaḥ
premṇo rā dānaṁ yena pūrṇa-madhura-premā hi tatra
nopalabhyate---sukha-camatkārasya tu nyūnatvāt \|

yad vā, lalitādi-vartmādarśinyo gopyas tat-premṇā undanti klidyanti undi
kledane dhātuḥ tāṁ rādhām eva iyati gacchanti yat-**tava** vapus tat
**upāsate** paraṁ bhāvayanti kadā miliṣyatīty āśayā na tu svācchandyena
prāptuṁ śaknuvanti \| aruṇasya sūryasya putrī yamunā āruṇis tat-tulyā yā
avicchinnāḥ śyāma-rasa-mahā---pravāhāḥ śrī-kṛṣṇa-sukha-prakāśa-bahulā vā
daharaṁ prati sūkṣmaṁ samasta-rasika-gopīnām apy agocaraṁ hṛd rādhāyā
vakṣaḥ-sthalaṁ tadayate prāpnoti tad-rūpaṁ
rādhā-vakṣaḥ-sthalī-nitya-bhūṣaṇa-nīla-maṇi-hārāyitam ity arthaḥ \|
katham-bhūtam tato\'nya-gopī-dṛśya-rūpāt paramasat yat yat udagāt
prakaṭaṁ paramā śobhā sukha-sampattir vā yatra yal-lalitādi-vartma
rādhā-hṛdaya-varti kṛṣṇa-rūpaṁ vā **sametya** prāpya **śiraḥ**
kṛṣṇa-saṅga-pratyāśayā śīryamāṇāḥ santata-kṛtāntasya mṛtyor **kmukhe**
**patanti** viraheṇa mṛtaprāyā bhavantīty arthaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ bhajanābhajanayor
abhinandana-ninde nirūpya bhajanasyāvaśyakatve kiṁ bhajanīyam ? kiṁ
brahma, kiṁ śrī-vigraho veti śrī-vigraham eva nirṇayati---**udaram**
upāsata ity ādi \| **ṛṣi-vartmasu** ṛṣīṇāṁ mārgeṣu **ye**
sārāsāra-vivekāḥ \| athavā **ṛṣi-vartmasu** kevalaṁ jñāna-yoga-mārgeṣu
ye **kūrpa-dṛśaḥ,** kūrpāḥ śarkarāṁśes tān iva ye tad-vartmāni paśyanti,
te tavāṅgāni **upāsate,** kim u**daraṁ**, kiṁ **hṛdayaṁ**, kiṁ
**parisara-paddhatim \| parisara**ḥ śrī-vṛndāvana-paryanta-bhūs tatra yā
paddatiś caraṇa-cihnam \| kiṁ śiraḥ, etāny upalakṣaṇāni, ekaikam aṅgaṁ
sarvāṇy eva vopāsata ity arthaḥ \|

udarasya prāṅ-nirdeśasyāyaṁ bhāvaḥ---mātre yatra viśvam adarśayat \|
yatra vā sā babandheti ca \| aiśvarya-kāruṇya-prakāśaka-prāṅ-nirdeśaḥ \|
tatas tenaiva hetunā **tava** **dhāma** śrī-vigraha udagāt
prādurbabhūva, upāsanārtham eva prakaṭībabhūva \| kiṁ-bhūtam ?
**paramaṁ** parā utkarṣa-yuktā yā lakṣmīr yatra parātparaṁ vā \| punaḥ
kīdṛśam ? āruṇaya iti \| aruṇasya sūryasya samūha āruṇaṁ tasya yā yānaṁ
prāptir eka-kālodayas tad api undati kledayati śīlayatīti tathā
parama-śītala-sūrya-koṭi-bhābhir bhāsvarataram, tathāpi aharaṁ na
haratīti tathā na dṛṣṭi-haram ity arthaḥ \| locanayoḥ sukhadam iti yāvat
\| yat sva-**dhāma** śrī-vigrahaṁ **sametya** upāsyatvena labdhvā
**kṛtānta**-**kmukhe** na **patanti** \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vartmāni jñāna-mārgāḥ \|
**āruṇayo**'ruṇa-vaṁśyāḥ sūkṣma-dṛṣṭaya iti bhāvaḥ \| **ananta** ! he
aparicchinna ! iti dhāmno'py aparicchinnatvam abhipretam \| **iha**
asmin sadā sarvānubhūyamānānanta-duḥkha-maye, samyag etya yogābhyāsādinā
nitarāṁ labdhvā \| anyat tair vyākhyātam \|

yad vā, bhakti-māhātmyam eva darśayantyo'dhikāri-bhedena
sthūla-sūkṣmopāsanayoḥ phalam āhuḥ---**udaram** iti \| udaraṁ
sthūla-dṛṣṭy upāsyatvāt sthūlaṁ brahmāṇḍāntar-varti-virāḍ ādi-rūpaṁ,
hṛdayaṁ sūkṣmam antaryāmi-rūpaṁ, ato daharaṁ durgamaṁ, ata eva
**parisara**-**paddhatiṁ** tvan-nikaṭa-mārgam \| yad vā, udaraṁ
nabhaḥ-sthala-rūpaṁ vairājasya nābhi-viśiṣṭodaraṁ---nabhastalaṁ
nābhi-saro gṛṇanti \[bhā.pu. 2.1.27\] iti dvitīya-skandhokteḥ \| hṛdayaṁ
svarga-rūpaṁ vairājasyoraḥ-sthalam udara-sthalaṁ---uraḥ-sthalaṁ jyotir
anīkam asya \[bhā.pu. 2.1.28\] iti tatraivokteḥ \|

kiṁ-bhūtam ? **parisara**-**paddhatiṁ** tvan-nikaṭa-prāpakam ity arthaḥ
\| udaraṁ gahanaṁ **tata**s tasmād upāsanā-dvayāt **tava** **dhāma**
suṣumṇākhyaṁ kartṛ-bhūtam \| suṣumṇayā brahma-pathena śociṣā \[bhā.pu.
2.1.24\] iti dvitīya-skandhokteḥ \| ādhidaivikī ca suṣumṇā jyotrmayī
vartate \| **śiraḥ paramaṁ** karma-bhūtaṁ, udagāt udasarpat, śiro
brahma-lokaḥ satyaṁ tu śīrṣāṇi sahasra-śīrṣṇaḥ \[bhā.pu. 2.1.28\] ity
ukteḥ \| tato'pi **paramaṁ** śreṣṭhaṁ vaikuṇṭha-puraṁ praviśatīty arthaḥ
\| tenopāsakā vaikuṇṭhaṁ vrajantīti bhāvaḥ \| ato yat suṣumṇākhyaṁ
**sametya** nāvartane upāsakāḥ, athavā udaraṁ samudraṁ, kukṣiḥ samudrāḥ
\[bhā.pu. 2.1.32\] ity ukteḥ, samudropalakṣitaṁ samudra-śāyinam ity
arthaḥ \| hṛdayaṁ jyotir anīkaṁ svarga-stha-viṣṇu-padaṁ jyotiṣām anīkaṁ
cakraṁ yatreti viṣṇu-padādhāratvāj jyotiś-cakrasya, tena
viṣṇu-padopalakṣitaṁ viṣṇum ity arthaḥ \|

kathaṁ-bhūtam ? **parisara**-**paddhatiṁ** bhajamāneṣu svapnāpty
upāya-sampādanenopalambhakam, svasyaiva sādhya-sādhana-rūpatvāt,
**tata**s tasmād ātma-śabda-vācyād viṣṇoḥ, udaka ūrdhvasthaṁ **tava**
**dhāma** vaikuṇṭhākhyaṁ śrī-vaikuṇṭha-pura-viśiṣṭa-mahā---nārāyaṇam ity
arthaḥ \| dvaya-mantrādhikāriṇa upāsakāḥ, sata iti pūrveṇānvayaḥ \|
tatrādhikāriṇām anuktiḥ sarvotkṛṣṭatvena parama-rahasyatvāt \|

kathaṁ-bhūtam ? **śiraḥ** sarvopari-vartitvena sarveṣāṁ lokānāṁ
mastaka-rūpam \| ataḥ **paramaṁ** sarvathā sarvata utkṛṣṭaḥ kiṁ vā parā
sarvotkṛṣṭā mā lakṣmīr yasmin tam \| yat svarūpa-trayam upetya upāsya
tvad upāsakāḥ punaḥ saṁsāre na patantīti \|\|

atha kāścit māthura-vana-dvayasya sarva-taḥ śraiṣṭhyaṁ kathayantyaḥ
proktaṁ goṣṭha-māhātmyam atṛptyā bhūyo'py āhuḥ---**udaram** iti \|
**ṛṣi-vartmasu ṛṣi**-yogya-bhakti-mārgeṣu ye **kūrpa-dṛśaḥ**
sūkṣma-dṛṣṭayo vaśiṣṭhādyāḥ, vaśiṣṭhādīnāṁ madhu-pure āśrama-darśanāt,
te māthura-maṇḍalasya **udaram u**dara-sthānīyaṁ madhu-vanam **upāsate**
\| madhu-vanasya mukha-bhūta-purī-samāśrayatvenāntaraṅgatvāt, tathā
sarva-madhya-vartitvāt, tathā tvadīya-janma-sthānatvāc ca udaratvam \|

**āruṇayo**'nurāgiṇas tu **hṛdayaṁ** śrī-vṛndāvanam **upāsate** \|
hṛdayaṁ hi śrī-bhagavad āvāsaḥ \| ato bhagavad āvāsatvād vṛndāvanasya
hṛdayatvam \| tathā hi tāpanī-śruteḥ---

tam ekaṁ govindaṁ sac-cid ānanda-vigrahaṁ pañca-padaṁ
vṛndāvana-sura-bhūruha-talāsīnaṁ satataṁ gopāla-tāpin 1.34\] ity ādi \|

kathaṁ-bhūtam ? **parisara-paddhatiṁ**, paritaḥ sarantīti parisarā
nirjharādayas teṣāṁ paddhatim āgamana-sthānam ity arthaḥ \| tena
sukha-hetutvaṁ sūcitam \| **daharaṁ** kuñjādibhir gahvaram \| he
**ananta** ! **tatas** tad a**nanta**raṁ **śiraḥ** śiro-bhūtaṁ
parama-śreṣṭham iti yāvat, nandīśvaram abhivyāpya \| yad vā, **tata**s
tasmin śiro nandīśvara-śṛṅga-rūpaṁ **tava dhāma** nivāsa-sthānam
u**dagāt** \| **paramaṁ** sarvotkṛṣṭam \| tathā hi śrutiḥ---

> tā vāṁ vāstūny uśmasi gamadhyai
>
> yatra gāvo bhūri-śṛṅgā ayāsaḥ \|
>
> atrāha tad urugāyasya vṛṣṇaḥ
>
> **paramaṁ** padam avabhāti bhūri \|\| \[ṛ.ve. 1.154.6\] iti \|

asyā arthaḥ---tā tāni, vāṁ yuvayoḥ, vāstūni gṛhāṇi gṛhocita-sthānāni vā,
gamadhyai prāptaye, uśmasi kāmayāmahe \| tāni kāni ? yatra yeṣu vāstuṣu
sadmasu bhūri-śṛṅgā sundara-śṛṅgyo gāvo'yāsaḥ sarva-sukhadāḥ \| atra
vāstuṣu, aha sphuṭaṁ tad anirvacanīyaṁ padaṁ śrī-nanda-gṛhaṁ, urugāyasya
vṛṣṇaḥ sarva-kāma-varṣaṇasya bhūri yathā syāt tathāvabhāti, sadā nity
atayā vartate \|

atas **tava** **dhāma** **sametya** arvācīna-janā api **kṛtānta-kmukhe**
daiva-**kmukhe** na **patanti**, daiva-vaśagā na bhavantīty arthaḥ \|
kṛtānto yama-siddhānta-daivākuśala-karmasu ity amaraḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : udaram** ity ādi \| ṭīkāyām
udaraṁ brahmety ādi-śrutau vaiśvānara-bhūtena brahmaṇādhiṣṭhitatvād iti
bhāvaḥ \| hṛdayaṁ brahmeti brahmaṇa upalabdhi-sthānatvāt \| brahmā
haiveti brahmā ha eveti cchedaḥ \| brahmā brahmaṇī eveti samudāyārthaḥ
\| ha sphuṭam \| tā **iha** iti śabdo ya vākya-pūraṇe \| tā te ity
arthaḥ \| ubhayatra au sthāne ḍādeśaś chāndasaḥ \| udarorasī te brahmaṇī
eveti samudāyārthaḥ \| **punar** api ūrdhvatve ca udasarpat tad brahma
\| ūrdhvam uddiśya śiro'śrayata āśritavat \| tatra cakṣuḥ-śrotrādīnāṁ
mahendriyāṇāṁ prakāśāt śatam iti viṣvaṅ nānā-gatayaḥ anyāḥ
saṁsāra-gamana-dvāra-bhūtā ity arthaḥ \|

atha sva-vyākhyā---tad evaṁ tāsu śrutiṣu tatra samanvitāsu tābhiḥ
spaṣṭam aprastutāḥ kāścid anyāḥ śrutayo'pi sveṣāṁ tad anugatim eva
darśayanti \| tatra ca prathamaṁ krama-sopānatayā pañcātma-varṇana-mayaṁ
pūrvokta-śruti-sāmyāl labdhāvasarāḥ
krama-mukti-vartma-darśaka-yogopadeṣṭrī-śrutayaḥ stuvanti---**udaram**
iti \| **udaraṁ** tat-sthita-vaiśvānarāntaryāmiṇam
anna-rasādi-pravartanayā kriyā-śakti-dāyakam \|

> ahaṁ vaiśvānaro bhūtvā prāṇināṁ deham āśritaḥ \|

prāṇāpāna-samāyuktaḥ pacāmy annaṁ catur-vidham \|\| \[gītā 15.14\] iti
gītopaniṣadbhyaḥ \|

**hṛdayaṁ** tat-sthita-jīvāntaryāmiṇaṁ buddhy ādi-pravartanayā
jñāna-śakti-dāyakam \|

mahān prabhur vai puruṣaḥ sattvasyaiṣa pravartakaḥ \[śve.u. 3.12\],

> aṅguṣṭha-mātraḥ puruṣo'ntarātmā

sadā janānāṁ hṛdaye sanniviṣṭaḥ \[śve.u. 3.13\] iti śruteḥ \|

kramas tu dvitīya-skandhokto jñeyaḥ \| evaṁ vyaṣṭim ārabhya vyākhyātam
\| samaṣṭim ārabhya tv evaṁ jñeyam---**udaraṁ** nabhastalaṁ vairājasya
nābhi-viśiṣṭodaraṁ, nabhastalaṁ nābhi-saro gṛṇanti \[bhā.pu. 2.1.27\]
iti dvitīyokteḥ \| **hṛdayaṁ** svarga-rūpaṁ vairājasya---uraḥ-sthalaṁ
jyotir anīkam asya \[bhā.pu. 2.1.28\] iti tatraivokteḥ \|

kiṁ-bhūtam ? **parisara-paddhatiṁ** tvan-nikaṭa-prāpakam ity arthaḥ \|
**daharaṁ** durgamam \| **tata**s tasmād upāsana-dvayāt **tava dhāma**
ṣuṣumṇākhyaṁ kartṛ-bhūtam, suṣumṇayā brahma-pathena śociṣā \[bhā.pu.
2.1.24\] iti dvitīyokter ādhidaivikī ca suṣumṇā jyotrmayī vartate \|
**śiraḥ paramaṁ** karma-bhūtam udasarpat \| śiro brahma-lokaḥ, satyaṁ tu
śīrṣāṇi sahasra-śīrṣṇaḥ \[bhā.pu. 2.1.28\] iti tatraivokteḥ \| tato'pi
**paramaṁ** śreṣṭhaṁ vaikuṇṭha-puraṁ praviśatīty arthaḥ \| tayā
ṣuṣumṇayopāsakā vaikuṇṭhaṁ vrajantīty arthaḥ \| yad vā, vaikuṇṭha-puraṁ
**sametya** nāvartata upāsakāḥ iti śrutayas tu darśitā eva \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tāsu śrutiṣu tatra
samanvitāsu tābhiḥ spaṣṭam aprastutāḥ kāścid anyāḥ śrutayo'pi sveṣāṁ tad
anugatim eva darśayanti \| tatra prathamaṁ krama-sopānatayā
pañcātma-varṇana-maya-krama-sāmyāl labdhāvasarāḥ
krama-mukti-vartma-darśaka-yogopadeṣṭṛ-śrutayaḥ stuvanti---**udaram**
iti \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ bhajanābhajanayor
abhinandāninde nirūpya bhajanasyāvaśyakatve kiṁ brahmopāsitavyam, kiṁ
śrī-kṛṣṇo bhagavān iti sandehe niḥsandehatāṁ darśayantya
āhuḥ---**udaram** ity ādi \| he **ananta** ! **ṛṣayo** bhaktās teṣāṁ
**vartmasu** **ye kūpa-dṛśaḥ** sūkṣma-**dṛśaḥ**, te **tava
parisara-paddhatiṁ** krīḍā-sthānam **upāsate** \| astu dūratas **tava**
vigrahaḥ \| yad vā, **ṛṣi-vartmasu** ṛṣīṇāṁ jñānināṁ vartmasv
adhyātma-mārgeṣu ye kūrpāḥ karparāṁśās tān iva paśyantīti \| tathā
tatrāpi kecid **udaraṁ** madhya-vartitvāt **tava** janma-sthalatvāt vā
udaraṁ mathurām ity arthaḥ \| kecid **dhṛdayaṁ** vṛndāvanam \| tat
kīdṛśam ? **āruṇayot** aruṇo rāgas tasya samūha āruṇam, tasya yā prāptis
tayā undantīti aruṇot, anurāga-vṛnda-prāpti-meduram ity arthaḥ \| punaḥ
kīdṛśam ? **aharaṁ** na hriyate na prāpyate ity aharaṁ durāpam ity
arthaḥ \| yad vā, na vidyate haro haraṇaṁ yasya, śāśvatam ity arthaḥ \|

kecic **chiro** dvārakā-rūpam \| kīdṛśam ? parā mā lakṣmīr yatra, ataḥ
kāraṇāt **tava** **dhāma** sthānaṁ krīḍā-sthānam udagāt, upāsakānām
upāsanārtham **udagād** ity arthaḥ \| yad **dhāma** **sametya**
**punar** **iha** **kṛtānta**-**kmukhe** na **patanti** \|

yad vā, he **ananta** ! **ṛṣi-vartmasu kūrpa**-**dṛśaḥ** iti
pakṣa-dvayam eva pūrvavat \| te tad **udaram** **upāsate**, mātre yatra
viśvam adarśayaḥ, yatra ca sā tvāṁ babandha, yena bandhena dāmodaratvam
agāt \| ata aiśvarya-kāruṇya-prakāśakatvād **udaram** evopāsate
dhyāyanti, **āruṇayo**'nuraktāḥ **parisara**-**paddhatiṁ** parisare
vṛndāvane paryante paddhatiś cihnaṁ yasya taṁ caraṇam ity arthaḥ \|
tatrāpi kecid dhṛdayaṁ vakṣaḥ-sthalam \| kīdṛśam ? a**daharam** uc
caistaraṁ vistāri vā aruṇo rāgaḥ tasyāpatyam ivāruṇiḥ \| te atas te
**dhāma** śrī-vigraha udagāt prādurbabhūva, upāsakānām iti pūrvavat \|
kīdṛśaṁ **dhāma** ? **paramaṁ** **śiraḥ** sarveṣāṁ **śiraḥ** prāyaṁ yad
ūrdhvaṁ kiñcin nāsti, yat **sametya** **punar** **iha**
**kṛtānta**-**kmukhe** na patantīty arthaḥ \|

athavā **tava** **dhāma** **tava** śrī-vigraham **upāsate**, tatra kecid
udaraṁ, kecid d**hṛdayam** ity ādi \| ata evodagāt prādurbabhūva,
upāsanārtham eva tvad āvirbhāva ity arthaḥ \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evam iti **tava**
sūrayaḥ \[bhā.pu. 10.87.16\] iti śloka-dvayena bhaktānāṁ
bhagavad-viṣayikāṁ bhaktim uktvā yogināṁ paramātma-viṣayakaṁ yogam
āhuḥ---**udaram** iti\|

> ahaṁ vaiśvānaro bhūtvā prāṇināṁ deham āśritaḥ \|

prāṇāpāna-samāyuktaḥ pacāmy annaṁ catur-vidham \|\| \[gītā 15.14\]

iti śrī-gītokter **udaram u**dara-stha-vaiśvānarāntaryāmiṇaṁ
kriyā-śakti-dāyakaṁ **ya** **upāsate**, te **ṛṣi-vartmasu** ṛṣīṇāṁ
sampradāya-mārgeṣu **kūrpa-dṛśaḥ** kūrpaṁ śarkarā rajo dṛkṣu akṣiṣu
yeṣāṁ te, rajaḥ-pihita-dṛṣṭayaḥ sthūla-dṛṣṭaya iti yāvat \| udarasya
hṛdayāpekṣayā sthūlatvāt \| yad vā, kūrpaṁ sūkṣmaṁ sūkṣma-dṛśa ity
arthaḥ \| tadā hṛdaya-sthaṁ sūkṣmam evālakṣya tat-praveśāya prathamam
udarastham upāsata iti bhāvaḥ \| **āruṇayas** tu **hṛdayaṁ**
hṛdaya-sthita-jīvāntaryāmiṇaṁ buddhy ādi-pravartanayā
jñāna-śakti-dāyakam \| **daharaṁ** durjñeyatvāt sūkṣmaṁ paritaḥ saranti
prasarpantīti **parisarā** nāḍyas tāsāṁ **paddhatiṁ** mārgaṁ,
prasaraṇa-sthānam iti hṛdaya-viśeṣaṇam \| viśeṣaṇasya phalam
āhuḥ---**tata** iti \|

**tato** hṛdayāt bho **ananta,** **tava** paramātmano **dhāma**
upalabdhi-sthānaṁ jyotirmayaṁ **śiraḥ** praty **udagād** udasarpat \|
mūlādhārād ārabhya hṛdaya-madhyād brahma-randhraṁ praty udgatam ity
arthaḥ \| **dhāma**iva sthala-traya-gataṁ babhūveti vastv arthaḥ \| yat
**sametya** śiraḥ-sthaṁ **paramaṁ** **dhāma** prāpya **punar iha
kṛtānta-kmukhe** saṁsāre na **patanti** \| atra udaraṁ brahmeti
śārkarākṣā **upāsate** hṛdayaṁ brahmety āruṇayaḥ \[ai.ā. 2.4.1\] iti,

mahān prabhur vai puruṣaḥ sattvasyaiṣa pravartakaḥ \[śve.u. 3.12\],

> aṅguṣṭha-mātraḥ puruṣo'ntarātmā

sadā janānāṁ hṛdaye sanniviṣṭaḥ \[śve.u. 3.13\] iti,

> śataṁ caikā ca hṛdayasya nāḍyas
>
> tāsāṁ mūrdhānam abhiniḥsṛtaikā \|
>
> tayordhvam āyann amṛtatvam eti

viṣvaṅṅ anyā utkramaṇe bhavanti \|\| \[chā.u. 8.6.6\] iti śrutayaḥ
\|\|18\|\|

**\...**

**\|\| 10.87.19 \|\|**

sva-kṛta-vicitra-yoniṣu viśann iva hetutayā

taratamataś cakāssy anala-vat sva-kṛtānukṛtiḥ \|

atha vitathāsv amūṣv avitathaṁ tava dhāma samaṁ

viraja-dhiyo'nuyanty abhivipaṇyava eka-rasam \|\|

**śrīdhara-svāmī (bhāvārtha-dīpikā) :** nanv īśvarasyāpi[^70] tarhi
jīvavad udarādi-sambandhe tad anupraviṣṭasya ca tāratamye sati kena
viśeṣeṇopāsyatvam ? itīmām āśaṅkāṁ pariharantyaḥ---

> eko devaḥ sarva-bhūteṣu gūḍhaḥ
>
> sarva-vyāpī sarva-bhūtāntarātmā \|
>
> karmādhyakṣaḥ sarva-bhūtādhivāsaḥ

sākṣī cetā[^71] kevalo nirguṇaś ca \|\| \[śve.u. 6.11\]

ity ādyāḥ śrutayaḥ stuvantīty āha---**sva-kṛta-vicitra-yoniṣv** iti \|
**svayaṁ kṛtāsu** uc ca-nīca-madhyamāsu **yoniṣv** abhivyakti-sthāneṣu
kāryeṣu dehādiṣu **hetutayā** upādānatayā prāg eva vidyamānatvena
mukhya-praveśāsambhavād **viśann iva**[^72] vartamānas **taratamato**
nyūnādhika-bhāvena **cakāssi** avabhāsase, sva-kṛtā yonīr anukarotīti
**sva-kṛtānukṛtir analavat** \| agnir yathā svatas tāratamya-hīno'pi
kāṣṭhānusāreṇa tathā tathā prakāśate, tadvat \|

**atha** ato **vitathāsu** mithyā-bhūtāsv **amūṣu yoniṣv avitathāṁ**
satyaṁ yataḥ \| **samam** aviśeṣam ataḥ satyaṁ **tava**[^73] **dhāma**
svarūpaṁ **viraja-dhiyo** nirmala-matayo'**nvayanti** jānanti \| nu iti
pṛthak padaṁ vā \| atra hetuḥ---**abhivipaṇyava** iti \| abhito
vigata-vyavahārāḥ \| paṇa vyavahāre ity asya rūpaṁ paṇyur iti,
aihikāmuṣmika-karma-phala-rahitā ity arthaḥ \| aviśeṣatvād eva
**eka-rasaṁ** san-mātram atas tavopādhi-kṛta-tāratamyābhāvād
apracyutaiśvaryasyopāsyatvam iti bhāvaḥ \|

sva-nirmiteṣu kāryeṣu tāratamya-vivarjitam \|

sarvānusyūta-san-mātraṁ bhagavantaṁ bhajāmahe \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate-nanviti \| tad
anupra-viṣṭasyodarādiṣv anupraviṣṭasya dehānāṁ yoni-bhedāt-tāratamye
nyunādhika-bhāve sati pariharantyaḥ śrutayaḥ stuvantīty āha---tathā hi
\| eko deva iti \| eka iti mūrti-bhedābhāvam āha \| deva iti
jñāna-ghanatvenājaḍa ity āha \| sarva-bhūteṣu brahmādi-sthāvarānteṣu \|
tarhi kim iti na pratīyate gūḍho\'nādimāyayā channaḥ \|
tat-tad-bhūtāvacchinnatvena paricchinnatvābhāvam āha---sarva-vyāpīti \|
nabhovattāṭasthyaṁ vārayati-sarva-bhūtāntarātmeti \| sarva-bhūteṣv antas
tve\'pi tat-tat-kriyā-kartṛtvābhāvam āha--- karmādhyakṣaḥ
sarva-kasmasākṣy eva na tu karteti \| sarva-bhūteṣvity ādinā bhūtānāṁ
pṛthag ukteḥ \| sadvitīyatvam āśaṅkyāha---sarva-bhūtānām adhiṣṭhānaṁ na
ca

kalpitam adhiṣṭhānādarthāntaram ity arthaḥ \| na kevalaṁ karmaṇām
evādhyaṇo\'pi tu tat-kartṛṇām apīty āha---sākṣīti \| sākṣitve
hetuḥ---cetā iti \| cit-svabhāva ity arthaḥ \| kevalo
dṛśyavarjito\'dvitīyo nirguṇo jñānādi-guṇa-varjita iti tad-vattvam api
sthūlas-ūkṣma-śarīreṣu tathā-tathā bhāsīty arthaḥ \| anvayantīti
anupūrvādayateḥ parasmai-padāvidhānād ārṣatvāśrayeṇa tan-niṣpattir
bhavet-tac-cāgatika-gati-rūpam ity āha---nu iti pṛthak-padaṁ yantīti
iṇ-gatau laṭo rūpam \| nu niś cayena jānanti \| atra jñāne \| ity artha
iti \| karma-phalepsūnāṁ jñānaṁ durlabham iti bhāvaḥ \|
aviviśeṣatvād-viśeṣābhāvavattvād eva \| ata eka-rasatvāt \| iti bhāva
iti---apracyutaiśvaryaḥ pracyutaiśvaryeṇopāsyata eveti tātparyam \|
svāmi-ślokaḥ-kāryeṣu deheṣu \| tāratamyaṁ nyūnādhika-bhāvaḥ \|\|

---------------------------------------------------------------------------------------------------------------------

**śrīdharānuyāyinī :** īśvarasyāpi jīvavad-dehādau praveśe\'nupāsyatvam
āśaṅkyāhuḥ---svakṛteti \| svato\'saṅgasya nirvikārasyāpī-śvarasya
sva-māyā-raciteṣūttama-madhyamādhama-deheṣu brahmādi-sthāvarānteṣu
kuṇḍalādau suvarṇasyevāgra evopādānatayā sthitasya punaḥ tat-sṛṣṭvā tad
evānuprāviśat \| iti śrutes tat-tad-deha-praveśo nyūnādhika-bhāvena
tat-tad-dehānukāritā ca pratīyamānāpi svatas tāratamya-rahitasya vahneḥ
kāṣṭhānusāreṇeva mithyaiva \| atas tyakta-sarva-viśva-viśva-vyavahārās
tattvavido mithyā-bhūta-tat-tad-deheṣv aviśeṣaṁ satyaṁ san-mātram eva
**tava** svarūpaṁ jānanti \| tathā
copādhi-kṛta-tāratamya-rahitatvāttavopāsanā yogyaivety āśayaḥ \|\|

---------------------------------------------------------------------------------------------------------------------

**nīlakaṇṭhī :** uktā saṅgatiḥ \| sva-kṛta-**vicitra**-yoniṣv iti \|
saṅkalpa-mātreṇa kṛtā vicitrā \|
matsya-kūrmādi-yonayo\'bhi-vyakti-sthānāni \| yoni-śabdasya
sthānavācitvaṁ yoniṣṭa indra niṣade akāri iti mantre dṛṣṭam \| tāsu
**yoniṣu** viśann iva ghaṭākāśavad-vyāpakatvena mukhya-praveśāyogāt
**hetutayā**---

paritrāyāṇāya sādhūnāṁ vināśāya ca duṣkṛtām \|

dharma-saṁsthāpanārthāya sambhavāmi yuge yuge \|\| iti svokta-hetor ity
arthaḥ \|

aitadātmyam idaṁ sarvam \| itivat svārthe bhāva-pratyayaḥ \|
**hetutayā** yoni-kalpanādhiṣṭhānatayā vā tāsu **yoniṣu** praviṣṭaś ca
tvaṁ \|

**taratamataś** cakāssi tāratamyena dīpyase \| katham \| analavat \|
yathānalo\'gniralpe upādhau alpaprakāśo mahati mahā---prakāśas tadvat \|
atra hetum āha---sva-**kṛtānukṛtiḥ** \| svena kṛtā yā maryādā tām
anukarotīti sa tathā \| tathā hi-dāśarather bhāryā-viyogajaṁ duḥkhaṁ

bhṛgu-śāpanimittam \| bāṇā-sura-saṅgrāme śaṅkarasya kṛṣṇāt-parājaya iti
parameśvarasyāpi sva-kṛta-maryādāpari-pālanaṁ dṛśyate \| nanv
aiśvarya-tāratamyaṁ kvacid-viśrāntaṁ tāratamyatvād-ghaṭādi-tāratamyavat
ity anumānāt ya eṣa sarvottamaḥ sa evopāsyaḥ \| ity āśaṅkya **atha**
**vitathāsv** iti \| athety upāsty antarārambhārthaḥ \| amūṣu **yoniṣu**
vitathāsu mithyā-bhūtāsu praviṣṭam **avitathaṁ** satyaṁ **tava**
**dhāma** sva-rūpa-prakāśaḥ **samaṁ** tulyam upādānatvāt \| tathā hi
yonīnāṁ vitathatvaṁ gamyate \| śivaviṣṇu-brahmaṇāṁ mithaḥ
pitṛ-putrādi-bhāvasmṛtibhyaḥ śrutiṣv api viṣṇuritthā paramamasya
vidvāñjāto bṛhannābhiyāti tṛtīyam \| iti \| viṣṇoḥ

soma-tattva-jñānād
arcirādi-mārgeṇopāsaka-prāpya-brāhma-laukikaiśvaryād-bhūmādi-mārgeṇa
karmi-prāpya-candra-lokaiśvaryāccānyasya tṛtīyasya \|
yogaiśvaryasyāgastyāder iva prāptiḥ \| na te viṣṇo jāyamāno na jāto
deva-mahimnaḥ paraṁ matamā u iti \| viṣṇor ananta-mahimatvaṁ ca sūcitam
\| kintu vidhitsita-stuti-mātram \| anyathā hāne vidhi-dvaya-vaiyarthyam
upādāne tv anyatara-vaiyarthyam \| ekenaiva
tattva-sākṣātkāropayogi-cittaikāgrya-siddheḥ \| tathā ca---pāramarṣaṁ
sūtram---vikalpo viśiṣṭa-phalatvāt \| iti \| upāstīnaṁ
vikalpa-tulya-phalatvād iti sūtrārthaḥ \| tasmān-naṭavat-saubharyādivac
ca paryāyeṇa yugapad vā rāma-kṛṣṇa-hari-haramairālādi-mūrtīr
adhitiṣṭhann eka eva \| śiva-viṣṇvādi-śabdaiḥ pratipādyate \|
sarva-śāstra-purāṇeṣu yo devānāṁ nāmadhā eka eva \| iti śruteḥ \|
paravidyādhikāreṣu śiva-viṣṇvor viṣṇu-śivayor vā nindā-stutī
kamāt-saguṇa-nirguṇa-brahmāpekṣe \| tatra nindyabhajanān-narakaṁ
vrajantīty api kārya-brahma-lokaṁ vrajantīty eva \| paraṁ śāstrīyasya
bhajanasya rāgataḥ prāpta-brahma-vadhādivan-naraka-hetutvāsambhavāt \|
śaunakīya-praṇava-paṭala-vyākhyāne hemādrir apy evam eva \| vyācakhyau
narakaṁ brahma-lokam iti \| tasmād-bhagavān-mūrti-ṣūtka-rṣāpakarṣacinnā
pākhaṇḍāpasad ayogyā svāmi-droha-hetuḥ \| ata eva tāsu bheda-dṛṣṭir
nindyate \| skānde---

brahmāṇaṁ keśavaṁ rudraṁ bheda-bhāvena mohitāḥ \|

paśyanty ekaṁ na jānanti pākhaṇḍopahatā janāḥ \|\| iti \|

yonīnāṁ pratipādyatve tu kṛtsnaṁ śāstraṁ paraspara-virodhād apramāṇaṁ
syādato yuktam uktaṁ **vitathāsvamūṣv** iti \| yad vā, atheti hetau \|
yataḥ sva-**kṛtānukṛtiḥ** sva-karmārjita-deha-pratikṛtiḥ anala iva
duṣpūratvāt \| jāṭharānala-sambandhād anasya prāṇasya lānādādānād-vānalo
jīvad-dehaḥ \| luptopamā \|

pakṣe analavānyo jīvad-dehaḥ tadvad-bhogadā bhavanti \| ato
**vitathāsv** iti yojyam \| ayaṁ bhāvaḥ-yathā caitraḥ sva-karmārjite
dehe kaulika-prasiddhyā śatru-nirmitāyāṁ vā deha-prakṛtau kaṇṭhakena
tudyamānāyāṁ vyathate evam īśvaro\'pi sva-māyā-kalpite jīvāvidyā-kalpite
\| vā kṛṣṇādi-vigrahe drugdhe pūjitevā drugdhaḥ pūjitaś ca bhavati \|
yathā-caitrasya deha-prakṛty eva dehenāpi sambandho mithyā tādṛśenāpi
bhoga-nirvāhe tat-satya-kalpanāyā ayogāt asaṅgo hy ayaṁ puruṣaḥ
\[bṛ.ā.u. 4.3.16\] ity ādi-śrutyā bādhāc ca \|

tataś ca sarvāsvavasthāsv anuvartamāne pratyag ātmani

kadācid abhedena paryāyeṇa ca pratīyamānaṁ deha-trayaṁ mithyā śuktāviva
raṅga-rajatādikam \| neha nānāsti kiñcana \[bṛ.ā.u. 4.3.19\] \| iti
śrutyā bādhitatvāc ca \| evam īśvare\'pi vigrahādir mithyeti \| tad evaṁ
vitathāsu hari-harādiṣu mūrtiṣu yat-**samaṁ** kāraṇam eka-rasaṁ śuddhaṁ
**tava** **dhāma** tad-virajadhiyo vītarāgamatayo\'nvayanti mūrty
upāstim anuprāpnuvanti \| ke \| **abhivipaṇyavaḥ** sarvato
vigata-vyavahārāḥ ekānte dhyātāra ity arthaḥ \| etenaikādaśokto\'rtho
darśitaḥ yathā---

tat sarva-vyāpakaṁ cittam ākṛṣyaikatra dhārayet \|

nānyāni centayed-bhūyaḥ susmitaṁ bhāvayen-mukham \|\|

tatra labdha-padaṁ cittam ākṛṣya vyomni dhārayet \|

tac ca tyaktvā mad āroho na kiñcid api cintayet \|\| \[bhā.pu
11.14.43-44\] iti \|

ekatrāṅge anyānyaṅgāni na cintayet \| ekatreti yad uktaṁ tad evāṅgaṁ
darśayati-susmitam iti \| vyomni sarva-kāraṇa-rūpe tac ca kāraṇatvam api
tyaktvā mayi śuddha-brahmaṇy ārūḍhaḥ sanna kiñcit dhyātṛdhyeya-vibhāgam
api na cintayed iti śrī-dharācārya-vyākhyā \|\|19\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---svakṛtāsu **vicitra**-**yoniṣu** citraṁ paramāś carya vastu
bhagavat-svarūpam brahma citram viśeṣeṇa citraṁ
vṛndāvana-vilāsinī-rati-lampaṭākāram tasyābhivyakti-sthāneṣv
antaḥkaraṇeṣu **vicitra**-śabdena viśuddha-madhura-premā vocyate tatra
tvaṁ viśann iva **hetutayā**-bhivyakteḥ svarūpa-yogyāntaḥ-karaṇasya
**hetutayā** phalopadhānena paripūrṇa-brahma-ghana-rūpatvena
sarva-sattā-sphuraṇānanda-**hetutayā** sarvatra vidyamānatvena vā viśann
iveti teṣu cāntaḥ-karaṇeṣu tāratamyena ca kasmin svakṛtaṁ bhāvam
anukaroti---yasya yo bhāvo dattantad anurūpaṁ nija-vigrahaṁ prakaṭayann
ity arthaḥ \| yad vā, svasmin taiḥ kṛto yo\'nurāgantam anukaroti---yasya
yathānurāgas tathā prakāśamāna ity arthaḥ \| analavat
kāṣṭha-yogyatāvaśāt amūṣu tvad-rūpasya tvat-premṇo vābhivyaktiṣu
vitathāsu mithyā-kalpāsu sarvotkṛṣṭatva-jñānasya bhramatvāt **tava**
rādhā-priyatama-**dhāma** śrī-mūrtir **avitathaṁ**
sakala-bhagavat-svarūpotkṛṣṭatva-jñānasyānyathābhāvāt **samaṁ**
pramāyuktaṁ sarva-svarūpotkṛṣṭatva-buddheḥ pramātvena yuktam mā lakṣmīḥ
sā ca paramā rādhaiva mā lobhā śrī-kṛṣṇasya rādhaiva parama-śobhāvattvaṁ
ca rādhā-priya-rūpa eva \| **viraja**-dhiyaḥ rajo\'nurāgo
viśiṣṭānurāga-yuktadhiyo\'nuvartante \| **dhāma** katham-bhūtam eko
mukhyo raso yatra \|
**abhivipaṇyava**ḥ---vigata-laukika-vaidika-vyavahārāḥ
ati-śuddha-bhāvāviṣṭā ity arthaḥ \|

nitya-gopy astu āhuḥ---svīyāḥ kṛtā yā **vicitra-**yonayo
vṛndāvanastha-sthira-cara-śarīrāṇi teṣu tvaṁ viśanniva
rūpa-lāvaṇyādibhir antaḥ praviśann iva **hetutayā** pūrvam api teṣu
vartamānatvād āvirbhāva-tirobhāva-paras **taratamataś** cakāssi tatrāpi
prema-tāratamya-sattvād **amūṣv** api vitathāsu
tat-prema-sukhātkarṣa-carama-kāṣṭhā-jñānasya mithyātvāt \| **tava**
**dhāma** **avitathaṁ** prema-sukhotkarṣa carama-kāṣṭhāyā anyathā-bhāvad
**viraja**-dhiyo mahānurāgiṇyo rādhānucaryo\'nuṣanti rādhānuragatāḥ
satyo jānanti \| eko mukhyo raso yatra---śṛṅgāra-raso\'pi
rādhānu-gata-rasasyaiva mukhyatvāt \| abhivipaṇyavo
deha-gṛhādi-vyavahāra-śūnyāḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu jivasyaivaṁ
mamāpy udarādi-sambandhe tena saha ko viśeṣaḥ? ity
āha---**sva-kṛta**-vicitrety ādi \| sva-kṛtāsu tvayaiva kṛtāsu vicitrāsu
**yoniṣu** nānā-vidheṣu śarīreṣu **hetutayā** tvam eva viśann eva
taratamata uc ca-nīca-bhāvena cakāssi bhrājase,
**sva-kṛta**-**vicitra**-yoniṣv anukṛtir anukāro yasya tathā,
iva-śabdo'ṁśena praveśe \[svasya\] praveśa-sambhāvanāyāṁ, vastutas tu
tvad aṁśa eva jivaḥ, svayam evoktaṁ---mamaivāṁśo jiva-loke jiva-bhūtaḥ
sanātanaḥ \[gītā 15.7\] ity ādi \| analavad agnir yathā kāṣṭhādy
upādhi-vaśāt taratamataḥ prakāśate, atas tvad aṁśasya \[cit\]-sambandhād
**vicitra**-yoni-śarīrāṇi jaḍāny apy ajaḍavad bhānti \| vastutas tu tāni
vitathāny eva \|

**atha** prakṛtopakrame maṅgale ānantarye ca \| amūṣu vicitrāsu
**yoniṣu** satīṣu **tava** **dhāma** samam **avitathaṁ** satyam
ānanda-mayaṁ, abhinnatvād antaryāmi-rahitaṁ, **samaṁ**
taratama-bhāva-rahitaṁ yad aṁśasya praveśād vitathā api
nānā-yonayo'vitathavad bhānti, tasya tvad abhinnasya **tava**
dhāmno'vitathaṁ kiṁ vicitram iti bhāvaḥ \| ata **eka-rasam**
ānanda-mātram, ato **viraja**-dhiyobhaktās tad anuyanti anugacchanti
bhajanta icchanti **abhivipaṇyava** iti tulyam \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hetur niyojakaḥ, tattayā
antaryāmitvenety arthaḥ \| iveti bahir api vartamānatvāt \| tāratamyena
cakāsane hetuḥ---sveti \| tad-yoni-nitāratamyānusārād ity arthaḥ \|
sāttvikeṣu bhagavato\'dhikaḥ prakāśaḥ, rājaseṣu svalpaḥ, tām aseṣu
svalpa-taraḥ, iti tat-tad-bhāvānusāreṇa tāratamyaṁ vyaktam eva \|
sva-śabdad-vayena svecchayaiva līlayā praveśo\'nukṛtiśceti jīvato
vailakṣaṇyam uktam \| **vitathāsv avitathaṁ** satyatvāt, **samaṁ**
viṣamāsu vartamānam api tāratamya-hīnaṁ **dhāma** rūpam \| nu niścitam,
yanti jānanti, **amūṣv** eva prāpnuvantīti vā \| eka-**rasam** avikāram
\|

yad vā, na kevalaṁ prapañcābahir eva tvaṁ virājase, kintu prapañcāntaram
apīty āhuḥ---sveti \| svayaṁ kṛtāsu vicitrāsu sāttvikādibhedena
bahuvidhāsu **yoniṣu** matsya-kūrma-varāha---haṁsa-kṣatra-deva-viprādiṣu
viśanniva \| ivety anadhikāryam, **hetutayā** svātantryeṇa prāviśat \|
tāratamyena cakāssi \| haṁsa jāmadagnyādiṣu sarva-śaktīnām āviṣkārāt,
śrī-nṛsiṁhādiṣv āvikārāt-tāratamyam, yathā analaḥ kvacid alpaḥ, kvacit
sa eva mahattamaḥ, tathā yathopayogam eva śaktyāviṣkārāt
sva-**kṛtānukṛtiḥ** svakṛtānāṁ matsyādi-jātīnām anu sādṛśyena kṛtiryasya
\| pañcāt-sādṛśyayor anu ity amaraḥ \| tat-taj-jāty anurūpa-kriya ity
arthaḥ \|

nanu yadi tat-taj-jātīya-nirviśeṣaḥ syām, tat-tad-rūpo\'ham iti kathaṁ
jñāyeya? tatrāhuḥ---atheti \| praveśānantaram eva amūṣu **vitathāsv**
anityāsu jātiṣu vartamānaṁ **tava** **dhāma** śrī-mūrtim \|
katham-bhūtam **avitathaṁ** tat-taj-jāti-prādurbhāvenāpi
tat-samavetatvenaiva satyaṁ viśuddha-buddhayo jānanti \| tatra
hetuḥ---**samaṁ** saśobham eka-rasaṁ śreṣṭha-krīḍaṁ ceti \|
yamalārjunābhyām

yasyāvatārā jñāyante śarīriṣv aśarīriṇaḥ \|

tais tair atulyātiśayair vīryair dehiṣvas aṅgataiḥ \|\| \[bhā.pu
10.10.34\] iti \|

avipaṇyavaḥ sarvathā vigatavyavahārāḥ paramārthadarśino bhaktā iti yāvat
\| idaṁ jñāne hetuḥ \|\|

\[śrī-vṛndāvanādi-prasaṅgena kāścid-vatsa-vatsa-pādiharaṇe
śrī-bhagavatas tad-rūpatām uddiśntyo bhaktyeka-gamyatām āhuḥ---svakṛteti
\| svakṛtāsu kṛīḍārtham atra svayam āvirbhāvitāsu vicitrāsu bahu-vidhāsu
vatsa-vatsa-pādi-rūpāsu yoniṣv ākṛtiṣu **hetutayā** upādānatvena
viśanniva, tat-tad-rūpo bhavann iva, śrī-vrajendrānandanasya pṛthaktvena
tathaivāvasthānāt \| iva-śabdo\'nadhikārthe vā, taratamatas tāratamyena
ca, kvāpi yaṣṭi-śṛṅgādi-rūpatvena ca tathā ca kāmanā-tāratamyam analavat
\| yathāgnikāṣṭhādīnāṁ nyūnādhikatvena nyūnādhikas tathā tat-tadākṛtīnāṁ
sādṛśyena tvam apīty arthaḥ

nanu māyayā tat-tad-rūpatāstu nety āhuḥ---svakṛteti \| suṣṭhu na kṛtā
anukṛtirmāyayā tad-rūpa-viḍambanaṁ yena sa tathā \| nanu na bhavatu
māyikatvaṁ teṣām, kintu cid-rūpa-vigrahā mayaiva te jīva-viśeṣā āviṣkṛtā
ity antu, katham aham eva tat-tad-rūpa ity ucyate ity ata āhuḥ---atheti
\|

tad-rūpatāviṣkārānantaram evāmūṣu vatsa-pādyākṛtiṣu **vitathāsv**
atat-prakārāsu sarvatra tat-tad-rūpa-lakṣaṇa-hīnāsv apīty arthaḥ \|
abhivipaṇyo\'bhito viśeṣeṇa paṇayanti stuvanti sevante ity
**abhivipaṇyava**ḥ parama-bhaktās **tava** **dhāma** śrī-mūrtim
avitatham abādhitaṁ tat-tad ākṛtibhir anācchannaṁ jānanti \|
tat-tad-rūpas tvam evāsīti paricinvantīty arthaḥ \| tatra liṅgam-samam
iti, mā tarama-śobhā tat-sahitam \| eka-rasaṁ ca mukhya-rasaṁ tat-tad
asādhāraṇa-līlā-rasikam ity arthaḥ \|\|19\|\|\]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svakṛteti tairavatāritam eva
svenaiva kṛtāḥ acintyaśaktyā svasyāviṣkṛtasyāpi pariṇāmarūpā
niṣpādita-rūpāścety arthaḥ \| **vicitra**-yonayo brahmādi-sthāvarāntāḥ
**hetutayā** prayojakatayā antaryāmitayety arthaḥ \| tat-sṛṣṭvā tad
evānuprāviśat ity ādi-śruteḥ \| atraiva śabda-prayogo vibhor
mukhya-praveśāsambhavāt \| **taratamataś** cakāssi tāratamyena cakāssi
svaśaktiṁ tatratatra prakāśayasi \| tatra hetuḥ---sva-**kṛtānukṛtiḥ**
yāvat-kāryam upādatse tāvatīm eva tatra śaktiṁ prakāśayasīty arthaḥ \|
analo yathā yāvat-sphuliṅgādikam upādatte tāvatīm eva tatra śaktiṁ
prakāśayati \| tadvat \| svatastu tatrāpy ananta-śaktitāstyeveti bhāvaḥ
\| tathaivāhuḥ---atheti \| vikārāvarti ca tathā hi darśayati \[ve.sū.
4.4.19\] iti nyāyāt \| vitathatvaṁ naśvaratvam \| anyattaiḥ \| śrutayaś
ca taddarśitā eva \|\|6\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sva-kṛteti \| atra ṭīkāvatāreṇaiva
gamyā \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu bho mamāpy
udarādi-sambhavāj jivena saha ko bhedaḥ ? ity
āśaṅkyāhuḥ---**sva-kṛta**-vicitrety ādi \| **atha** bho bhagavan !
sarva-kāraṇa-kāraṇaṁ **tava** **dhāma** mūrtir **vitathāsv** asuṣu
vicitrāsu **yoniṣu** **vitathāsv** prākṛtatvād avastutvena jñāyamānāsu,
**avitathaṁ** vastu-bhūtaṁ **samaṁ** sarva-dā tulyāvasthaṁ, santaṁ
vayasi kaiśore \[bhā.pu. 3.28.17\] ity ukteḥ \| **viraja**-dhiyo
nirmala-bṛhad āraṇyakyo bhaktā anuyanti anubhajante, yato'mī
**abhivipaṇyava**ḥ sarvato-bhāvena viśeṣeṇa paṇyavaḥ stutyāḥ, paṇa
vyavahāre stutau ca ity auṇādiko yun, manyu-prabhṛtivat \| kīdṛśaṁ
**dhāma** ? eka-rasaṁ sānandaṁ, narākṛti-brahmatvāt \|

nanu māṁ sarvāntaryāmiṇam āhuḥ, sarvāntaryāmitve kathā mūrtimattvaṁ me ?
ity āśaṅkyāhuḥ---sva-kṛtety ādi \| taratamato madhyamottamādi-bhāvena
svena tvayaiva kṛtāsu vicitrāsu nānā-prakārāsu yoniṣv sva-kṛtānukṛtir
nārāyaṇo **viśann iva** vartata iti śeṣaḥ \| svasya **tava**
kṛte'nukṛtir anukāro yasya tvad ādy avatāraḥ \| tathā coktaṁ---avāpa
nārāyaṇa ādi-devaḥ \[bhā.pu. 11.4.3\] iti \|

tarhi kas tāvad aham ? kiṁ vā karomi ? ity āśaṅkyāhuḥ---**hetutayā**
sarva-kāraṇa-kāraṇatvena cakāssi bhrājase, na tu tvaṁ tāsu **viśann
iva** vartase, analavat sarva-prakāśaka ity arthaḥ \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu paramātmanaḥ
prati-deha-gatatvena bahutvād deha-tāratamyena tāratamyāc ca jīva-sāmye
sati katham upāsyatvam ity ata āhuḥ---svakṛtāsu svenaivācintya-śaktyā
niṣpāditāsu brahmādi-sthāvarāntāsu **yoniṣu** svābhivyakti-bhūmiṣu
**hetutayā** prayojakatayāntaryāmitayā tat sṛṣṭvā tad evānuprāviśat
\[tai.u. 2.6.2\] iti ādi-śruteḥ \| ivena mukhya-praveśāsambhavo darśitaḥ
\| taratamatas tāratamyena cakāssi svaśaktiṁ tatra-tatra prakāśayasi \|

tad evāhuḥ---svakṛtāsu brahmādi-sthāvarānta-**yoniṣu** anukṛtis tad
anukaraṇa-śakti-prakāśo yasya saḥ analavat analo
yathā---yāvat-sphuliṅgādikam upādatte tadvat \|

**atha** vitathāsu vinaṣṭāsu amūṣu **yoniṣu** **viraja**-dhiyo
nirmala-matayaḥ anuyanti jānanti \| te eva ke \| abhi sarvato bhāvena
vipaṇyavo vigata-vyavahārāḥ \| paṇa vyavahāre ity asya rūpaṁ paṇyur iti
\| aihikām uṣmika-karma-phala-śūnyā ity arthaḥ \| eka-rasaṁ
kevalānandāsvāda-svarūpam \| atas tava sarva-kāraṇatvāt svātantryād
upādhi-kṛta-tāratamyābhāvād apracyutaiśvaryāc copāsyatvam iti bhāvaḥ !
atra tat sṛṣṭvā tad evānuprāviśat \[tai.u. 2.6.2\] iti

> eko devaḥ sarva-bhūteṣu gūḍhaḥ
>
> sarva-vyāpī sarva-bhūtāntarātmā
>
> karmādhyakṣaḥ sarva-bhūtādhivāsaḥ

sākṣī cetā kevalo nirguṇaś ca \|\| \[śve.u. 6.11\] ity ādyāḥ śrutayaḥ
\|\|19\|\|

**\...**

**\|\| 10.87.20 \|\|**

sva-kṛta-pureṣv amīṣv abahir antara-saṁvaraṇaṁ

tava puruṣaṁ vadanty akhila-śakti-kṛtam-kṛtam \|

iti nṛ-gatiṁ vivicya kavayo nigamāvapanaṁ

bhavata upāsate'ṅghrim abhavaṁ bhuvi viśvasitāḥ \|\|

**śrīdhara-svāmī (bhāvārtha-dīpikā) :** api ca[^74] kuto nv iyam āśaṅkā
syād bhagavato dehādy upādhi-kṛta-doṣa-prasaṅga iti
yato'vidyā-kāma-karmabhiḥ saṁsarato jīvasyāpi bhagavad-bhāvaṁ lakṣaṇayā
bodhayantyas taṁ doṣaṁ niṣedhayanti---sa yaś cāyaṁ puruṣe \| yaś cāsāv
āditye \| sa ekaḥ \[tai.u. 2.8.5\], tat tvam asi \[chā.u. 6.8.7\] ity
ādyāḥ śrutayaḥ \|

nanu kratv arthasyātmanaḥ stutir iyam īśvaratvena kriyate, na tu
tasyeśvaratvaṁ bodhyate ? naitad yujyate, yatas tatra---

> yasya deve parā bhaktir yathā deve tathā gurau \|

tasyaite[^75] kathitā hy arthāḥ prakāśante mahātmanaḥ \|\| \[śve.u.
6.23\]

ity ādyāh śrutayaḥ \| kṛtāvatārasya[^76] bhagavataś caraṇa-bhajanam
upāyaṁ vadantīty āha---**sva-kṛta-pureṣv** iti \| sva-karmopārjiteṣu
pureṣu deheṣv **amīṣu** narādiṣu bhoktṛtvena vartamānaṁ **puruṣam**
**akhila-śakti-dhṛtaḥ** sarva-śakty āśrayasya pūrṇasya **tavāṁśa-kṛtaṁ**
vadanti \| aṁśa ivāṁśaḥ, kṛta iva kṛtaḥ \| tvad-rūpaṁ vadantīty arthaḥ
\|

nanu kārya-kāraṇa-saṁvṛtasya kuta evaṁ-bhūtatvaṁ ? tatrāha---**abahir
antara-saṁvaraṇam** iti\| bahiḥ kāryam, antaraṁ kāraṇam, vastutas tad
āvaraṇa-śūnyam, tayor asattvād ity arthaḥ \| **ity** evaṁ **nṛ-gatiṁ**
nur jīvasya **gatiṁ** tat-tvaṁ **vivicya** viśodhya
**kavayo**'nyathedaṁ[^77] na prāpyata iti jānanto **nigamāvapanaṁ**
nigamokta-karmaṇām ā-vapanam, ā samantād upyate'sminn ity āvapanaṁ,
kṣetraṁ sarva-karmārpaṇa-viṣayam ity arthaḥ \| yatrārpitāni karmāṇi
mukti-phalaṁ phalanti, taṁ **bhavato'ṅghrim** **abhavaṁ**
bhava-nivartakaṁ **viśvasitāḥ** kṛta-viśvāsā
**upāsate**'rcana-vandanādibhiḥ sevante \| **bhuvi** iti martya-loke \|
idam evocitam iti darśayanti \|

tvad aṁśasya mameśāna tvan-māyā-kṛta-bandhanam \|

tvad aṅghri-sevām ādiśya parānanda nivartaya \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra pūrvoktārthāsambhavam
āha---api ceti \| yato hetor avidyā-kāma-karmabhiḥ dehādāv ātma-buddhir
avidyā, tad-vaśena viṣayecchā kāmaḥ, tan-niṣpattaye karmāṇi kriyānta iti
tena ca saṁsāra iti saṁsarato jīvasya lakṣaṇayā bhāga-tyāga-rūpayā
bhagavad-bhāvam īśvaratāṁ bodhayantyaḥ śrutayas tad-doṣaṁ dehādy
upādhi-kṛta-saṅga-doṣaṁ niṣedhayanti \| tato hetor
bhagavato'pracyuta-jñānaiśvaryasyeyam āśaṅkā dehādy
upādhi-kṛta-tāratamyādi-rūpā śaṅkā \| nu vitarke \| kutaḥ styā kathaṁ
sambhavet ? na katham apīti bhāvaḥ \|

śrutīr āha---sa yaś cāyaṁ puruṣe \| yaś cāsāv āditye \| sa ekaḥ \[tai.u.
2.8.5\], are ayam ātmānantaro'bāhyaḥ kṛtsnaḥ prajñāna-ghana eva
\[bṛ.ā.u. 4.5.13\] iti \| tat tvam asi \[chā.u. 6.8.7\] ity ādyā \|
ihādinā ayam ātmā brahma \[bṛ.ā.u. 4.4.5\] ity ādi grahaḥ \|

arthaḥ---parame vyomni ākāśādy anna-mayāntaṁ kāryaṁ sṛṣṭvā tad
evānupraviṣṭe yaḥ sa evāyaṁ puruṣaḥ \| ayaṁ kaḥ ? yaś cāsāv āditye
vartate \| sa eka eva bhavati \| ayam ātmānantaraḥ **antara**-śūnyaḥ \|
abāhyo bāhya-śūnyaḥ \| kṛtsnaḥ pūrṇaḥ \| jñāna-ghano jñāna-svarūpa iti
\| tat tvam asi \[chā.u. 6.8.7\] vyākhyāta-caram \|

punar ākṣipaty atra---nanv iti \| kratur yajño'haṁ-prayojanaṁ yasya sa
tathā yajña-kartety arthaḥ \| ātmanaḥ puruṣasya tat tvam asītyādi
vākyaiḥ stutir iyaṁ, na tu tasya yajña-kartuḥ \| pariharati---naitad iti
\| etad yajña-kartuḥ stavanaṁ na yujyate yuktaṁ yato hetoḥ
bhagavad-bhakti-yuktasyaiva kathitārthāḥ śruti-tātparya-viṣayībhūtārthā
atas tatrātma-jñānaṁ yasyety ādyāḥ kṛtāvatārasya rāma-kṛṣṇādi-vigrahasya
caraṇa-bhajanam upāyaṁ tat-prāpti-kāraṇaṁ vadantīti yojyam \|

śrutīr āha---yasya deve \[śve.u. 6.23\] iti \| śvetāśvatareṇa kathitā
arthāḥ padārthās tasyaiva mahātmanaḥ prakāśante yathāvat sphuranti
nānyasyety arthaḥ \| kasyety ākāṅkṣāyām āha---yasya puruṣasya deve
parameśvare parā phalābhisandhāna-śūnyā bhaktir anurāgo bhavati\| yathā
deve tathaiva ced gurau sad arthopadeṣṭari bhaktir bhavet, tasyety
arthaḥ \| smād evaṁ brahma-vidyārthibhir devatā-guru-viṣayā nirupādhir
bhaktiḥ kāryeti darśitam \|

ity artha iti---niṣphalaṁ niṣkriyaṁ śāntam ity ādi-śrutyā
niraṁśatva-bodhanād iti bhāvaḥ \| atrāśaṅkate---nanv iti \| kāryaṁ
dehādi kāraṇam ajñānaṁ, tābhyāṁ saṁvṛtasya ācchannasya evaṁ-bhūtatvaṁ
bhagavad-rūpatvam \|

ity artha iti---na hy asadbhyāṁ svābhāvikī sad-rūpatāpākartuṁ śakyeti
bhāvaḥ \| tat-tvaṁ svarūpam \| anyathā bhaktiṁ vinā idaṁ jñānaṁ nāpyeta
\|

śreyaḥ-sṛtiṁ bhaktim udasya te vibho

kliśyanti ye kevala-bodha-labdhaye

teṣām asau kleśala eva śiṣyate \[bhā.pu. 10.14.4\] ity ādyāḥ \|

ity artha iti---sukṣetrārpitaṁ bījaṁ śubha-phalāya bhavatīti bhāvaḥ \|
**aṁśa-kṛtam** iti \| gopāla-tāpanīye---brahmāṁśa-bhūtas tathetaro
bhoktā \[go.tā.u. 2.19\] iti \| nārada-pañcarātre prādhānika-sargam
uktvā śuddha-sarga-kathane---

yat taṭasthaṁ tu cid-rūpaṁ sva-saṁvedyād vinirgatam \|

rañjitaṁ guṇa-rāgeṇa sa jīva iti kathyate \|\| ity ādau \|

gītāsu ca---mamaivāṁśo jīva-loke jīva-bhūtaḥ sanātanaḥ \[gītā 15.6\] iti
\|

aṅghry upāsanam āha śrutiḥ---

caraṇaṁ pavitraṁ vitataṁ purāṇaṁ yena pūtas tarati duṣkṛtāni \|

tena śuddhena pavitreṇa pūtenātipāpmānam arātiṁ tarema \|\|

lokasya dvāram arciṣmad bhrājamānaṁ mahasvad amṛtasya dhārā

bahudhā dohamānaṁ caraṇaṁ loke sudhitāṁ dadātu \|\| iti \|

arthaḥ---śrī-kṛṣṇasya kṛta-trivikrama-rūpasya caraṇaṁ yācamānā
āhuḥ---yena pātaky api pūtaḥ pavitraḥ san duṣkṛtāni pāpāni tarati, tac
caraṇaṁ pavitra-karam \| vitataṁ vistīrṇam, bhūr-bhuvaḥ-svar atikramya
vartamānam \| purāṇaṁ sanātanam \| tena caraṇenārātiṁ vairiṇaṁ pāpmānaṁ
tam atiśayena tarema \| kim-bhūtena ? śuddhena
svayaṁbhū-dattārgha-jala-dhautena \| punaś ca pavitreṇa pavitra-kārakeṇa
pūtena nirmalena \| tac caraṇaṁ loke sudhitāṁ sudhā-dhārāṁ dadātu,
tārakāditvād itac \| kim-bhūtam ? lokasya vaikuṇṭhasya arciṣmad dīpavat
dvāraṁ bhrājamānaṁ dedīpyamānam \| na kevalam etāvad, api tu mahasvat
mahaḥ brahma-tejo-maṇḍalaṁ, tad-yuktam \| ata eva loke bahudhā
bahu-prakārā amṛtasya dhārā dharmārtha-kāma-mokṣa-bhakti-rūpāḥ
kāma-dhenur iva bhaktebhyo dohamānam \| ata evaṁ-bhūtaṁ caraṇaṁ
bhajāmety arthaḥ \| bhakti-pareyaṁ śrutiḥ \| svāmināṁ tvad aṁśasyeti
sugamam \|\|

---------------------------------------------------------------------------------------------------------------------

**śrīdharānuyāyinī :** evaṁ paramātmānam upāsyaṁ nirūpya jīvātmānaṁ tad
aṁśa-tulyatvena nirūpayan-kaimutika-nyāyena prāg uktam eva
draḍhayati-svakṛteti \| yataḥ sva-prārabdhopājiteṣu manuṣyādi-deheṣu
bhoktṛtvena vartamānam api jīvaṁ jātāv ekatvam \| sarva-śaktes **tava**
svarūpam mamaivāṁśo jīvaloke jīva-bhūtaḥ sanātanaḥ \[gītā 15.7\]\| iti
śrī-gītokter vastuto dehādy anāvṛtaṁ ca vivekino vadanti bhedakopādheḥ
śarīrāder mithyātvāt \| ata eva jīvatattvaṁ vivekino viśodhya
yatrārpitāni vaidikāni karmāṇi mad artham api karmāṇi kurvan-siddhim
avāpsyasi \[gītā 12.10\] iti bhagavad ukter mokṣadāyakāni bhavanti \|
taṁ garbha-vāsādi-duḥkha-haraṁ kalpa-pādapaṁ **tava** pāda-padmam \|
bhārata-khaṇḍe mām eva ye prapadyante māyām etāṁ taranti \[gītā 7.14\]
te \| ity ādi-bhagavad-vākye kṛta-viśvāsā bhajanti \|
yad-vākhila-**śakti**-dhṛtas tavāṁśo\'yam atas tat-**kṛtam**
abhakta-daṇḍanārthaṁ svara-citeṣu pureṣu rauravādi-narakeṣu **puruṣaṁ**
dehādilampaṭaṁ jīvam uddiśyābahirantara-saṁvaraṇam **abahir** yathā
syāt-tathā cauram uddiśya kārāgāra ivāntareva saṁvaraṇaṁ bandhanaṁ
vadanti tathā naraka-bhogānantaram amīṣu aihikeṣu sva-prārabdha-raciteṣu
paśu-pakṣyādi-vicitra-śarīreṣu saṁvaraṇam ity evaṁ jīvagati vivicya
vicārya kavayaḥ śāstra-tātparya-jñās tvat-kṛpayaiva bandhanān-muktir iti
**viśvasitāḥ** santo **bhuvi** bhārata-khaṇḍe nigamānāṁ vedokta-karmaṇām
āvapanaṁ kṣetra-mata evābhavaṁ bhava-nivartakaṁ bhavato\'ṅghrim upāsata
ity arthaḥ \|\|

---------------------------------------------------------------------------------------------------------------------

**nīlakaṇṭhī :** saṅgatiḥ pūrvoktā \| **sva-kṛta**-**pureṣv** iti \|
svājñāna-kalpiteṣu amīṣu dṛśyamāneṣu praviṣṭaṁ **puruṣaṁ** puri śayaṁ
jīvam **akhila**-**śakti**-dhṛtas **tava** parāsya **śakti**r vividhaiva
śrūyate \[śve.u. 6.8\] iti śruteḥ \| sva-**śakti**-matas
tavāṁśa-**kṛtam** avidyayāṁśamiva kṛtaṁ ghaṭākāśavan niraṁśasya
vāstavāṁśāṁśi-bhāvāyogāt vadanti śrutayaḥ smṛtayaś ca

> puraś cakre dvipadaḥ puraś cakre catuṣpadaḥ \|

puraḥ sa pakṣī-bhūtvā puraḥ puruṣa āviśat \|\| \[bṛ.ā.u 2.5.18\] iti
\|\|

mamaivāṁśo jīvaloke jīva-bhūtaḥ sanātanaḥ \| \[gītā 15.7\] ity ādyāḥ \|

asya jīvasya pūrva-śloktaika-rasa-brahma-bhāvasyopapādanāya tāttvikaṁ
rūpam āha---**abahir** antara-saṁvaraṇam \| na santi bahiḥ antaraṁ
saṁvaraṇaṁ ca yasya tam asya bahir nāsti mahattaratvāt, nāntaram
aṇutaratvāt, saṁvṛṇoti vyāpnoti saṁvriyate vyāpyate iti kartṛkarmavy
utpattibhyāṁ saṁvaraṇam upādānam upādeyaṁ ca tad ubhayam asya nāstīty
arthaḥ \| tathā ca śrutayaḥ aṇoraṇīyān mahato mahīyām, na tad aśnoti
kañcana, na ta daśnoti kaścana iti śāstrānubhavābhyāṁ nṛṇāṁ jīvānāṁ
gatiṁ niḥsaṅgitva-duḥkhitva-rūpāṁ vivicya kavayaḥ śāstrajñāḥ bhavato
viṣṇor aṅghrim upāsate \| aghriṁ viśiṣannevopāsanāyāḥ svarūpaṁ phalaṁ
cāha-nigamāvapanam \| **abhavaṁ** vedokta-karmaṇāṁ samarpaṇa-sthānaṁ mad
artham api karmāṇi kurvan-siddhim avāpsyasi \[gītā 12.10\]iti smṛteḥ \|
tattva-jijñāsunā bhagavat-prīty arthaṁ karmāṇi kartavyānīty arthaḥ \|
**abhavaṁ** bhava-nivartakaṁ mūrti-dhyānādi-krameṇa **viśvasitāḥ**
śraddhālavaḥ śraddhāvāl-labhate jñānam \[gītā 4.39\] iti smṛteḥ, idaṁ
mukhyam adhikāri-viśeṣaṇam \| iha ced avedīdatha satyam asti na ced
ihāvedīr mahatī vinaṣṭiḥ \[ke.u. 2.5\] iti śruter martya-loka eva
sādhanānuṣṭhānaṁ ghaṭate nānyatreti darśayituṁ bhuvīty uktam \|\|20\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhu---svakṛtāni svāṁśena prakṛti-niyantṛ-rūpeṇa kṛtāni purāṇi
samaṣṭi-vyaṣṭi-śarīrāṇi yeṣāṁ hiraṇya-garbhādīnāṁ teṣv antaryāmitvena
vartamānaṁ **puruṣaṁ** suṣṭhu akṛteṣu nityeṣu cidānanda-mayeṣu śarīreṣu
catur-bhujādi-rūpeṣv abhimānitve ca vartamānaṁ puruṣam na vidyate bahir
acetana-dṛśya-prapañco\'ntar-dṛṣṭacetana-prapañco yatra saḥ saṁvṛṇoti
sarva-dvaita-saṁvaraṇaḥ kāraṇavasthaḥ prakṛtyādy āvirbhāvako
nārāyaṇastaṁ ca **puruṣaṁ** bahir antaraṁ draṣṭṛ-dṛśya prapañca-rūpaṁ
**saṁvaraṇaṁ** māyā-vahir antarayor draṣṭṛ-dṛśyayos tattvasyācchādakaṁ
māyākhyaṁ vā tad-rahitaṁ vā **puruṣaṁ** puruṣottamam ity arthaḥ \|
nārāyaṇa-rūpenaiva māyā-pravartakaḥ
puruṣottama-devakīnandanasyāvastha-viśeṣaḥ \| tatra bahir
dvaita-prapañca-mātram antaraṁ paraṁ brahma na vidyate yatra asphuraṇam
evāsattā samyak varaṇaṁ premā yasmiṁs taṁ pūruṣaṁ gopa-veṣaṁ yādavendraṁ
vraja-vṛndāvana-premāveśāt saṁskāra-śeṣa-yādavattvāhaṁmānaṁ **puruṣaṁ**
tava śuddha-gopāla-rūpasyāṁśa-kṛtaṁ **śakti**-guṇānandādyaśena śakty
ādi-sampūrṇaṁ kṛtaṁ vadanti \| iti evaṁ prakāreṇa nṛṇāṁ **gatiṁ**
puruṣārthaṁ **vivicya** vivekena jñātvā nitarāṁ gacchati
kṛṣṇe'ntaḥ-karaṇaṁ yena tasya mahā---premṇa āvapanaṁ bhāṇḍaṁ sthānam ity
arthaḥ \| aṅghrim upāsate **bhuvi** śrī-vṛndāvane bhavatyāvirbhavati
viśuddhoa mahā---premā yasmin \| viśati praviśati rūpeṇa sarveṣāṁ mana
iti viśvo\'nanta-kandarpa-rūpa-vilāsa-nidhiḥ kṛṣṇaḥ sito vaddhaḥ
prema-rasanayā yaiḥ prāptaḥ \|

nitya-gopyastu āhuḥ---puruṣam---uṣati dahatyantaḥ karaṇam uṭ kāmaḥ
pūryate iti \[pūr\] pūrṇaḥ kāmo yasyāḥ na hi śrī-kṛṣṇa-candre rādhāyā
anyasyāḥ pūrṇaḥ kāma-rasaḥ tāṁ śrī-rādhāṁ
sva-kṛtapūreṣvātmavat-premāspadadīkṛteṣu śarīreṣu śobhano\'kṛtaḥ
sahaja-bhāvo yeṣu tādṛśeṣu vṛndāvanastha-sthiracara-śarīreṣu ca svasmai
prāṇa-dhana-svarūpāya tubhyam eva tvad artham eva kṛtaṁ śarīraṁ yeṣāṁ
viśuddha-premaika-sarva-sveṣv ity arthaḥ \| te tavāṁśakṛtaṁ
tvad-bhāga-kāriṇīṁ vadanti amī sarve samyag-buddhimantaḥ iti \|
śrī-rādhaiva hi tvāṁ pūrṇaṁ prāptā anyatrāṁśa-mātram ity arthaḥ tad api
tad anugrahād iti bhāvaḥ \| rādhāṁ katham-bhūtām yatra bahir antaraṁ kim
api na sphurati tādṛśaḥ samyag-varaṇam premātmikām ity arthaḥ \| iti
evaṁ prakāreṇa narāṇāṁ vraja-vṛndāvana-gatānāṁ jīvanānāṁ sarveṣāṁ
**gatiṁ** kṛṣṇaṁ tat-prema vā **vivicya** vivekena
rādhā-rasāviṣṭa-svarūpam eva niścitya bhavato\'ṅghrim
upāsate\'smad-vidhāḥ \| puruṣabhityasya viśeṣaṇaṁ nigamāvapanam iti
nitarāṁ gacchannīti nigamāḥ sarvātma-bhāvena mahā---premṇā
nāgarendra-saṅgarasaṁ prāpnuvanti tā gopīravati pālayati yaḥ śrī-kṛṣṇas
tena stūyate rūpa-vilāsa-vaidagdhyādinā sarva-go'py uttamatvena tāṁ
rādhāṁ bhūvi vṛndāvane viśvaḥ śrī-kṛṣṇaḥ sadā hṛdi praviṣṭatvāt viśaty
eva kṣaṇe kṣaṇe'nyānya-rūpa-śobhādi-camatkāravat-svarūpeṇa na tu kadācid
api nirgacchati hṛdayāt praviśati vā satataṁ rati-vilāsa-samutkaṇṭhayā
śrī-rādhikayā saha nikuñjābhyantaram iti viśvaḥ śrī-kṛṣṇa-candraḥ sa
sito vaddhaḥ premṇā yābhiḥ tena vā vaddhāḥ śvayate varddhate
saundaryādi-camatkārair vigataṁ tādṛśaṁ tādṛśaṁ rūpaṁ yasmād
etādṛśo\'sitaḥ śrī-kṛṣṇo yāsām na vidyate viśuddha-premāvirbhāvakaṁ
rūpam asmāt tādṛśam ity arthaḥ \|\|20\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu sarva-bhūteṣu
vartamāno hi puruṣa eva, kathaṁ mamāṁśaḥ ? ity āha---**sva-kṛta-pureṣv**
ity ādi \| **sva**-karmopārjiteṣu śarīreṣu bhoktṛtvena santaṁ
**puruṣam** eva **akhila-śakti-dhṛtas tava** śrī-kṛṣṇasya **aṁśa-kṛtaṁ
vadanti** \| kīdṛśam ? **abahir antara-saṁvaraṇaṁ**
bāhyāntarāvaraṇa-śūnyam abahir **antara**-**saṁvaraṇaṁ** yathā bhavati,
tathākhila-**śakti**-dhṛta iti vā \| iti **vivicya kavayaḥ**
\[tavāṅghrim upāsate\], **viśvasitāḥ** kṛta-viśvāsāḥ santo bhajanenaiva
śreyo bhaviṣyatīti jāta-niś cayāḥ \| atas tvac-caraṇāravindopāsanam eva
sarvottamam iti bhāvaḥ \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pureṣu sthira-cara-deheṣu
vartamānatvāt **puruṣaṁ** tavāṁśa-kṛtaṁ tavācintya-śakter aṁśena
sāmānya-cic-chakti-vṛtti-viśeṣeṇa kṛtaṁ viśiṣṭaṁ cid aṇuṁ jīvaṁ
vadantīty arthaḥ \| ato na vidyate bahiḥ kriyā-śaktau antaś ca
jñāna-kriyā-śaktāv asaṁvaraṇaṁ paricchedābhāvo yasya taṁ,
paricchinna-kriyā-jñāna-śaktikam ity arthaḥ \| tathā ca mahā---vārāhe---

svāṁśaś cātha vibhinnāṁśa iti dvedhāṁśa iṣyate \|

tad eva nāṇumātro'pi bhedaḥ svāṁśāṁśinoḥ kvacit \|

vibhinnāṁśo'lpa-śaktiḥ syāt kiñcit sāmarthya-mātra-yuk \|\| iti \|

tatra svāṁśo\'vatāraḥ, vibhinnāṁśo jīva iti \| akhilāḥ sṛṣṭyādi-śaktīr
dharatīti tathā tasyeti jīvebhyo\'tyanta-vailakṣaṇyam \| ity evaṁ
nṛ-**gatiṁ** bhinnābhinnaṁ jīva-tat-tvaṁ **kavayo** vivekino
**nigamāvapanaṁ** sarva-kṛtārpaṇa-pūrvakam ity arthaḥ \| **bhuvi**
vartamānam iti śrī-vṛndāvana-vihāri-śrī-kṛṣṇa-pādābjābhiprāyeṇa \|

yad vā, svayam āviṣkṛteṣu pureṣu vaikuṇṭha-viśeṣeṣu
samaṣṭi-vyaṣṭi-deheṣu ca sthitaṁ puruṣam---

ekaṁ tu mahataḥ sraṣṭṛ dvitīyaṁ tv aṇḍa-saṁsthitam \|

tṛtīyaṁ sarva-bhūta-sthaṁ tāni jñātvā vimucyate \|\| ity uktam \|

puruṣa-trayaṁ tavāṁśa-kṛtam \| aṁśena cic-chaktyā prakaṭitaṁ vadanti
śāstrajñāḥ \| akhilāḥ śaktir yā yā līlā-saṁvidādyā dharatīti tasya \|
kathaṁ-bhūtam ? puruṣa-trayam iti hetor nṛṣu jīveṣv api tava gatim
antaryāmitayā prāptiṁ **vivicya** śāstrānubhavābhyāṁ niścitya
**viśvasitāḥ** santaḥ **kavayo** vivekino **bhuvi** hṛdaya-sthāne
bhavato\'ṅghriṁ sevante \| kathaṁ-bhūtam ? **nigamāvapanaṁ**
varva-vedānām āśrayam avalambanam \| punaḥ kathaṁ-bhūtam ? **abhavaṁ**
saṁsāra-dhvaṁsakam \|\|

na kevalaṁ gokulāviṣkṛta-vatsapādi-rūpaṁ tvat-svarūpatayā paricinvanti,
kintu tatra tatrāviṣkṛtaṁ tat-tad-rūpam apīty āhuḥ---sva-kṛteti \|
sva-kṛteṣu pureṣu nivāseṣu badarikāśrama-nīlācala-pāṇḍuraṅgākhyeṣu
\[siddha-raṅgākhyeṣu\]\| santaṁ **puruṣaṁ** puruṣa-trayaṁ
nārāyaṇa-jagannātha-viṭṭhala-svarūpaṁ tavāṁśa-kṛtaṁ
gokulendrasyāṁśāvatāra-viśeṣam ity arthaḥ \| abahir antar
a**saṁvaraṇaṁ** yathā syāt tathā suprakaṭam eva vadantīty arthaḥ \|
athavā sva-kṛteṣu pureṣu svair bhaktaiḥ kṛteṣu
bṛhad-vana-vṛndāvana-nandīśvarādi-sthita-vraja-pureṣu **puruṣaṁ**
baladeva-pradyumnāniruddha-rūpaṁ vyūha-traya-lakṣaṇaṁ tvat-svāṁśa-kṛtam
aṁśāvatāra-rūpeṇāvirbhāva-prāptam \[aṁśenāvirbhātaṁ\]\| tathā hi tāpanī
śrutiḥ---

tatra hi rāmasya rāma-mūrtiḥ, pradyumnasya pradyumna-mūrtiḥ,
aniruddhasyāniruddha-mūrtiḥ \[go.tā.u. 2.35\] iti \|

kathaṁ-bhūtam ? abahir a**ntara**-**saṁvaraṇaṁ**, na vidyate bahiḥ
suvyakta-līlāyāṁ, antare abahir-līlāyāṁ saṁvaraṇam anabhivyaktiḥ
sahāvasthānābhāvo yasya \| tatra śrī-baladevasya bahir-līlāyāṁ
sahāvasthānābhāvo nāsti, kintu sahacaratvam eva, pradyumnāniruddhayos tu
suvyakta-vraja-līlānuguṇyābhāvād bahir-līlāyām anaibhivyaktir ity arthaḥ
\|

\[vraja-janādṛśyatāyām anabhivyaktir ity arthaḥ\] yad vā, **puruṣaṁ**
balad evam eva \| kathaṁ-bhūtam ? **sva-kṛta-pureṣv amīṣv abahir**
a**ntara**-**saṁvaraṇaṁ** vraja-nagareṣu bahutra, tatra tatra
prasiddhatvād bahutvam \| na vidyate bahir vartana-śailādiṣu antareṣu ca
vraja-gṛhādiṣu saṁvaraṇam anabhivyaktir yasya tam \|
**akhila**-**śakti**-dhṛto\'nanta-sādhāraṇa-sarva-śaktīḥ samprati
prakaṭayataḥ iti paramaiśvaryād dhetoḥ kavayaḥ sarva-jñā
brahma-rudrādayaḥ, **bhuvi** śrī-māthura-bhūmau virājamānasya bhavato
nṛ-**gatiṁ** manuṣya-līlāṁ **vivicya** sarvotkarṣa-padatvena vimṛśya
**viśvasitāḥ**, atraiva labdha-viśvāsāḥ, aṅghriṁ tvat-pāda-padmam
upāsate \| kathaṁ-bhūtam ? **nigamāvapanaṁ** sarva-śrutīnāṁ
tātparya-viṣayam \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sva-kṛta-pureṣv** ity asya
ṭīkāyāṁ tasyeśvaratvaṁ bodhyate \| ity asyāyaṁ viśeṣaḥ \| ato jīva eva
tad īśvaratvena stūyate iti sa \| yaś cāyam ity ādi-vākyeneśvarākhyaṁ
padārthāntaraṁ na kalpanīyam iti tatrāha---naitad yujyata iti \|
kṛtāvatārasyety uttara-ślokābhiprāyeṇa kṛtāvatāratvena śāstra-prasiddhas
tadānīntanānubhava-siddhaś caiṣa iti bhāvaḥ \| atra tv anye vadanti yadi
ceśvaro nāma kaścid svataḥ siddhaḥ syāt, tadā jīvasya stavāyaiva tad
abheda-nirdeśo ghaṭate \| yadi tu jīvāvidyā-kalpitaḥ syāt, tad jīvaiḥ
kathaṁ nopalabhyate ? satyaṁ cānupalabdhau tasya kiṁ
nirdeśenābheda-nirdeśena ceti \|

atha sva-vyākhyā---tad evam antaryāmitvāṁśe'pi bhagavataḥ
śuddhatva-varṇanena tat-parāṇāṁ śrutīnāṁ vacanaṁ śrutvā svānugṛhītānāṁ
jīva-tattvānuvādinīnāṁ śrutīnām api tatraiva tātparyaṁ kāścid anyāḥ
śrutayo varṇayanti---**sva-kṛta-pureṣu** pūrvokteṣv eva vartamānaṁ
**puruṣaṁ** jīva-samūhaṁ tvatto bhinnatvenābhinnatvena vā yā vadanti,
tās **tavāṁśenaiva kṛtaṁ** siddhaṁ **vadanti** \| tathābhiprāyeṇaiva
varṇayanti---nānyathety arthaḥ \| brahmaṇo'ṁśa-bhūtas tathetaro bhoktā
bhavati \[go.tā.u. 2.19\] iti śrī-gopāla-tāpanī-śruteḥ \|

nanu, katham aparicchedyasyāṁśatvaṁ ? tathā mamaivāṁśo jīva-loke
jīva-bhūtaḥ sanātanaḥ \[gītā 15.7\] iti gītopaniṣad uktam \| dvā suparṇā
sayujā sakhāyā \[mu.u. 3.1.1, śve.u. 4.6\] ity ādi-śruty uktaṁ ca
nityatvaṁ syāt \| atrāhuḥ---**akhila-śakti-dhṛta** iti---

> viṣṇu-śaktiḥ parā proktā kṣetrajñākhyā tathāparā \|

avidyā-karma-sañjñākhyā tṛtīyā śaktir ucyate \|\| \[vi.pu. 6.7.61\]

iti viṣṇu-purāṇoktānusāreṇa,

bhūmir āpo'nalo vāyuḥ khaṁ mano buddhir eva ca \|

ahaṅkāra itīyaṁ me bhinnā prakṛtir aṣṭadhā \|\|

apareyam itas tv anyāṁ prakṛtiṁ viddhi me parām \|

jīva-bhūtāṁ mahā---bāho yayedaṁ dhāryate jagat \|\|

etad-yonīni bhūtāni sarvāṇīty upadhāraya \|

ahaṁ kṛtsnasya jagataḥ prabhavaḥ pralayas tathā \|\|

mattaḥ parataraṁ nānyat kiṁcid asti dhanañjaya \|

mayi sarvam idaṁ protaṁ sūtre maṇi-gaṇā iva \|\| \[gītā 7.4-7\]

iti śrī-bhagavataḥ prakṛti-dvaya-tat-kārya-sādhanatva-sūcanayā
darśita-svarūpa-**śakti**-paryanta-śrī-gītopaniṣad anusāreṇa ca yā
akhilās trividhāḥ śaktayaḥ kārya-mātra-gamyācintya-prabhāvās tā dharasi
\| yas tvaṁ tasya tāvat tādṛśyaḥ śaktaya eva tat-tad-doṣaṁ vinaiva
tat-tad-durghaṭaṁ sampādayantyo nityam eva vartanta iti sthite, tava
tādṛśa-śakty ādy ātmaka-jīva-vṛnda-rūpāṁśo nityam eva vartata ity arthaḥ
\|

nanu tarhi matsya-devādivad aiśvaryam evāsya dṛśyate, tad abhāve
mahadādivan māyikatvam eva vā ? tatrāhuḥ---**abahir antar asaṁvaraṇam**
iti \| na vidyate bahir māyikatve antas
tavāntaraṅga-svarūpatve\'saṁvaraṇaṁ vyāptir yasya tathā-bhūtam ity
arthaḥ \| śrī-viṣṇu-purāṇādāv āntarāla-pāṭhān mārtaṇḍa-maṇḍala-cchāyayor
antarāla-varti-mayūkha-paramāṇu-vṛndam iti bhāvaḥ \| ato
maṇḍala-sthānīyasya bhagavata iva
svalpa-**śakti**-vyakti-mayāvirbhāva-viśeṣatvāt svāṁśatvaṁ
śrī-matsya-devādīnāṁ raśmi-sthānīyatvād vibhinnāṁśatvaṁ jīvānām iti
tattva-vādinaḥ \| atra tad udāhṛtaṁ mahā---vārāha---vacanaṁ ca---

svāṁśaś cātha vibhinnāṁśa iti dvedhāṁśa iṣyate \|

aṁśino yat tu sāmarthyaṁ yat svarūpaṁ yathā sthitiḥ \|\|

tad eva nāṇu-mātro'pi bhedaḥ svāṁśāṁśinoḥ kvacit \|

vibhinnāṁśo'lpa-śaktiḥ syāt kiñcit sāmarthya-mātra-yuk \|\| iti \|

ata idaṁ vyācakṣate---na vidyate bahiḥ kriyā-śaktir antar jñāna-śaktir
vā asaṁvaraṇam asaṅkṣiptatva-sarva-vyāpakatvaṁ yasya tam iti \|
atac-chāyayā sūrya-maṇḍalam iva bhagavat-svāṁśa-śrī-matsya-devādibhir
māyayā nāvriyate, raśmi-sthānīyo vibhinnāṁśo jīvas tv āvriyate\|
yathoktaṁ śrī-viṣṇu-purāṇe **śakti**-traya-kathanānantaram eva---yayā
kṣetraja-śaktiḥ sā \.... tāratamyena vartate[^78] \[vi.pu. 6.7.62-63\]
yayā pūrvoktāvidyā-karma-sañjñayā avidyā-karma-vṛttir yasyāḥ
sāvidyā-karmā tan-nāmnī māyety arthaḥ \| yathoktaṁ nārada-pañcarātre
prādhānika-sargam uktvā śuddha-sarga-kathane---

yat taṭasthaṁ tu cid-rūpaṁ sva-saṁvedyād vinirgatam \|

rañjitaṁ guṇa-rāgeṇa sa jīva iti kathyate \|\| ity ādau \|

atha evāṁśa-kṛtam iti \| aṁśaś cāsau kṛto māyopādhitayā sampāditaś ceti
tam ity ayam evārthaḥ \| vivakṣitam evāhuḥ---itīti \|
pūrvokta-prakārāntareṇa jīvasya **gatiṁ** tvad aṁśatva-lakṣaṇaṁ tat-tvaṁ
**vivicya** viśvasitā jāta-viśvāsā ye **kavayo** vivekinas te
bhavato\'ṅghrim upāsate, vināṁśi-bhajanam aṁśasya tucchatāpatteḥ \|

nanv anye\'pi keṣāṁcit ke\'py aṁśinas te\'py upāsantāṁ,
tatrāhuḥ---nigamāḥ sarve vedāḥ ā samantād upyante samanvitāḥ kriyante
yasmiṁs tādṛśatvāt sarva-vedārthatvāt tvam eva sarvottama-bhajanīyaḥ
sarvottama-puruṣārthaś cety arthaḥ \|

nanu, sāvayavatvenānya-tulyatvāt kathaṁ tādṛśatvam ?
tatrāhuḥ---nigamāvapanatvād eva na vidyate bhavo janma yasya taṁ nityam
ity arthaḥ \| na vidyate bhavo yasmād iti vigrahe\'pi kaimutyena tat
siddhyati \| bhuvīti pṛthivyāṁ tādṛśa-sādhaka-prācurya-vivakṣayoktam \|
atra mukhyāḥ śrutayaḥ---

> māyāṁ tu prakṛtiṁ vidyān māyinaṁ tu maheśvaram \|

asyāvayava-bhūtaiś ca vyāptaṁ sarvam idaṁ jagat \|\| \[śve.u. 4.10\]

> yo yoniṁ yonim adhitiṣṭhaty eko
>
> yasminn idam saṁ ca vicaiti sarvam \|
>
> tam īśānaṁ varadaṁ devam īḍyaṁ

nicāyyemāṁ śāntim atyantam eti \|\| \[sve.u 4.11\] ity ādyāḥ \|

tad anugatāś ca, sarve vedā yat padam āmananti \[ka.u 1.2.15\] ity
ādyāḥ, caraṇaṁ pavitraṁ vitataṁ purāṇam \[mhā.nā.u 1.51\]ity ādyāś ca
\|\|20\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ) :** tatra śaktitvenaivāṁśatvaṁ
vyañjayanti---sva-kṛta-pure iti \| **abahir antar asaṁvaraṇaṁ** bahir
bahir aṅgāṇi kāraṇāni antar antar aṅgāni kāryāṇi, tair asaṁvaraṇaṁ
kārya-kāraṇair asaṁspṛṣṭam \| **aṁśa-kṛtam** aṁśam ity arthaḥ \|
**akhila-śakti-dhṛtaḥ** sarva-**śakti**-dharasyeti viśeṣaṇaṁ
jīva-**śakti**-viśiṣṭasyaiva tava jīvo'ṁśo na tu śuddhasyeti gamayitvā
jīvasya tac-chakti-rūpatvenaivāṁśatvam ity anenaivāṁśatvam ity etad
vyañjayanti \| atha taṭasthatvaṁ ca sa yad ajayā tyajām anuśayīta
\[bhā.pu. 10.87.38\] ity ādau vyaktam asti, ubhaya-koṭāv apraviṣṭatvād
eva \[39\] \|\|20\|\|

---------------------------------------------------------------------------------------------------------------------

**jīva-gosvāmī (bhakti-sandarbha 178) : svena** tvayā **kṛteṣu pureṣu**
deheṣu vartamānaṁ **tava puruṣaṁ** janaṁ tavaivāṁśa-rūpeṇa
tvadīya-svarūpeṇa **kṛtaṁ** nitya-siddhaṁ **vadanti** \| tatra
**akhila-śakti-dhṛtas** **tava** ity uktvā tvad
a**khila**-**śakti**-guṇāntaḥ-pāti-jīvākhya-taṭastha-**śakti**-viśiṣṭasyaiva
tavāṁśaḥ, na tu svarūpa-**śakti**-viśiṣṭasya kevala-svarūpasyety āyātam
\| tato mūla-maṇḍala-sthānīya-tvad āśrayaka-raśmi-paramāṇu-sthānīyā jīvā
iti bhāvaḥ \| aṁśatve hetuḥ---**abahir antar asaṁvaraṇaṁ** bahir antaś
ca yasya **saṁvaraṇaṁ** nāsti, kintu tais tair upādhibhiḥ saṁvaraṇam
evāstīty arthaḥ \| ataḥ saṁvaraṇa-hīnasya tavāyam aṁśa eveti bhāvaḥ \|

iti etat-prakārāṁ **nur** jīvasya **gatiṁ** svabhāvata eva tvad
āśrayakas tvad eka-jīvanaś cāsau jīva iti tat-tvaṁ **vivicya** jñātvā
**kavayaḥ** paṇḍitāḥ **viśvasitāḥ** śraddadhānā **bhavata evāṅghrim**
**upāsate** \| viśvāse hetuḥ---**nigamāvapanaṁ**
sakala-veda-bījojjīvanaikāśraya-kṣetraṁ śāstra-yonim ity arthaḥ \| ato
nitya tvad āśrayaika-jīvanānām api teṣāṁ tvad-vaimukhyena yat
saṁsāra-duḥkhaṁ bhavati, tad api svayam eva palāyata ity
āhuḥ---**abhavam** iti, na vidyate bhavaḥ saṁsāro yatreti \|

athavā, bhajanīyasya nityatvena bhakter apy anaśvaratvaṁ
pratipādayanti---**abhavaṁ** janma-rahitam aṅghrim iti \| tasmād
akiñcānākhyā bhaktir eva sarvordhvam abhidheyā \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evam antaryāmitvāṁśe'pi
bhagavataḥ śuddhatva-varṇanena tat-parāṇāṁ śrutīnāṁ vacanaṁ śrutvā
svānugṛhītānāṁ śrutīnām api tatraiva tātparyaṁ kāścid anyā
darśayanti---**sva-kṛta-pureṣv** iti \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu sarvā antaryāmī
nārāyaṇa eva, avāpa nārāyaṇa ādi-devaḥ \[bhā.pu. 11.4.3\] ity ukter iti
satyam eva \| kintv asāv ādi-devatvāt kathā tasya hetur aham ity
āśaṅkyāhuḥ---**sva-kṛta-pureṣv** ity ādi \| sva-kṛtāni svataḥ-siddhāni
yāni purāṇi gokula-mathurā-dvārakākhyāni purāṇi, teṣv **amīṣv abahir
antara-saṁvaraṇaṁ** yathā bhavati bāhyāntara-saṅgopanābhāva-pūrvakam
**akhila-śakti-dhṛto**'khilāḥ śrī-rādhā-prabhṛtayo gopyaḥ
śrī-rukmiṇī-prabhṛtayo mahiṣyaś ca yā śaktayas tā dharatīti tasya tava
śrī-kṛṣṇasyāṁśāṁśa-kṛtaṁ **puruṣaṁ** nārāyaṇaṁ vadanti brahmādayo
surādayaś ca---nārāyaṇo'ṅgaṁ nara-bhū-jalāyanāt \[bhā.pu. 10.14.14\] ity
ukteḥ \| iti **vivicya** vicārya **kavayo** brahmādayo bhavato'ṅghrim
upāsate \| kiṁ-bhūtāḥ ? **nigamāvapanaṁ** yathā bhavati tathā
**viśvasitāḥ** santaḥ, nigameṣu vedeṣu ā samyak vapanaṁ yathā bhavatīti
\| nigamānām ayam evārtha iti kṛtvā kṛta-viśvāsā ity arthaḥ \| kīdṛśam
aṅghrim ? nṛ-**gatiṁ** sarva-lokaika-śaraṇam \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paramātmānam upāsyaṁ
nirūpya jīvātmānaṁ tad upāsakaṁ ca tad aṁśa-tulyatvena
nirūpayanti---sva-kṛteti \| sva-karmopārjiteṣu **pureṣu amīṣu**
nara-dehādiṣu **puruṣaṁ** bhoktṛtvena vartamānaṁ jīvaṁ jātyā ekatvam \|
**akhila-śakti-dhṛtas tava aṁśa-kṛtam** aṁśam iva kṛtaṁ **vadanti** \|
vastutas taṭastha-śaktitvena prasiddham api tam aṁśa-tulyaṁ vadantīty
arthaḥ \| yad uktaṁ viṣṇupurāṇe viṣnu-śaktiḥ parā proktā kṣetrajñākhyā
tathā parā \| iti \| gītāsu ca prakṛtiṁ viddhi me parāṁ jiva-bhūtām iti
\| nārada-pañcarātre---

> yat-taṭasthaṁ tu cid-rūpaṁ svasamvedyād vinirgata \|
>
> rañjitaṁ guṇa-rāgeṇa sa jīva iti kathyate \|\|

rañjitaṁ guṇa-rāgeṇa sa jīvaḥ \[nāparamparṁ.\] iti kathyate ity evaṁ
tasya taṭastha-śaktitve'pi mamaivāṁśo jīva-loke jīva-bhūtaḥ sanātanaḥ
\[gītā 15.6\] iti bhagavad-vacanāt svāṁśaś cātha vibhinnāṁśa iti
dvedhāṁśa iṣyate \|

aṁśino yat tu sāmarthyaṁ yat-svarūpaṁ yathā sthitiḥ \|

tad eva nāṇu-mātro'pi bhedaḥ svāṁśāṁśinoḥ kvacit \|

vibhinnāṁśo'lpa-śaktiḥ syāt kiṁcit sāmarthya-mātra-yuk \|\|

iti mahā-varāha-vacanāc[^79] cāṁśa-tulyatvaṁ kīdṛśaṁ na vidyate bahir
bahiraṅga-māyā-śaktyā antareṇāntaraṅga-cic-chaktyā ca samyag-varaṇaṁ
sarvathā svīyatvena svīkāro yasya tam \| yad vā \| na vidyate bahir
antaś ca asamvaraṇam anāvaraṇaṁ yasya tam \| sthūla-sūkṣmopādhibhyāṁ
māyayā bahir antar āvṛtam ity arthaḥ \| iti evaṁ **nṛ-gatiṁ** nur
jīvasya **gatiṁ** tāṭasthyaṁ māyā-bandhanāvasthatvaṁ vā **vivicya**
vicārya **nigamāvapanaṁ** nigamo vedas tad-rūpe kṣetre ā samyaktayā
vapanaṁ yasya tathā-bhūtam **aṅghriṁ** bhavac-caraṇa-kalpa-tarum
**abhavaṁ** bhava-bandha-nivartakaṁ **bhuvi** sthitvā **upāsate
viśvasitāḥ**, mām eva ye prapadyante māyām etāṁ taranti te \[gītā 7.14\]
iti bhagavad-vāci kṛta-viśvāsāḥ \| atra brahmaṇo'ṁśa-bhūtas
tathāṁśa-bhūtas tathetaro bhoktā bhavati \| dvau suparṇau bhavato
brahmaṇo'śabhūtas tathetaro bhoktā bhavati \| anyo hi sākṣī bhavatīti \|
\[bhoktārau\][^80] vṛkṣa-dharme tiṣṭhataḥ \[go.tā.u. 2.17\] iti \|

mathurā-maṇḍale yas tu jambūdvīpe sthito'tha vā \|

yo'rcayet pratimāṁ prati sa me priyataro **bhuvi** \|\| \[go.tā.u.
2.40\]

iti gopāla-tāpany ādyāḥ śrutayaḥ \| pratimāṁ prati pratimāyām ity arthaḥ
\|\|20\|\|

**\...**

**\|\| 10.87.21 \|\|**

duravagamātma-tattva-nigamāya tavātta-tanoś

carita-mahāmṛtābdhi-parivarta-pariśramaṇāḥ \|

na pari laṣanti kecid apavargam apīśvara te

caraṇa-saroja-haṁsa-kula-saṅga-visṛṣṭa-gṛhāḥ \|\|

**śrīdhara-svāmī (bhāvārtha-dīpikā) :** bhaktir alpa[^81]-sādhanam iti
vacanam anucitam iva manvāno bhaktiṁ gurū-karoti---duravagameti \| bho
**īśvara** ! **duravagamaṁ** durbodhaṁ yad **ātma-tat-tvaṁ**, tasya
**nigamāya** jñāpanāya **tavātta-tanor** aviṣkṛta-mūrteś
**carita-mahāmṛtābdhi**-**parivarta-pariśramaṇāḥ**, caritam eva mahān
amṛtābdhiḥ[^82], tasmin parivarto vigāhas tena **pariśramaṇāḥ** \| parir
varjanārthaḥ \| śramaṇaṁ śramaḥ \| gata-śramā ity arthaḥ \|
**apavargam** api **kecin** **na parilaṣanti** necchanti, kuto'nyad[^83]
indra-padādi \| **kecid** ity evaṁ-bhūtā bhakti-rasikā viralā iti
darśayanti \|

na kevalam anyan necchanti, kintu tenaiva sukhena pūrṇāḥ santaḥ
pūrva-siddhaṁ gṛhādi-sukham apy upekṣanta ity āha---**tava
caraṇa-saroja-haṁsa-kula-saṅga-visṛṣṭa-gṛhā** iti \| tava
**caraṇa**-saroje haṁsā iva ramamāṇā ye bhaktās teṣāṁ kulaṁ tena saṅgas
tena visṛṣṭā gṛhā yais te tathā \| anena śravaṇa-kīrtane darśite \|

śrutiś ca mukter apy ādhikyaṁ bhakter darśayati \| yathāha---yaṁ sarve
devā[^84] namanti mumukṣavo brahma-vādinaś ca \[nṛ.tā.u. 4.10\] iti \|
vyākhyātaṁ ca sarva-jñair bhāṣya-kṛdbhiḥ, muktā api līlayā vigrahaṁ
kṛtvā bhajanti[^85] \[taṭ-ṭīkā\][^86] iti \|

tvat-kathāmṛta-pāthodhau viharanto mahā---mudaḥ \|

kurvanti kṛtinaḥ kecic catur-vargaṁ tṛṇopamam \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam etaṁ vedānuvacanena
yajñena dānena tapasānāśakena ity ādiṣu jñāna-sādhaneṣu bhakter
anuktatvāt sālpeti vacanam anucitam iti matvāha---bhaktir ity ādinā \|
ity artha iti---vyākhyā \| anyat svargādi \| tenaiva bhakti-sukhena \|
śrutyarthas tu tu---sarve devā yaṁ parameśvaraṁ namanti, tathā mumukṣavo
brahma-vādinaś ca yaṁ namanti \| atra devāḥ pṛthivy
antarikṣa-nāka-brahma-loka-nivāsino ye bhagavad-bhaktās te sarve devāḥ
saṁsāra-vijigīṣutvān moda-śālitvāc ca \| teṣāṁ madhye dvividhā
upāsakāḥ---mumukṣavaḥ saṁsārān mukti-kāmāḥ, brahmavadana-śīlā
brahma-vādino muktā ete sarve yaṁ namanti bhajanta iti vyākhyātaṁ
sarva-jñair bhāṣya-kṛdbhir bhagavat-pūjya-pādair
nṛsiṁha-tāpanyām---muktā api śrī-śukādayo līlayā vigrahaṁ dhrṭvā
bhajanti \|

> ātmārāmāś ca munayo nirgranthā apy urukrame \|

kurvanty ahaitukiṁ bhaktim \[bhā.pu. 1.7.11\] ity ādy ukteḥ \|

svāmināṁ tvad iti \| tava kathaivāmṛta-pāthodhir amṛta-samudras tatra
\|\|

---------------------------------------------------------------------------------------------------------------------

**śrīdharānuyāyinī :** sarva-sādhanebhyo bhakter ādhikyaṁ
vadanti-duravagameti \| bho īśvara!
kecit-tvadīyānanya-bhakta-samūha-**saṅga**-labdha-tvat-kīrti-śravaṇa-kīrtana-hetuka-sukhena
**pari**-pūrṇā ata eva prāk-siddham api gṛha-putrastryādi-sukhaṁ
parityajya te durjñeyātma-**tattva**-jñāpanāya prakaṭīkṛta-śrī-mūrtes
tava caritrāmṛta-samudrāvagāhanena dūrīkṛta-saṁsāra-śrama-santāpāstvayā
dīyamānami mokṣam api necchanti kuto\'nyadindrādi-padam iti \| viralā
eva te \| yad vā, tava caritāny eva mahā---mṛtābdhayas teṣu ye
parivartās taraṅga-bhrami-puñjās teṣu nimajjanonmajjanotthaṁ
pariśramaṇam atiśramo yeṣāṁ ta ity arthaḥ \|

nanu-mokṣam api tyaktvā punar īdṛśa-pariśrama-svīkāraḥ katham iti
cecchṛṇu-yathā viṣaya-lampaṭāḥ parama-sukumārāḥ pariśramāsahanā api
bhoga-sukhādy upayoginaṁ yuddha-vyavahārādi-pariśramam eva
sarva-sukhādhikaṁ sukhaṁ manyante tathā
tvad-bhaktāsval-līlā-kathā-mādhurya-pānotthaṁ
nartana-kīrtanādi-pariśramam eva paramānanda-sādhanatvena parama-sukhaṁ
manyamānā brahmāsvāda-sukhaṁ pasūnāṁ tṛṇa-carvaṇa-sukham iva
manyante\'ta evoktaṁ bhāṣyakāraiḥ---muktā api līlayā vigrahaṁ dhṛtvā
bhagavantaṁ bhajante, iti \| tvatkathetyādyā śrīdhara-kārikāpy etad
abhiprāyikaiva \|\|

---------------------------------------------------------------------------------------------------------------------

**nīlakaṇṭhī :** saṅgatir uktā \| duravagamātmatattveti \| duravagamaṁ
durbodham ātmanas tattvaṁ yāthātmyaṁ tasya nigamāyāparokṣa-jñānāya tava
brahmaṇaḥ āttatanoḥ svīkṛtamatsyādi-mūrteś caritaṁ vedoddhārādi tad eva
mahan-niratiśaya-phala-hetutvāt amṛtavan-madhuratvāt abdhivadanatatvāc
ca **mahāmṛtābdhiḥ** \| tatra parivarto nityaṁ vartanam \| tena hetunā
parirvarjanārthaḥ \| parityaktaṁ śramaṇaṁ śoka-mohāyāso yaiste
tathā-būtāḥ \| **kecid**-viralāḥ \| īśvara ! te tava **caraṇa**-saroje
ramamāṇāḥ haṁsā iva haṁsāḥ saṁnyāsinaḥ \| teṣaṁ **kulaṁ** samūhas teṣāṁ
saṅgena visṛṣṭā gṛhā yaiste tathā-bhūtā yataya ity arthaḥ \| te
apavargaṁ mokṣam api **na parilaṣanti** necchanti \|
pūrva-ślokokta-karma-yogāpekṣayā bhakti-yogo mahīyānity arthaḥ \|

yat-tu bhakter mokṣād-garīyastvam uktaṁ yaṁ sarve devā namanti mumukṣavo
brahmavādinaḥ \[nṛ.tā.u 4.10\] iti śrutyā muktā api līlayā vigrahaṁ
kṛtvā sevanta iti tad-bhāṣyeṇa ca dṛḍhī-kṛtaṁ tad-bhakti-stuty artham \|
kārya-brahma-lokaika-deśa-bhūta-vaikuṇṭha-kailāsādi-prāptau bhakty
upacārāt iti dhyeyam \| yatra tvasya sarvam ātmaivābhūt tat-kenakaṁ
paśyed iti vidyāyāṁ bheda-darśanābhāva-śruteḥ yatra hi dvaitam iva
bhavati taditara itaraṁ paśyatīty avidyā-viṣayatvāt bhaktes tad-vatāṁ
muktatvāyogāc ca prajāpati-śiṣyasyāpi virocanasya mohavattva-śruter
jaya-vijayayor vaikuṇṭhāt-patanasmṛteś ca na kārya-prāpteḥ

krama-mukti-hetutāpi sambhāvyate \| ato bhakti-stuty artham eva \| tac
chutestu jīvanmukta-viṣayatvam api sambhavatīti dik \|\|21\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---he īśvara aiśvaryotkarṣa-paramasīman anyatraiśvaryamāpekṣikaṁ
tava viśuddha-premaika-śakti-vilāsin duravagamaṁ mahā---sarva-jñair
mahā---bhaktar api duryodhaṁ yadātma-tattvaṁ nija-rahasyaṁ rūpaṁ
rādhānurāga-vivaśam \| ātmā śrī-mūrtis tat-tattvaṁ
paramānanda-sāmrājya-sāratvānubhavānyathā-rahitaṁ svarūpam ity arthaḥ \|
nitarāṁ gamanāyānubhavāya prapañcāntaḥ-prakaṭa-śrī-vṛndāvane māyayā
svāśrita-śaktyā tādṛśa-bhāva-yogya-jīvānugrahāya darśita-svarūpasyety
arthaḥ \| caritam eva mahāmṛtam amṛtaṁ paramānandaṁ tasya mahattvam
anāpekṣika utkarṣas tad evābdhis tatra parito vartanaṁ tena
**pariśramaṇāḥ** śuddha-prema-niṣṭhā-prakarṣeṇa vinā śrameṇa anāyāsena
śrī-kṛṣṇasya premṇākṛṣṭasya-svata eva darśana-sparśanādy
ānanda-sāmrājyodayāt \| **kecid**-viralā apakṛṣṭo vargo
dharmārtha-kāma-mokṣa-lakṣaṇo yasmān te\'pi
devakīnandana-paryanta-bhagavat svarūpaikānta-premāṇaṁ nābhilaṣantīty
arthaḥ \| **caraṇa**-sarojasya haṁsā ānandādy utkarṣa-vivecakās teṣāṁ
kulaiyaḥ saṅgaḥ saṅgatis teṣu vā **saṅga** āsaktis tena visṛṣṭaṁ gṛhaṁ
gṛhyamāṇaṁ samyag anubhūyamānaṁ miśra-premamayaṁ
śuddha-madhuretara-rasamayaṁ ca kṛṣṇa-svarūpaṁ yaiḥ \|

yad vā, saṅgena kartrā samyak-śuddha-kṛṣṇānuyogi-śarīrantarād api
viśiṣṭatayā sṛṣṭaṁ gṛhaṁ śarīraṁ grāhakaṁ bahir antarindriyaṁ ca yeṣām
\| āvirbhūta-śrī-radhā-priya-sakhyālaṅkṛta-dehendriyādaya ity arthaḥ \|

nitya-gopyastu āhuḥ---duravagamātmā atinigūḍhānurāgatvāt
tvat-**tattva**-**nigamāya** jñānāya sadā bahirneti netīty eva vadati
pratipadañ ca vaimukhyam eva nāṭayati mānañ ca hetum eva tadaiva dṛḍhaṁ
kurute atas tanu sparśena vivaśīkartumāttā gṛhītā dhṛtā rādhāyās tanur
yena tādṛśasya tava mahā---ramamaya-**carita**-samudrāvagāhena
pariśramaṇā mānāpanodakādyāyārasa-rahitāḥ kecin-mad-vidha-rādhā-parijanā
**apavargam** api necchanti apakṛṣṭo\'nyaḥ priyatamo vargo yasya tādṛśam
api tvāṁ sambhogecchuṁ necchati \| apakṛṣṭo\'nyo\'nurakta-gopīvargo
yatra tādṛśam api tava sapremātiśaya-rati-vilāsaṁ necchantīti vārthaḥ \|
tava **caraṇa**-sarojayor **haṁsa**-kūlaṁ rādhaivānta-sakhyena
samasta-tadrādvivicya rama-viśeṣa-saha-nipuṇa-lalitādi-saṅgena
vividha-prakāreṇa sṛṣṭaṁ nirmitaṁ gṛhaṁ keli-kuñja-mandiraṁ yair iti
\|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** abhavam ity uktaṁ, tarhi
kiṁ mokṣārtham upāsate ? nety āhu---duravagameti \| acintyaṁ yad
**ātmanas** tava **tat-tvaṁ**, tattvata ekasyāpy anekatvam,
nirviśeṣasyāpi camatkāri-bahu-viśeṣavattvaṁ, caturbhujādi-mūrter apy
aparicchinnatvaṁ cetyādi lakṣaṇam \| kiṁ vā, sac-cid
ānanda-ghana-madhura-madhura-rūpa-guṇa-līlādimattvaṁ svarūpam \| tasya
**nigamāya** bhakteṣu jñāpanāya \|

**ātta-tanor** iti śrī-kṛṣṇasya prākaṭyābhiprāyeṇa, etasyaiva
madhura-madhurānantāś carya-līlatvena **caritrasya mahāmṛtābdhatvaṁ**,
caritety ānuṣaṅgikatvena saṁsāra-bhramaṇa-śrama-dhvaṁsaḥ sūcita eva \|
api-śabdaś caturvargeṣu tasya śraiṣṭhyāt, tathāpi **pari**hāse\'pi **na
laṣanti**, duḥkhābhāva-mātratvena tuccha-sukhatvād
bhakti-rasa-vidhātatvāc ca \| he **īśvara** iti tvad-bhakti-prabhāveṇa
teṣāṁ tādṛśatvam iti bhāvaḥ \| anyat tair vyākhyātam \|

yad vā, **carita**-**mahāmṛtābdhi**-parivartanārtham eva
tvac-**caraṇa-saroja-haṁsa-kula-saṅga-visṛṣṭa-gṛhā** iti tvad
eka-rasatvam uktam \| **caraṇa**-**saroja**-haṁsā ekāntino
bhagavat-priyāḥ, tvat-**saṅga** eva mokṣa-tucchatāpādakaḥ \| yata
uktam---

> tulayāma lavenāpi na svargaṁ nāpunar-bhavam \|

bhagavat-saṅgi-saṅgasya martyānāṁ kim utāśiṣaḥ \|\| \[bhā.pu. 1.18.13\]
iti \|

atas tvad-bhakter eva sarvotkṛṣṭatvād bhaktānām ananya-niṣṭhatā yuktety
āhuḥ---**duravagama-** iti \| vibhutve\'pi paricchinnatvaṁ, ajatve\'pi
janimattvaṁ, nirupamaiśvarya-bhara-yuktatve\'pi
palāyanādi-kārpaṇyavattvam ity ādi duravagamatvam \| **caritāni**
dāma-bandhana-svīkāra-govardhanoddharaṇādi-rāsa-krīdādīni \|
**caraṇa-saroja-haṁsa-kula-saṅga-visṛṣṭa-gṛhāḥ** satyavratādayaḥ \|
tathā hi pādme kārttika-māhātmye satyavrata-vacanam---

> varaṁ deva mokṣaṁ na mokṣāvadhiṁ vā

na cānyaṁ vṛṇe\'haṁ vareśād apīha \|\| iti \|

atra sauparṇa-śrutiś ca śrīmad-ānanda-tīrtha-pāda-padmaiḥ
pramāṇitā---sarva-dainam upāsīta yāvad vimuktiḥ, muktā api hy enam
upāsate iti \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac-chrutvā
labdha-nija-bhāvoddīpanāc caraṇopaniṣadādyāḥ sākṣād eva tan-mādhuryaṁ
varṇayanti---duravagameti \| he **īśvara** ! sarvopari
virājamāna-vaibhava ! **kecid** virala-pracārā **apavargam** api
**pari** sarvato-bhāvenaikāṁśenāpi **na laṣanti**, kim utānyat \|
kathaṁ-bhūtās te ? tatrāhuḥ---**duravagamaṁ**
sarvāgocara-parama-golokādi-vaikuṇṭha-vihāritvena durbodhaṁ yad
**ātmanas** tava **tat-tvaṁ** svarūpa-guṇa-līlādi yāthārthyaṁ, tasya
**nigamāya** nigamanāya anubhāvanāya **ātta-tanoḥ** prapañce
samānīta-nija-vigrahasya tava **carita**-rūpe **mahāmṛtābdhau,** yadi
**mahāmṛtābdhi**ḥ kaścid bhavati, tadā sādhāraṇa-jana-bodhanāya tena
rūpyeta, śleṣāt svatas tv amṛtānāṁ sālokyādi-mokṣānandānāṁ tad
antar-bhāvitvāt tadīya-mahā---samudra-tulye yaḥ **parivartaḥ** muhur
avagāho\'nubhavaḥ, tenānuṣaṅgikatayaiva gata-saṁsāra-**śramāya** ity
arthaḥ \|

nanu bahavo\'pi tac-caritaṁ śṛṇvanti, tathāpi na tādṛśatvam iti \|
keṣāṁcit tādṛśatve kiṁ kāraṇam ? ity āśaṅkya parama-rahasyatayā sarvānta
eva tad vyañjayanti---caraṇeti \| **haṁsāḥ** parama-tattvānubhāvinas
teṣv api **caraṇa**-sambandino muktānām api siddhānām \[bhā.pu. 6.14.5\]
ity ādi-śāstre tac-**caraṇa**-sambandhe loke\'pi **saroja**-sambandhe
haṁsānām utkarṣo varṇyata iti paramotkṛṣṭā ye
tan-mādhurī-samāsvāda-tiraskṛta-mokṣānandāḥ, teṣāṁ **kulaṁ**
śiṣyopaśiṣyādi-rūpaṁ tad ekasyāpi prasaṅgena **visṛṣṭaṁ** tyakta-mātraṁ
**gṛhaṁ** yaiḥ, te\'pi, kim uta tatra ciraṁ prāvṛtāḥ, kim utatarāṁ
tādṛśa-haṁsānāṁ śiṣyādayaḥ, kim utatamāṁ svayam eva tādṛśa-haṁṣā ity
arthaḥ \|

atra mukhyāḥ śrutayaḥ---

> caraṇaṁ pavitraṁ vitataṁ purāṇaṁ
>
> yena pūtas tarati duṣkṛtāni \|
>
> tena śuddhena pavitreṇa pūtena
>
> atipāpmānam arātiṁ tarema \|\| \[ma.nā.u. 1.3.51\]
>
> lokasya dvāram arciṣmad bhrājamānaṁ mahasvad amṛtasya dhārāḥ
>
> bahudhā dohamānaṁ caraṇaṁ loke sudhitāṁ dadātu \| oṁ tat sat \|\| ity
> ādyāḥ \|

amṛtasya dhārā bahudhā dohamānam iti **carita**-**mahāmṛtābdhi**mattvam
uktam \| bhaktyā **caraṇa**-varṇanaṁ tad upalakṣaṇatvena śrī-bhagavantam
eva bodhayantīti śrutyaikārtham \|

tad anugāḥ śrutayas tu---yaṁ sarve devā namanti \[nṛ.tā.u. 1.4.10\] ity
ādyāḥ \| atra devā viṣayiṇaḥ \| tataś ca mumukṣava ity ata uttara-pāṭhād
brahma-vādi-śabdena kramotkṛṣṭa-dṛṣṭyā tad upadeṣṭāro muktā eva
labhyante, brahmaṇi vadanti prakāśanta iti \|

atra madhvācārya-dhṛtāḥ śrutayaḥ---muktā hy enam upāsate muktānām api
bhaktir hi paramānanda-rūpiṇī ity ādyāḥ \| tathā ca
brahma-sūtraṁ---muktopasṛjya-vyapadeśāt iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tac chrutvā
labdha-nija-bhāvoddīpanāś caraṇopaniṣad ādyāḥ sākṣād eva tan-mādhurīṁ
varṇayanti---duravagameti \| **ātma-tat-tvaṁ**
svīya-svarūpa-guṇa-līlā-rahasyam **āttā** jagaty ākṛṣṭā prakaṭitā
**tanur** yena tasya \| **pariśramaṇāḥ** śrama-varjitāś
**caraṇa-sarojayor** ye **haṁsāḥ** śrī-śukādayaḥ, teṣāṁ **kulaṁ**
śiṣyopaśiṣya-paramparā, tasya **saṅga**-mātreṇa **visṛṣṭa**-mātraṁ
**gṛhaṁ** yais te'pi \| kim uta teṣāṁ haṁsānāṁ kulam, te vā svayam ity
arthaḥ \|\|21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv aṅghri-bhajanaṁ nāma
kim aṅghrir gatir jñānaṁ, kiṁ vāṅghrim eva caraṇāravindam ? ahi gatau
ity asmād bhāva-sādhanaḥ karaṇa-sādhano vāṅghri-śabda ity āśaṅkya
spaṣṭam āhuḥ---**duravagamātma**-tattvety ādi \| he **īśvara** !
**kecid** viralā **apavargaṁ** kaivalyam api **na parilaṣanti** \| te ke
? ity āhuḥ---**caraṇa**-sarojeti \| **te** tava **caraṇa-sarojayor** ye
**haṁsās** tan-nivāsino mahā---bhāgavatāḥ, teṣāṁ yat **kulaṁ** samūhaḥ,
tasya **saṅgena visṛṣṭā gṛhā** yair mahad upadeśena tyakta-saṁsārāḥ \|

nanu teṣām upadeśa-mātra-tyakta-gṛhatvam eva puruṣārthāḥ ? kiṁ vā,
tatrānyat kiñcid asti ? ity āśaṅkyāhuḥ---caritetyādi \| tava yac
**caritaṁ** vṛndāvana-vilāsādi-līlā tad evāpāro' **mṛtābdhiḥ**, tatra
yaḥ **parivarto**'vagāhaḥ, tatra **pari**-gataṁ **śramaṇaṁ** śramaḥ
saṁsāra-kleśo yeṣāṁ, **pari** varjanārthaḥ \|

tava kīdṛśasya ? **duravagamaṁ** durbodhaṁ yad **ātma-tat-tvaṁ** sac-cid
ānanda-ghanatva-nitya-līlātvādikaṁ, tasya **nigamāya** sukha-bodhāya
**āttā** āvirbhāvitā **tanur** mūrtir yena\|

athavā, he **duradhigamātma-tattva** ! he **nigamāya** ! nigamānāṁ
vedānām aya ! śubhāvaha-vidhe ! āyaś cāśraya vedāśraya iti vā \| tava
kīdṛśasya ? **āttā** dorbhyām āliṅganena gṛhītās **tanavaḥ**
śrī-rukmiṇī-prabhṛtīnāṁ śarīrāṇi yena \| śayānaṁ saha śaktibhiḥ
\[bhā.pu. 10.87.12\] ity ukteḥ \| evaṁ-bhūtasya taveti bhāvaḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavad-viṣayakasya
bhakti-yogasya sarvotkarṣaṁ svābhidheyatvaṁ ca dyotayitum tam eva punar
apy abhyasyanti---duravagameti caturbhiḥ \| he **īśvara** !
**duravagamaṁ** jivair jñātum aśakyaṁ yad **ātma-tat-tvaṁ**
svīya-rūpa-guṇa-līlā-kṛpaiśvarya-mādhuryaṁ, tasya **nigamāya** jñāpanāya
**ātta-tanor** aviṣkṛta-śrī-mūrtes **tava caritāny** eva
**mahāmṛtābdhayas** teṣu ye **parivartās** taraṅga-bhrami-puñjāḥ, teṣu
nimajjanonmajjanotthaṁ **pariśramaṇam** atiśramo yeṣāṁ, te **kecid**
virala-pracārā bhaktā **apavargaṁ** mokṣa-sukham api **na parilaṣanti**
necchanti, kim uta traivargika-sukham \| kintu tad eva
**tvac-carita-mahāmṛtābdhi**-taraṅgeṣu nimajjonmajjana-pariśrama-sukham
eveti bhāvaḥ \| yathā viṣaya-lampaṭāḥ parama-sukumārāḥ śrama-leśāsahanā
api sāmprayogikaṁ pariśramam eva sarva-sukhādhikaṁ sukhaṁ manyante,
tathaiva tvad-bhaktās tal-līlā-kathā-mādhurya-pānotthaṁ
nartana-kīrtana-krośana-mithaḥ-pāda-tala-prapatana-mūrchana-prabodhana-hāhā-karaṇa-rodana-dravaṇādi-pariśramam
eva paramaṁ sukhaṁ mānayanto brahmāsvāda-sukhaṁ paśūnāṁ
tṛṇa-carvaṇa-sukham iva manyante \| tad uktam śrī-svāmi-caraṇaiḥ---

tvat-kathāmṛta-pāthodhau viharanto mahā---mudaḥ \|

kurvanti kṛtinaḥ kecic catur-vargaṁ tṛṇopamam \|\| \[bhā.pu 10.88.11\]
iti \|

tvat-sukha-prāpti-kāraṇaṁ vadanto viśiṁṣanti \| te **tava
caraṇa-saroja-**mādhury āsvādanino **haṁsā** ye parama-bhāgavatāḥ, teṣāṁ
**kulasya saṅgena visṛṣṭaṁ gṛhaṁ** strī-putrādi-**saṅga**-sukhaṁ yais
taiḥ \|

śrutiś ca mukter apy ādhikyaṁ bhakter darśayati, yathāha---yaṁ sarve
devā namanti mumukṣavo brahma-vādinaś ca \[nṛ.tā.u. 4.10\] iti \|
vyākhyātaṁ ca sarva-jñair bhāṣya-kṛdbhiḥ, muktā api līlayā vigrahaṁ
kṛtvā bhajanti \[taṭ-ṭīkā\] iti \| atra madhvācārya-dhṛtā anyāḥ śrutayaś
ca---muktā hy etam upāsate \| muktānām api bhaktir hi paramānanda-rūpiṇī
ity ādyāḥ \| amṛtasya dhārā bahudhā dohamānaṁ caraṇaṁ no loke sūdhitāṁ
dadhātu \| oṁ tat sat ity ādyāś ca \|\|21\|\|

**\...**

**\|\| 10.87.22 \|\|**

tvad anupathaṁ kulāyam idam ātma-suhṛt-priya-vac

carati tathonmukhe tvayi hite priya ātmani ca \|

**na bata ramanty**[^87] **aho asad upāsanayātma-hano**

yad anuśayā bhramanty uru-bhaye ku-śarīra-bhṛtaḥ \|\|

**śrīdhara-svāmī (bhāvārtha-dīpikā) :** ārāmam asya paśyanti na taṁ
paśyati kaś cana[^88] \[bṛ.ā.u. 4.3.14\],

na taṁ vidātha ya imā jajānānyad

yuṣmākam antaraṁ babhūva \|

nīhāreṇa prāvṛtā jalpyā cāsu-

tṛpa uktha-śāsaś caranti \|\|[^89] \[ṛ.ve. 10.82.17\]

ity ādyāḥ śrutayo'nukrośantyo[^90] jagad ātmanīśvare ratim upadiśantīty
āha---**tvad** anupatham iti\| **tvad** anuvartitvāt tvat-sevaupayikam
**idaṁ kulāyaṁ** kau pṛthivyāṁ līyata iti kulāyaṁ śarīram
**ātma-suhṛt-priya-vat** ātmā ca suhṛc ca **priya**ś ca tad**-vac**
**carati,** svādhīnatayā vartata ity arthaḥ \| tathāpi **tvayi**
**unmukhe hite** **priye ātmani ca** \| apy arthe ca-kāraḥ \| evaṁ-bhūte
susevye'pi **tvayi** **batāho** kaṣṭaṁ **na ramanti**, na sakhyādinā
bhajanti \| **asad upāsanayā** dehādy upalālanenātma**-hanaḥ**
pramādinaḥ \| kutaḥ ? **yad anuśayāḥ** yasyām **asad** upāsanāyām
anuśayo vāsanā yeṣāṁ te **kuśarīra-bhṛtaḥ** santa **uru-bhaye** saṁsāre
**bhramanti** parivartante \| ata **ātma**-hana iti bhāvaḥ \|

tvayy **ātmani** jagan-nāthe man-mano ramatām iha \|

kadā mamedṛśaṁ janma mānuṣaṁ sambhaviṣyati \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṣayiṇo bahir
mukhān-praty anukrośantyo jugupsantya ārāmamasya ity ādyāḥ śrutayaḥ tā
yathā ārāmam iti \| asyātmana ārāmam āramaṇaṁ grāmaṁ nagaraṁ striyaṁ
putram annādyam ity ādi-vāsanā-rūpam ākrīḍa-sthānaṁ sarve paśyanti \|

tavātmānaṁ kaś cana kaścid api na paśyati \| **aho** bhāgya-hīnatā
lokasyeti lokaṁ pratyanukrośaṁ darśitam \| atyanta-viviktaḥ svayañjyotir
ātmā svapnādau bhavatīty arthaḥ \| anukrośa-pareyam \| viśvakarmā
manuṣyāṇāṁ hitam upādiśati-na tam iti \| taṁ yūyaṁ na vidātha na jānītha
\| ya imā imāni bhūtāni \| jajāna janayāmāsa \| ato yuṣmākaṁ tasya
cānyan-mahad antaraṁ babhūva sa puruṣo janako yūyaṁ janyāḥ yadi
jñātvātmatat-tvaṁ satyenopāsiṣyadhve tadā na saṁsṛtiḥ syād ity
abhiprāyaḥ \| upadeśa-pareyaṁ śrutiḥ \| evaṁ pratyakṣam uktvā parokṣam
abhinayena darśayann āha---nīhāreṇa ye ca jalyā jalpravṛttās tārkikāḥ,
ye cāsutṛpaḥ asūneva tarpayantīty asutṛpo viṣayiṇaḥ, ye cokthānāṁ
karma-phalānām āśāsitāro yajvānaḥ ete nīhāreṇāvidyayāvṛtāḥ santaś
caranti saṁsāre bhramantīti sanindopadeśa-pareyam \| ādināsuryānām ety
ādi-grahaḥ \| tvām anu panthā yasya tat-tathā \| upayikam upayogaḥ \|
ity artha iti---yathātmādayaḥ svādhīnā bhavanti tathedam apīti bhāvaḥ \|

yad vā, panthān amanugatam anupatham \| svādhīnatvaṁ dehasyāha---ātmavad
ahaṅkārāspadatvāt suhṛd-vad-viṣaya-samarpakatvāt priyavat sarvataḥ
prīti-viṣayatvād-dehastv evam ācarati tathāpi tadāpi \| unmukhe
bhajana-mātrāt-saṁsārād uddhartum udyate \| **hite** pitṛvad-dhitakare
\| priye manonukūle sakhyau \| evam-bhūte unmukhatvādi-rūpe sukhasevye
\| yato dehāddy upāsakā ato hetoḥ \| iti bhāva iti---dehādi-lālanaparā
**ātma**-hana evān **ātma**-pravṛttatvān-mokṣa-mārga-mugdhatvād iti
rahasyam svāminām \| tvayīti \| īdṛśaṁ **tvad**-ramaṇaśīlam \|\|

---------------------------------------------------------------------------------------------------------------------

**śrīdharānuyāyinī :** ataḥ sarvathā parameśvare ratim eva
vyatireka-mukhenopadiśanti---**tvad** anv iti \| samartham ātmavat \|
ahaṅkārāspadatvād **ātma**-tulyatvam \|
suhṛd-vad-viṣaya-samarpaka-lakṣaṇa-hitakāritvāt suhṛt-tulyaṁ
**priyavac** ca sarvataḥ prīti-viṣayatvāt-**priya**-tulyatvam svādhīnaṁ
tvat-sevā-yogyaṁ brāhmaṇādi-dehaṁ labdhvāpi tathā sadā prasādonmukhaṁ
parama-dayālum ātmatvena priyaṁ susevyaṁ ca svāminami tvaṁ labdhvā ye
mithyā-bhūta-dehādy upalālanaparā bhoga-lampaṭā mahā---pramādinas tvāṁ
batāho kaṣṭaṁ sakhyādinām api na bhajanti te vyarthīkṛta-janmānaḥ
śva-śṛgālādi-yoni-gatā mahā---bhaye saṁsāra eva bhramanti, ata
**ātma**-ghātinaste \| ramantīty ārṣam \|\|

---------------------------------------------------------------------------------------------------------------------

**nīlakaṇṭhī :** evam īśa-sūtra-virāḍ-viṣṇūnāṁ
bījāṅkura-druma-phalābhānām upāstyā pratyaktattvāvagama uktaḥ \|
aśaktānāṁ viṣṇau karmārpaṇaṁ tan-nāma-kīrtanādikaṁ ca citta-śuddhy
artham uktam \| tad ubhaya-bhraṣṭaṁ nindati-**tvad anupathaṁ**
**kulāyam** iti \| idaṁ kulāyaṁ kau pṛthivyāṁ līyata \| iti kulāyaṁ
nīḍaṁ śarīraṁ **tvad anupathaṁ** tvat-sevānukūlam
**ātma**-suhṛt-priyavat ātmavatsvāyattatvāt, suhṛt-praty upakāram
anapekṣyopakartā **priya**ḥ praty upakāraman apekṣyopakriyamāṇaḥ
putrādis tadvat, svādhīnatayānuvartate śravaṇa-kīrtana-dhyānādinā
**tvad**-bhajanaṁ kartuṁ yogyaṁ śarīram astīty arthaḥ \| tathā **tvayi**
unmukhe bhaktān anugrahītum ata eva **hite** matre priye ca
nirupādhi-prema-gocaratvāt \| priyatvād eva **ātmani** pratīci susevye
satīty arthaḥ \| **aho** āścarye \| **bata** khede \| na ramanti tvayy
eva **tvad**-guṇa-gānādinā na ramante \| kutaḥ \| **asad** upāsayā
mṛṣā-kalpatastryādy amaṅgala-vastu-prāvaṇyād ity arthaḥ \| ata
evātmahanaḥ ātmānaṁ nānā-duḥkheṣu pātanāt ghnanti hiṁsantīti tathā \|
yad anuśayaḥ \| yasyām **asad** upāsanāyām anuśayo vāsanā yeṣāṁ te
bhoga-lampaṭāḥ, urubhaye mahā---bhayavati saṁsāre bhramanti \| ata eva
kuśarīra-**bhṛtaḥ** \| kāpuruṣāste kutsitaṁ śarīraṁ bibhratīti vā \|
śrūyate ca-deva-pitṛ-mārga-bhraṣṭānāṁ kliṣṭāgatiḥ \|

atha ya iha kapūyacaraṇā abhyāśo ha yatte kapūyāṁ yonim āpadyeran
śvayoniṁ śūkara-yoniṁ vā caṇḍāla-yoniṁ vā \| athaitayoḥ pathayor na
katareṇa ca tānīmāni kṣudrāṇy asakṛd āvartīni bhūtāni bhavanti jāyasva
mrayasvetyetat-tṛtīyaṁ sthānam \|\| iti \|

asuryā nāma te lokā andhena tamasā vṛtāḥ \|

tāṁste pretyābhigacchanti ye ke cātma-hano janāḥ \|\| \[ī.u. 3\] iti ca
\|\|22\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---undati premṇā ārdrī-bhavati sā radhā tasyā unmukham eva mukhaṁ
yasya sadā-sanmukhavarti rādha ity arthaḥ \| saiva mukhaṁ prāpty upāyo
yasya pūrṇa-rasamaya-svarūpasya-rādhānanya-bhāvaṁ vinānubhavitum
aśakyatvāt \| **hite** sadānukūle nahi rādhā-prātikūlyam
anya-gopī-saṅga-prasaṅga-mātra-rūpam api

kartuṁ kṛṣṇaḥ śaknoti \| priyavat iti priyas tasmin rādhāyām eva hy
adhikādhikāṁ prītiṁ sadā vahatīti rādhā-smṛti-mātreṇānyāsu
prīti-śaithilyāt \| **ātmani** rādhāyā ātmavad-vartamāne na hi rādhā
śrī-kṛṣṇa-kṣaṇa-vicchede ātmavatī bhavati acetanaiva syādity arthaḥ \|
etādṛśe **tvayi** na ramanti ity āścarye ramante iti ramā lalitādyās
tadvad ācarantīti vā \| asanto
viśuddha-bhāva-tanmaya-kṛṣṇa-tat-**priya**-svarūpāsattvavādinas teṣām
upāsanayā **ātma**-hanas **tvad**-dveṣāl-labdhaikānta-bhakter api cyūtā
bhavanti puruṣārthāntarāc ca bhraśyantīty arthaḥ \| yasya śrī-kṛṣṇasya
rādhayā maha vihāriṇas tavānuśayā vihṛtya tava śayanānantaraṁ śayānā ity
arthaḥ \| yad ekavāmanā iti vā lalitādayo bhramanti vyākulā bhavanti
itas tatas **tvad** arthaṁ bhramantīti vā \| katham-bhūtāḥ kurvaṁśīnādaḥ
ma eva śaraḥ kāminī-manomṛgavedhako yasyāsti sa kuśarī kāmas
tasmād-bhayena īraḥ kampas tad-**bhṛtaḥ** urubhīr yasya sa urubhaḥ
kṛṣṇas taṁ yāti vaṁśī-nāda-śravaṇenāti-vyākulatayā yasyāṁ diśi śabdas
tām eva dhāvitvā yāti urubhayā śrī-rādhā tad arthaṁ tad-duḥkhena
duḥkhitā ity arthaḥ \|

nitya-gopy astu āhu---śrī-rādhikaikānta-sakhyar ahita-gopīr
nindanti---idaṁ kulāyaṁ śarīram asmākam **ātma**-sūhṛcchīrādhikā tasyāḥ
**priya**-janavadvartate yatas **tvad anupathaṁ** tvat-panthānam
anusṛtaṁ tad anurāgīti yāvat \| kuḥ śabdaḥ kṛṣṇaty ādirmuralīdhvanirvā
tena-līyate tal-līnaṁ bhavati premā ity arthaḥ \| tathāpi **tvayi**
śrī-kṛṣṇa-candre **ātmani** asmākam **ātma**-bhūtnāyāṁ śrī-rādhikāyāñ ca
na ramanti \| **tvayi** katham-bhūte unmukhe **hite** priye ca rādhāyām
eva mukhaṁ yasya saiva vaśīkaraṇa-dvāraṁ yasya **hite** anukūle
rādhā-ramara-sikāyām eva priye adhika-prītikare ca \| etāś ca asatī
anutkṛṣṭā yā upāsanā \[tayā\] svātantryeṇa
kṛṣṇa-saṅga-sukhecchaivānutkarṣaḥ ataevātma-hano
viraha-duḥkhenātmaghātikāḥ kuśarīra-bhṛta sadyaḥ kuśarī kāmas tena
kampa-bhūtaḥ yasmin śrī-kṛṣṇe vāsanāvatya urubhaye vana-pradeśe
bhramanti paraṁ na tu rādhā-sukhāvaśīkṛtasya saṅgaṁ prāpnuvantīti \|

śruti-rūpā ittham apy āhuḥ---idaṁ kulāyaṁ pārthivaṁ śarīraṁ **tvad
anu**-**pathaṁ** sat śravaṇa-kīrtanādi-**tvad**-bhajanānusāri sat
ātmavacarati **ātma**-svarūpaṁ yadvad ayaṁ brahma tadvaṁ
saccidānandātmako bhavatīty arthaḥ \| kiñca tava suhṛdvaṁ aty upakāra
nirapekṣopakārakartṛvac ca bhavati \| tavopakāroyam eva
yat-tirobhṛta-bhaktīnāṁ jīvānām upadeśena bhakty āvirbhāvanaṁ
bhakta-prāptyā ca tava mahān sambhāṣaḥ tava **priya**-janavac carati
tadākāra-tad-bhāvava ca śarīraṁ sphuratīty arthaḥ \| **tvayi** ātmany
api pūrvaṁ brahma-rūpātmatayā bhāte\'pi udaḥ premṇo mukhe prārambha eva
**hite** bhakti-vṛddhy anukūle sati priye
parama-mahānanda-sāmrājya-sāra-pravāhakanda-śrī-vigraha-sphuraṇena
prīti-kartari sati tathāpi **tvayi** na ramanti aikāntika-ratiṁ na
kurvanti \| tatra hetuḥ---asata upāsanayātma-**hano**
viśuddha-para-brahma-ghana-nitya-vigraham asahamānā hi te kalpitam
anityaṁ vā śarīraṁ vā upāsate tenātma-ghātakāḥ puruṣārthād
bhraṁśanaśīlāḥ \| asatām ekāntarativartmāsadvādinām upāsanayeti vā \|
yad anuśayāsad-vāsanāyutā urubhaye saṁsāre bhramanti
prākṛta-śarīra-**bhṛtaḥ**---bhagavan-māyayā nirviśeṣātma-jñānāder
vilāpāt \| bhagavadīyam ātmānam anyathā manvānā **ātma**-hanaḥ---santam
ātmānam ity ukteḥ \|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
śrī-bhagavat-pādābja-ratir eva paramātyantika-puruṣārtha ity āśayena
ratim upadiśanti-**tvad** iti \| **kulāyam** iti naśvaratvaṁ sūcitam \|
idaṁ mānuṣyaṁ tasyaiva bahu-pārthivatvena prāyaḥ kau layāt \|

yad vā, idaṁ pratyakṣam evātmādivac carati \| tatrātmeti prāyas tasmin
lokānām ātmatvādhyāsāṁ suhṛttamatvātiśayāt, kiṁ vā ātmanaḥ suhṛd iti
janma-sambandhāt hitācaraṇād vā \| priyam iti putrādibhyo\'py
adhika-sneha-viṣayatvāt nijecchākāritvād vā \| vati-pratyayas
tattva-vicāreṇa tādṛśatvābhāvāt \|

tathā tathāpi kiṁ vā tathā tenānirvacanīya-prakāreṇa, asya sarva-irapy
anvayaḥ \| unmukhe\'bhimukhe sahaja-nitya-kṛpārṇavatvāt, **hite**
nirupādhi-bandhau, priye prītiviṣaye prītikāriṇi vā, **ātmani**
paramātmani, aṁśitvenātmano\'py atyanta-priye, kiṁ vā cetayitari
satkarmasu pravartake gurāvity arthaḥ \| evam ubhayathā rateḥ sādhanasya
viṣayasya ca mahā---yogyatoktā \| tathāpi na ramante \| tatra
hetuḥ---**asad upāsanayātma**-hana iti \| athavā kutsito loyo
bhasmādi-rūpatvena vināśo yasya tad idaṁ dehaṁ **tvad**
anuparthatvad-bhakti-mārgānuvarti ced-bhavati, tarhi cātma-suhṛdādivad
ācarati \| kiñ ca, tvam apy unmukhādiḥ syāḥ, tathāpi **tvayi**
śravaṇa-kīrtanādinā na ramanta ity arthaḥ \|\|22\|\|

evam asamordhva-bhakti-māhātmye prastute kāścic chrutayaḥ
kāṁścid-yādavān api bhakti-hīnānālocya tān svātmanā saha
sadaivāvinābhāvena sambaddham, arthāc charīram ity arthaḥ \| ata eva
**ātma**-suhṛt-prīyavac carati, ātmanaḥ svasya suhṛt priyavat carati
paramānukūlatvena vartata ity arthaḥ \|

kulāyaṁ kulaṁ tvat-prabhava-yadu-kulam, ayate janmanā sametīti
yadu-kulodbhavam ity arthaḥ \| ata eva **tvad anupathaṁ**
yādavatvāt-tvat-sevocitam, bata kaṣṭam, **aho** āścaryyam, tathā
tathāpi, prasena-śatadhanvādayas **tvayi** ratiṁ na kurvanti \|
**tvayi** katham-bhūte unmukhe svabāndhavattvāt **tvad**-bhajanāpekṣake
**ātmani** sva-viṣaye **hite** priye ca, asato dhanāder upāsanayā
**ātma**-hana **ātma**-ghātinaḥ, yad anuśayā yatra dhanādau anuśayo
vāsanā yeṣāṁ teṣāṁ te kuśarīra-bhūtas **tvad**-bhajanābhāvāt
kutsita-dehaṁ puṣṇantaḥ \| urubhaye mahati trāse, bhramanti tvatto
dhana-prāṇādi-nāśaśaṅkayā sadā mahā---bhaye magnā vartanta ity arthaḥ \|
yathā---

vṛṣamayātmajād-viśvato bhayāt \[bhā.pu 10.31.3\] ity ādau bhaviṣyamati
sūcitam \| tad-vad atrāpi \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tvad** anupatham ity asya
ṭīkāyāṁ śrutau ārāmam adhiṣṭhānaṁ jagad-rūpaṁ vidātha jānītha imā imāni
bhūtāni jajāna janayati anyadyuṣmākam antaraṁ babhūva \| ataḥ kāraṇādy
uṣmākaṁ tasya ca mahad antaram ity arthaḥ \| nīhāreṇāvidyayā jalpyāḥ
jalpa-pravṛttās tārkikāḥ ity arthaḥ \| asutṛpaḥ viṣayiṇaś ca uktha-śāso
yajvānaḥ ukthāni hi yajñe śasyante caranti saṁsarantīti \| atha
sva-vyākhyā \|

tad evaṁ pūrvavat-tadīya-śuddha-rater evaṁ sarvataḥ prakarṣaṁ tābhyāṁ
śrutvāparās tad anugatāḥ śrutayo vyatirekeṇa puṣyantyaḥ
stuvanti-**tvad** iti \|

panthānam anugatam anupatham \| jīva-rūpatvad
aṁśa-sambandha-paramparāyām anugatam ity arthaḥ \| tathā-bhūtam eva sad
iti paramātmanas tava sambandha-paramparayaiva idaṁ jaḍaṁ kulāyaṁ
naśvara-śarīram ātmādivac carati bhāti \| tat-tad-rūpatayā sphuraṇena
rati-viṣayatayā pratīyata ity arthaḥ \| mṛta-śarīre tat-tad-bhānābhāvād
iti \| bhāvaḥ \| atrātvamattvam ahaṅkārāspadatvāt \| suhṛd-vattvaṁ
tasmin viṣaya-samarpaṇa-lakṣaṇa-hitakāritvāt, priyavattvaṁ tatas tataḥ
prīti-viṣayatvāt \| kiṁ vātmavattvād eva tad-yugalavattvam iti jñeyam \|
evaṁ yat-sambandha-paramparayaiva tasmiṁs tat-tad-bhānādrativiṣayatvaṁ
tasmin paramātmatvāt-sākṣāt-svayam eva tat-tad-rūpe viśeṣata unmukhe
sva-prakāśatvāt-svata eva tat-tad anusandhānasya kartari kārayitari ca
na tu jaḍatvād-dehavat-tad abhāvavati **tvayi** tathā tulyatayā na
ramanti ratiṁ na kurvanti ity **aho** āścaryam, bata kaṣṭaṁ cety arthaḥ
\| nāpyāś caryam **idam** iti svayaṁ hetuṁ ca vinyasyati \| asatas tasya
kulāyasya tat-sambandhināṁ cāsatām upāsanayā śuśrūṣayeti tasmād-yuktam
evaitad ity āha---yad iti \| tair vyākhyātam \|

śrutayo\'py atra darśitā eva jñeyāḥ \| anyāś ca asuryā nāma te lokāḥ ity
ādyāḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ pūrvavat tadīya-rater eva
sarvataḥ prakarṣaṁ tābhyaḥ śrutvāparās tad anugata-śrutayo vyatirekeṇa
puṣṇantyaḥ stuvanti---**tvad** iti \|\|22\|\|[^91]

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ mokṣa-nairapekṣyeṇa
caraṇāravindaṁ bhajato'bhinandya bhajana-vimukhān nindantya
āhuḥ---**tvad** anupatham ity ādi \| he bhagavan ! idaṁ kulāyaṁ śarīraṁ,
kulāyaṁ nīḍam \| tad ākāratvāt tad-vyapadeśaḥ \|

yad vā, idaṁ śarīraṁ kīdṛśam ? kulaṁ paramparā tenāyati saṁsarati
kulāyaṁ, tad yathātmavat suhṛdvat **priyavac** carati bhajati, arthāj
janaḥ \| jātāv eka-vacanam \| tathā **tvayi** śarīra-bhṛto janā na
ramanti, na ramante \| bata khede \| **aho** āścaryam \| **tvayi**
kīdṛśe ? **tvad anupathaṁ** yathā syāt tathā unmukhe tvayy anugataḥ
svayam upagataḥ panthā ity unmukhe \| athavedaṁ kīdṛśam ? **tvad
anupathaṁ tvad**-bhajanam akṛtvā sthitāyāṁ bhajatīty arthaḥ \| punaḥ
kīdṛśe ? **hite**'nukūle, ataḥ priye, yata **ātmani** yat hitaṁ priyam
ātmā ca na bhavati, tat hitādivad bhajati, yat hitādi bhajati, tan na
bhajatīty **aho** āścaryam \|

nanu tad eva kutaḥ ? ity āhuḥ---**ātma**-hanaḥ **ātma**-ghnāḥ \|
tathaiva kutaḥ ? tatrāhuḥ---**asad** upāsanayā, asataḥ saṁsārasya
kujanasya vā \| kīdṛśāḥ ? yad anuśayāḥ \| yasyām **asad** upāsanāyām
anuśayo vāsanā yeṣāṁ tathā-bhūtāḥ santa **uru-bhaye** saṁsāra-cakre
bhramanti, ata eva kuśarīra-**bhṛtaḥ** \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** visṛṣṭa-gṛhā ity uktam
ato gṛhāsaktān bhakti-yogam akurvato jivān śocanti \| **tvad anupathaṁ**
tava panthānaṁ bhakti-yogam anupagataṁ śrotra-rasanādimattvāt
t**vac**-chravaṇa-kīrtanādy upayogi-**kulāyaṁ** jivātma-pakṣiṇo nīḍam \|
yad vā, kuṁ pṛthivīṁ līyate śliṣyatīti karmaṇy aṇ \| kulāyaṁ śarīram
**idam** **ātmā** ca **suhṛc** ca **priyaś** ca tadvac **carati** bhāti
\| mṛta-śarīre ātmādi-bhānādarśanāt yat-sambandhenaiva ātmādivad idaṁ
bhāti tasmiṁs **tvayi** kṛpālutvād **unmukhe** sauhārdavattvād eva
**hite** hita-kāriṇi deha-jivābhyām sakāśād apy atiprīti-viṣayatvāt \|
**priye ātmani** paramātmani parama-susevye'pi **bata aho** kaṣṭaṁ **na
ramanti** dāsyādinā na bhajanti \| **asad upāsanayā**
asac-chāstrādhyayanādhyāpanādi-lakṣaṇābhyāsena \|

yad vā, putra-kalatra-geha-dehādy upalālanena **ātma-hana**
**ātma**-ghātinaḥ \| kutaḥ ? **yad anuśayo** yasyām **asad** upāsanāyām
anuśayo vāsanā yeṣāṁ te **kuśarīra-bhṛtaḥ** śṛgālādi-yoni-gatāḥ santaḥ
**uru-bhaye** saṁsāre **bhramanti** parivartante \| ata **ātma**-hana
iti bhāvaḥ \|

atra ārāmam asya paśyanti na taṁ paśyati kaś cana \[bṛ.ā.u. 4.3.14\],

na taṁ vidātha ya imā jajānānyad

yuṣmākam antaraṁ babhūva \|

nīhāreṇa prāvṛtā jalpyā cāsu-

tṛpa uktha-śāsaś caranti \|\| \[ṛ.ve. 10.82.17\] iti \|

arthaś ca tasya parameśvarasya ārāmam adhiṣṭhānaṁ ghaṭa-paṭādi-mayaṁ
jagad eva paśyanti \| are jalpyā jalpa-parās tārkikā na tam vidātha
yūyaṁ taṁ na jānīdhve ya imā imāni jajāna sasarja \| anyat sṛjyebhyo
bhūtebhyo'nyaḥ \| yuṣmākam antaraṁ babhūva yuṣmattaḥ
paramāṇu-kāraṇa-vādibhyaḥ sakāśād antarbhūto babhūva \| yato yūyaṁ
nīhāreṇāvidyayā prakarṣeṇaivāvṛtā ata evāsutṛpaḥ sva-prāṇāṁs tarpyantia
itas tataḥ uktha-śāsaḥ karma-pravartakā bhramantīti \|

asuryā nāma te lokā andhena tamasāvṛtāḥ \|

tāṁs te pretyābhigacchanti ye ke cātma-hano janāḥ \|\| \[īśo. 3\] ity
ādyāḥ \|\|22\|\|

**\...**

**\|\| 10.87.23 \|\|**

nibhṛta-marun-mano'kṣa-dṛḍha-yoga-yujo hṛdi yan

munaya upāsate tad arayo'pi yayuḥ smaraṇāt \|

striya uragendra-bhoga-bhuja-daṇḍa-viṣakta-dhiyo

vayam api te samāḥ sama-dṛśo'ṅghri-saroja-sudhāḥ \|\|

**śrīdhara-svāmī (bhāvārtha-dīpikā) :** idānīm, ātmā vā are draṣṭavyaḥ
śrotavyo mantavyo nididhyāsitavyaḥ \[bṛ.ā.u. 2.4.5\] ity ādyāḥ śrutayo
dhyānam aṅgatvenopadiśantīty
āha---**nibhṛta-marun-manokṣa-dṛḍha-yoga-yuja** iti \| **marut** prāṇo
**manaś** cākṣāṇīndriyāṇi ca nibhṛtāni saṁyamitāni yaiḥ, te ca te dṛḍhaṁ
yogaṁ yuñjanti, te **dṛḍha-yoga-yujaḥ** \| te tathā-bhūtā **munayo**
**hṛdi** yat tat-tvam **upāsate**, **tad evārayo'pi** tava **smaraṇād
yayuḥ** prāpuḥ \| **striyo'pi** kāmata
**uragendra-bhoga-bhuja-daṇḍa-viṣakta-dhiyaḥ**, ahīndra-deha-sadṛśayor
**bhuja**-daṇḍayor viṣaktā dhīr yāsāṁ tāḥ paricchinna-dṛṣṭayaḥ
sama**-dṛśaḥ**, samam aparicchannaṁ tvāṁ paśyantyaḥ, **vayaṁ** śruty
abhimāninyo devatā **api te samā** eva kṛpā-viṣayatāyā
**aṅghri-saroja-sudhāḥ** aṅghri-sarojaṁ suṣṭhu dhārayantyaḥ \|

ayaṁ bhāvaḥ---itthaṁ-bhūtas tava smaraṇānubhāvā ye yoginas tvāṁ hṛdy
ālambanam **upāsate**, yāś ca vayaṁ tvāṁ samaṁ paśyāmo, yāś ca striyaḥ
kāmataḥ paricchinnaṁ dhyāyanti, ye ca dveṣeṇa sarvān api tāṁs tvām eva
prāpayatīti \|

caraṇa-smaraṇaṁ premṇā tava deva su-durlabham \|

yathā kathañcin nṛ-hare mama bhūyād ahar-niśam \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhunā dhyānam
ātma-prāptāv aṅgatvenāhuḥ---ātmā vā \[bṛ.ā.u. 2.4.5\] ity ādyāḥ śrutayas
tā āha---sva-bhāryāṁ maitreyīṁ prāha yajñavalkyaḥ---

na vā are sarva-sya kāmāya sarvaṁ priyaṁ bhavati, ātmanas tu kāmāya
sarvaṁ priyaṁ bhavati \| ātmā vā are draṣṭavyaḥ śrotavyo mantavyo
nididhyāsitavyo maitreyy ātmano vā are darśanena śravaṇena matyā
vijñānenedaṁ sarvaṁ viditaṁ \[bṛ.ā.u. 2.4.5\] iti \|

are iti nikṛṣṭa-sambuddhau bhāryātvāt \| maitreyi ! sarva-sya
pati-strī-putra-dhanādi-vasu-mātrasya kāmāya sarvaṁ priyaṁ na bhavati,
kintv ātma-kāmāya sarvaṁ priyaṁ bhavati \| sa ātmā draṣṭavyaḥ
sākṣāt-kartavyaḥ, śrotavyaḥ pūrvam ācāryataḥ āgamataś ca paścān
mantavyaḥ tarkāditaḥ, tato nididhyāsitavyo niś cayena dhyātavyaḥ \| evam
ātmano darśanaṁ bhavati, matyā mananena vijñānena nididhyāsena \| iyam
apy upadeśa-parā \| etad abhipretyaiva śrī-śukenoktaṁ---

> tasmād bhārata sarvātmā bhagavān īśvaro hariḥ \|

śrotavyaḥ kīrtitavyaś ca smartavyaś cecchatābhayam \|\| \[bhā.pu.
2.1.5\] iti dvitīye \|

tathā pādme'pi śivaḥ---

> smartavyaḥ satataṁ viṣṇur vismartavyo na jātucit \|

sarve vidhi-niṣedhāḥ syur etayor eva kiṅkarāḥ \|\| iti \|

tad eva tat-tvam atra nirgalitārtham āha---ayaṁ bhāva iti \| vayaṁ śruty
abhimāninyo devatāḥ \| ye ca dveṣeṇa śiśupālādayaḥ bhavāṁs tān
yogi-prabhṛtīn tv ātmānam eva prāpayatīti \| atredam avadheyam---yadyapi
bhagavat-prasādo gopīnām asādhāraṇo'sti---

> nāyaṁ śriyo'ṅga u nitānta-rateḥ prasādaḥ
>
> svar-yoṣitāṁ nalina-gandha-rucāṁ kuto'nyāḥ \|

rāsotsave'sya **bhuja**-**daṇḍa**-gṛhīta-kaṇṭha-

labdhāśiṣāṁ ya udagād vraja-vallabhīnām \|\| \[bhā.pu. 10.47.60\]

ity ādibhir uktas tathāpy atra, tan-madhya-patitas tad-grahaṇena gṛhyate
iti nyāyāt muny ādīnāṁ madhye kathitānāṁ gopīnām api
śrī-kṛṣṇa-smaraṇa-janya-brahmānanda-sukha-samamyaṁ bhavatu nāma, kintu
bhajanānanda-sukhādhikyam asty eva nidarśanaṁ ca---

> ahalyā draupadī sītā tārā madnodarī tathā \|
>
> pañca kanyāḥ smaren nityaṁ suprabhātaṁ dine dine \|\|

etāḥ pañca kanyā nityaṁ dine dine smaret tarhi tad-dinaṁ suprabhātaṁ
bhavatīty arthaḥ \| ahalyādīnāṁ madhye śrī-sītāpi paṭhitā \| etāvatā
tābhiḥ saha sītāyāḥ sākṣāl-lakṣmyāḥ kiṁ sāmyaṁ bhavati, kintu
kanyā-smaraṇa-phala-dātṛtvena sāmyam uktam \| sītā tu sākṣāl-lakṣmīr
ahalyādyās tad aṁśāṁśā eveti \| tathā karmādau pañca-devatā-pūjā-vidhau
gaṇeśādīnāṁ madhye viṣṇur apy eko deva uktaḥ \| etāvatā viṣṇunā teṣāṁ
kiṁ sāmyaṁ mantavyam \| kintu karma-phala-dātṛtvena karmāṅgatvāt
samatvam \| anyadā tu viṣṇur īśvaro gaṇeśādyās tad aṁśāṁśā eveti dik \|
svāmināṁ caraṇeti subodhaḥ \|\|

---------------------------------------------------------------------------------------------------------------------

**śrīdharānuyāyinī :** idānīm īśvara-bhajane dhyānam
aṅgatvenāpadiśantyas tvāṁ smaratā sarveṣāṁ tulyaiva tvat-prāptir ity
āhuḥ---nibhṛteti \| ye vaśīkṛta-prāṇendriya-manaso **dṛḍha**-yogino hṛdy
**upāsate**, ye ca kāṁsa-caidyādayo dveṣeṇa tvāṁ smaranti, yāś ca
bhavadīya-śeṣa-śarīrānukāri-**bhuja**-**daṇḍa**-dvayāsakta-dhiyo gopyas
tvāṁ paricchinnaṁ kāmopabhogāya dhyāyanti \| yāś ca
tvat-pāda-padmārādhana-parā vayaṁ śrutayas tv ātma-paricchinnaṁ dhyāyāma
iti te sarve'pi sama-dṛśas tava samā eva \| aho apūrvas tava
smaraṇānubhāvo yaḥ sarvān api tvām eva prāpayatīti kīṭa-bhṛṅga-nyāyena
dhyāna-mātrasyaiva dhyeya-sārūpyāpādakatvaṁ na bhakter evety āśayaḥ
\|\|23\|\|

---------------------------------------------------------------------------------------------------------------------

**nīlakaṇṭhī :** evam abhaktān anukrośya bhaktiṁ stauti---nibhṛteti \|
nibhṛtā nigṛhītāḥ martu-prāṇāḥ \| manaḥ prasiddham \| akṣā indriyāṇi \|
yais te **nibhṛta**-**marun**-mano'kṣāḥ \| te ca
**dṛḍha**-**yoga**-yujaś ca nibhṛtā **marun**-mano'kṣā yasmin
**dṛḍha**-yoge tad yo vā munayo yad dhṛdi tat-tvam **upāsate** \| tat
tad eva tat-tvam \| dveṣa-pūrvakaṁ nityaṁ cintayantaḥ arayaḥ
kaṁsa-śiśupālādayo **yayuḥ** prāpuḥ \| kutaḥ ? **smaraṇāt** \|
kīṭa-bhṛṅga-nyāyena dhyāna-mātraṁ dhyeya-sārūpya-prāpakaṁ na bhaktir
evety arthaḥ \| yathoktaṁ saptame---

> gopyaḥ kāmād bhayāt kaṁso dveṣāc caidyādayo nṛpāḥ \|

sambandhād vṛṣṇayaḥ snehād yūyaṁ bhaktyā vayaṁ vibho \|\| \[bhā.pu.
7.1.30\] iti \|

tvāṁ prāptā iti śeṣaḥ \| ata eva striyo gopy ādaya
**uragendra**-**bhoga**ḥ phaṇīndra-śarīraṁ tat-sadṛśau yau
**bhuja**-daṇḍau tatrāśḷeṣa-sukha-lipsayā viṣaktā saṁlagnā dhīr yāsāṁ
tās tathā \| tā api yan **munaya** **upāsate** tad yayur iti sambandhaḥ
\|

nanu, yam evaiṣa vṛṇute tena labhyaḥ, \[ka.u 1.2.23\] eṣa bhaktyā tuṣṭa
īśaḥ yam eva bhaktaṁ vṛṇute mām ayaṁ sākṣātkarotv iti vāñchati, ten
labhya ity arthaḥ \| eṣa hy evainaṁ sādhu karma kārayati, taṁ yaṁ
yamebhyo lokebhya unninīṣati, eṣa hy evāsādhu karma kārayati, taṁ yam
adho ninīṣati \[kau.u. 2.9, śabhakti-rasā. 3.4\]
itīśvara-prasāda-prakopāpatter ūrdhvādho-gatī śrūyete tat kathaṁ tad
**arayo'pi** yayur ity ucyate ? ity āśaṅkyāha---**vayam** apīti \|

vayaṁ veda-vāco'pi te tvat-sambandhinyaḥ **samāḥ** tad **arayo'pi**
yayur ity asya pratipādane **samāḥ** \| ayaṁ bhāvaḥ---taṁ
yathāyathopāsate tathetaḥ pretya bhavati---

> yaṁ yaṁ vāpi smaran bhāvaṁ tyajaty ante kalevaram \|

taṁ tam evaiti kaunteya sadā tad-bhāva-bhāvitaḥ \|\| \[gītā 8.6\]

ity antya-pratyaya-vaśāt smaryamāṇa-sārūpyaṁ prāpyate antya-pratyayaś ca
yathā kathañcit tīvra-dhyānāyatto na kevalaṁ bhaktyāyattaḥ, eva hy eveti
śrutis tu karma-gocara-gati-viṣayā na dhyāna-viṣayā \| evaṁ dhyānena
bhagavat-sārūpyaṁ prāpyopādhi-viśeṣa-mahimnā pūrvaṁ dveṣādimanto'pi
bhagaval-loke divya-jñānādimanto bhūtvā mucyante iti kuta etat yataḥ
sama-dṛśaḥ brahma-darśinyaḥ brahma-darśanam api tāsāṁ kutaḥ yatas te
tavāṅghri-sarojaṁ pāda-padmaṁ sudhevāmṛtam ivātivallabhaṁ yāsāṁ tāḥ \|
aṅghri-sarojaṁ suṣṭhu dhārayantīti vāṅghri-**saroja**-**sudhāḥ**
\|\|23\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---munayo mananaśīlāstvāṁ gopāla-veśena
vraja-vṛndāvana-sthira-cara-premāviṣṭam api
sarvātmaka-para-brahma-ghanatvena jānanto mahā---pragāḍha-yogena
cin-mātraika-rasa-para-brahmaṇi prathamaṁ cetaḥ samāveśya tatra
tad-ghanaṁ vraja-vṛndāvanākhyaṁ dhāma saṁsmṛtya tatra
sveṣṭapārṣada-rūpeṇa saprema-bharaṁ yat svarūpam **upāsate**
tvat-sevāparā ity arthaḥ \| tad evārayo vakāgha-śaṅkha-cūḍādayo
**dṛḍha**-bhāvanāyogāt prāpuḥ **striyaḥ** khecaryādayaḥ kaśmalaṁ yayur
apasmṛtanīvyaḥ \[bhā. 10.35.3\] ity uktaḥ sakalādbhuta-saundaryeṇa
kāma-mohitā api yad evāpuḥ **vayam** api tvad aṅghri-sarojasya
**sudhāḥ** suṣṭhu samyaktvāvabodhena prema-mūla-prāyasya dhārikāḥ suṣṭhu
rasa-pāna-kartryo vā samā munyādibhiḥ **samāḥ** śuddha-bhāvābhāvena
śuddha-prema-rasa-vilāsi-svarūpānubhavābhāvāt \| tatra katham-bhūtasya
samadṛśaḥ samam sarvātmakaṁ parabrahmātmatvena paśyataḥ samam eka-rūpaṁ
sarvaṁ vā samā brahmatvenaika-rūpā dṛṣṭiryasyeti vā śuddha-bhāvamayeṣu
tu tvaṁ na brahma \| mā śuddha-prema-sampattiḥ mām itiḥ paricchedaḥ
śuddha-premavata eva tvaṁ paśyasi taireva ca tvaṁ dṛśyase paricchinnaṁ
yaśodā-kiśoram evātmatvena paśyataḥ paricchinna-vraja-vṛndāvanastha
śarīrābhimānibhir dṛśyase \| tasya munyādayo **vayam** api ca
**samāḥ**--- śuddha-rūpeṇa vyavahārābhāvasya samānatvāt \|

nitya-gopyastu āhuḥ---nibhṛte vijana-śrī-vṛndāvane-nikuñjodera
**marun**-mano\'kṣāṇi dṛḍhāni yatra \[nikuñjo\] tādṛśa-**yoga**-yujaḥ
prāṇasya tādṛśatā surata-saṅgrāmakhelanāśauryarāhityā-bhāvaḥ
mano-dṛḍhatā ratatvānutsāhābhāvaḥ akṣa-dṛḍhatā tac-ceṣṭā-śauthilyābhāvaḥ
tasyā rādhāyā **hṛdi** vakṣasi yad-vilāsa-viśeṣāya yatamānaḥ tava
svarūpam arayo vipakṣa-nāyikāś candrāvalyādayo\'pi prāpuḥ smaraṇād eva
na tu sākṣāt \| evaṁ rādhāyāḥ sakhyāpi kāś cana kṛṣṇasaṅge\'pi
lālasāvatyo rādhā-saṅgapi prīyamāṇāḥ smaraṇād eva prāpuḥ na tu
sākṣāt---aikāntika-sakhyābhāvāt \| samau rādhāṁ tvāñca
sama-sneha-viṣayau \| samam eka-rūpaṁ vā keli-sampadyuktau
mahā---śobhā-yuktau vā paśyantyo **vayam** api samā
rādhā-tādātmya-bhāvā-veśena tvat-saṅga-sukha-sampadyuktāḥ sadṛśyo vā
rādhayā tat-saṅga-sukha-bhogā iti tava caraṇa-sarojaṁ suṣṭhu
dhārayantyaḥ krīḍā-śrāntau saṁvāhayantya ity arthaḥ \|
caraṇa-**sarojaṁ** yuvayor iti vā tadrasaṁ vā suṣṭhu pibantyaḥ
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu mokṣa eva paraḥ
puruṣārthaḥ \| tan-nirapekṣatayā caraṇāravinda-bhajanam eva kāryam \|
tad akaraṇe ca kuśarīra-bhṛto bhūtvātma-haty ādi-nindānupūrva-pūrvābhyām
\| tad ayam atistavanair alam, yato'nubhava-siddham evaitad ity
āhuḥ---nibhṛtetyādi \| nibhṛtāni saṁyamitāni **marun**-mano'kṣāṇi yais
te tathā te ca **dṛḍha**-**yoga**-yujaś ceti karmadhārayaḥ \| evaṁ-bhūtā
munayo **hṛdi** yad **upāsate**, upāsata eva, na tv anubhavanti, tad
arayaḥ pauṇḍrakādayo'pi **smaraṇāt** smaraṇa-mātreṇaiva **yayuḥ** \| ato
mokṣas tāvad atisulabha eva \| sulabhe hi sādhakās tathā na prayatante,
durlabhatvaṁ tvac-caraṇa-sevāyā eva \|

tatra svānubhavaṁ pramāṇayanti---**striya** ity ādi \| te tava
**uragendra**-**bhoga**-**bhuja**-**daṇḍa**-**viṣakta-dhiyo** **vayam**
api striyo gopī-rūpā abhavāma \| kīdṛśasya tava ? samadṛśaḥ \| vayaṁ
kīdṛśyaḥ ? samā bhāva-siddhānāṁ gopīnāṁ tad-rūpābhir asmābhiḥ sāmyam eva
\| tāratamyaṁ tava nāsti, samadṛktvād ity arthaḥ \| aṅghri-sarojaṁ
suṣṭhu dadhatīti tathā vayaṁ brahmopāsanām api tyaktvā caraṇa-sarojam
eva suṣṭhu dhṛtavatya iti **vayam** eva tatra pramāṇam iti vākya-śeṣaḥ
\| etena sva-sṛṣṭam idam āpīya \[bhā.pu. 10.87.12\] ity ādinā
śrī-kṛṣṇa-paraiveyaṁ śruti-stutir iti yan niraṇāyi, tasyaiva niścāyakam
etat \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ tatra vimukhānāṁ
saṁsāra-bhramaṇam uktvā tad upāsakānāṁ tat-prāptim āhuḥ---nibhṛteti \|
munayo manana-śīlāḥ, yad brahma hṛdy **upāsate** yayuś ca, tad arayo'pi
dveṣeṇa smṛti-mātrato **yayuḥ** \| kiṁ ca, striyo vayaṁ kiṁ vā
mathurā-pura-striyaḥ, tatra urageti
saundaryātiśayānubhavenāsakta-dhītvād bhāva-viśeṣa uktaḥ \| tathā
sama-dṛśaḥ---antaryāmitvena sama-dṛṣṭyā bhaktāḥ \| yad vā, samaṁ
sa-lakṣmīkaṁ hariṁ paśyantaḥ sālokya-bhāja ity arthaḥ \| tathā
aṅghri-**saroja**-sudhā viśuddha-bhakti-niṣṭhāḥ \| kiṁ vā, saṁvānādinā
sākṣāt sevamānā api, tava samās tulyāḥ \| eteṣāṁ sarveṣāṁ prāpyasyaikyāt
\| tatra yadyapi dveṣiṇāṁ bhaktānāṁ ca prāpyasyaikyaṁ na syāt, tathāpi
brahma-svarūpasya śrī-bhagavat-svarūpasya cābheda-vivakṣayā tathoktam \|

yad vā, pūrvam uktā dvividhā bhakti-śūnyatvād brahmaiva **yayuḥ**,
strī-prabhṛtayas tu tava **samāḥ** priyatayā tulyās tvayi bhāva-śālitvāt
\|\|

kāścic chrutayo gāḍhānanda-prakarṣa-kṛtena cāpalena mukharīkṛtāḥ
śrī-bhagavati sveṣām eva bhāva-mādhurya-sāra-pradarśanāya bhakti-hīnānāṁ
prāpyam āhuḥ---nibhṛteti \| yad brahma **upāsate**, upāsanayā
prāpnuvanti, arayo'py aghāsurādayas tad eva prāpuḥ \| striyas tu gopikās
te tavāṅghri-**saroja**-**sudhāḥ** pāda-padma-makarandān
sāndrānurāga-mādhurīr ity arthaḥ \| tatra hetuḥ---urageti \| tāsām
asamordhvatva-mādhurya-bhara-magnatvāt tad evocitam iti bhāvaḥ \|
**vayam** api śrutayas tad aṅghri-**saroja**-sudhā yayima \|
kathaṁ-bhūtāḥ ? samā gopībhis tulyās tat-sakhītvaṁ prāptāḥ \| ata eva
sama-dṛśaḥ sajātīya-bhāvāḥ \| munīnām arīṇāṁ ca prāpyasyaikatvād
api-śabda-prayogaḥ \| strīṇāṁ prāpyasya tu bhinnatvād api-śabdo nātra
prayuktaḥ \| **vayam** apīty atra tu sa prayukta eva \| gopīnāṁ śrutīnāṁ
ca prāpasyaikatvād iti \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tvad** anupatham ity asya
ṭīkāyāṁ śrutau ārāmam adhiṣṭhānaṁ jagad-rūpaṁ vidātha jānītha imā imāni
bhūtāni jajāna janayati anyadyuṣmākam antaraṁ babhūva \| ataḥ kāraṇādy
uṣmākaṁ tasya ca mahad antaram ity arthaḥ \| nīhāreṇāvidyayā jalpyāḥ
jalpa-pravṛttās tārkikāḥ ity arthaḥ \| asutṛpaḥ viṣayiṇaś ca uktha-śāso
yajvānaḥ ukthāni hi yajñe śasyante caranti saṁsarantīti \| atha
sva-vyākhyā \|

tad evaṁ pūrvavat-tadīya-śuddha-rater evaṁ sarvataḥ prakarṣaṁ tābhyāṁ
śrutvāparās tad anugatāḥ śrutayo vyatirekeṇa puṣyantyaḥ
stuvanti-**tvad** iti \|

panthānam anugatam anupatham \| jīva-rūpatvad
aṁśa-sambandha-paramparāyām anugatam ity arthaḥ \| tathā-bhūtam eva sad
iti paramātmanas tava sambandha-paramparayaiva idaṁ jaḍaṁ kulāyaṁ
naśvara-śarīram ātmādivac carati bhāti \| tat-tad-rūpatayā sphuraṇena
rati-viṣayatayā pratīyata ity arthaḥ \| mṛta-śarīre tat-tad-bhānābhāvād
iti \| bhāvaḥ \| atrātvamattvam ahaṅkārāspadatvāt \| suhṛd-vattvaṁ
tasmin viṣaya-samarpaṇa-lakṣaṇa-hitakāritvāt, priyavattvaṁ tatas tataḥ
prīti-viṣayatvāt \| kiṁ vātmavattvād eva tad-yugalavattvam iti jñeyam \|
evaṁ yat-sambandha-paramparayaiva tasmiṁs tat-tad-bhānādrativiṣayatvaṁ
tasmin paramātmatvāt-sākṣāt-svayam eva tat-tad-rūpe viśeṣata unmukhe
sva-prakāśatvāt-svata eva tat-tad anusandhānasya kartari kārayitari ca
na tu jaḍatvād-dehavat-tad abhāvavati **tvayi** tathā tulyatayā na
ramanti ratiṁ na kurvanti ity **aho** āścaryam, bata kaṣṭaṁ cety arthaḥ
\| nāpyāś caryam **idam** iti svayaṁ hetuṁ ca vinyasyati \| asatas tasya
kulāyasya tat-sambandhināṁ cāsatām upāsanayā śuśrūṣayeti tasmād-yuktam
evaitad ity āha---yad iti \| tair vyākhyātam \|

śrutayo\'py atra darśitā eva jñeyāḥ \| anyāś ca asuryā nāma te lokāḥ ity
ādyāḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha śrī-gopāla-tāpinī-prabhṛtayaḥ
śrī-kṛṣṇaika-parā gāmbhīryeṇa sarvānte stotu-kāmanayā sthitā api tāsāṁ
nānānya-prakāreṇaiva tat-paryavasānatāṁ śrutvā samutkaṇṭhāṁ saṁvarītum
aśaktāḥ serṣyam iva sākṣāt tadīya-mahimānaṁ sarvaṁ tad
āvirbhāvotkṛṣṭatayā varṇayanti \| tatrāpy anantaroktim avalamyedam
udbhāvayanti---katham aho ! sādhāraṇaṁ varṇyate ? tad idam asādhāraṇaṁ
śrūyatām, yato nibhṛteti \| itihāsaś cātra bṛhad-vāmane---

brahmānanda-mayo loko vyāpī vaikuṇṭha-sañjñitaḥ \|

tal-loka-vāsī tatrasthiaḥ stuto vedaiḥ parātparaḥ \|\|

ciraṁ stutyā tatas tuṣṭaḥ parokṣaṁ prāha tān girā \|

tuṣṭo'smi brūta bho prājñā varaṁ yan manasīpsitam \|\|

> śrutaya ūcuḥ---
>
> [kandarpa-koṭi-lāvaṇye tvayi dṛṣṭe manāṁsi naḥ \|]{.mark}

[kāminī-bhāvam āsādya smara-kṣubdhāny asaṁśayam \|\|]{.mark} atiriktaḥ
ślokaṣḥ

> yathā tval-loka-vāsinyaḥ kāma-tattvena gopikāḥ \|
>
> bhajanti ramaṇaṁ matvā cikīrṣājani nas tathā \|\|
>
> śrī-bhagavān uvāca---
>
> āgāmini viriñcau tu jāte sṛṣty artham udyate \|

kalpaṁ sārasvataṁ prāpya vraje gopyo bhaviṣyatha \|\| iti \|

evaṁ gāyatryā api gopikātva-prāptiḥ pādme sṛṣṭi-khaṇḍe kathitāsti \|
atra gopāla-tāpinī-śrutayaḥ---

apūtaḥ pūto bhavati yaṁ māṁ smṛtvā, avratī vratī bhavati \| yaṁ māṁ
smṛtvā sakāmo niṣkāmo^3^ bhavati \| yaṁ māṁ smṛtvāśrotriyaḥ śrotriyo
bhavati yaṁ māṁ smṛtvā \| \[go.tā. 2.5\] iti \|\|23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu mokṣa eva puruṣārthaḥ
\| tan-nirapekṣatayā mac-caraṇa-bhajanam eva kāryam \| tad akaraṇe
kuśarīrī bhūtvā ātma-haty ādinā nindā ca kṛtā pūrva-pūrva-ślokābhyām \|
tad ayam atistavaḥ, maivam \| anubhava-bādhād ity āhuḥ---nibhṛtetyādi \|
nibhṛtāni yamitāni marutaḥ prāṇā mano'kṣāṇīndriyāṇi yais te
**dṛḍha**-**yoga**-yujaś ceti bahuvrīhi-garbhaḥ karmadhārayaḥ \|
evaṁ-bhūtā ye **munayas** te yat kaivalyam upāsata ākāṅkṣanti, tad
arayaḥ śiśupālādayo'pi vairānubandhena yat smaraṇaṁ tasmād api hetor
**yayuḥ** prāpuḥ \| ataḥ kaivalyaṁ tāvan na durlabhaṁ,
yad-vigraha-dveṣiṇa eva prāpnuvanti \| tava caraṇāravinda-ratir eva
durlabhā \| tatra **vayam** eva pramāṇaṁ yato brahmopāsanām avahelayanty
asmac-caraṇa-raty arthaṁ śruti-rūpam apahāya vraje gopāṅganā-bhāvam
āsāditā ity āhuḥ---**striya** ity ādi \| **vayam** api śrutayo'pi tava
**uragendra**-bhogavad vṛttaḥ komalo yo **bhuja**-**daṇḍas** tatra
**viṣakta**-dhiyaḥ satyaḥ striyo bhūtvā aṅghri-sarojaṁ suṣṭhu dadhatīti
aṅghri-**saroja**-sudhā abhavā ity arthaḥ \| te ity ubhayatra yojyam \|
kathaṁ-bhūtasya ? samadṛśaḥ, nitya-siddhāsu gopāṅganāsu yathānurakta
āsīs tathā \|\|23\|\|

---------------------------------------------------------------------------------------------------------------------

**jīva-gosvāmī (durgama-saṅgamanī 1.2.282) :** tatra brahmaṇy eveti
padyārdhena rāga-bandheneti padyena ca daśama-stha-śruti-vākyaṁ
tulayati---nibhṛteti \| pratiyugmāntaḥsthasyāpi-śabdasya dvayena
yugma-dvayaṁ pṛthag avagamyate \| tataś ca **hṛdi** yad brahmākhyaṁ
tat-tvaṁ **munaya** **upāsate**, tad **arayo'pi** smaraṇād **yayuḥ** \|
**striyaḥ** śrī-gopa-sundaryaḥ, tāsām eva tathā prasiddheḥ \| tā
aṅghri-**saroja**-sudhās tat-prema-maya-mādhuryāṇi yayur **vayam** api
sama-dṛśas tābhiḥ sama-bhāvāḥ satyaḥ samās tābhis tulyatāṁ prāptā
vyūhāntareṇa gopyo bhūtvā te tavāṅghri-**saroja**-sudhā yayimety arthaḥ
\| artha-viśeṣas tv asya daśama-ṭippanyāṁ vaiṣṇava-toṣaṇī-nāmnyāṁ dṛśyaḥ
\| tathā ca bṛhad-vāmana-purāṇe śrutibhiḥ prārthya-gopikātvaṁ prāptam
iti prasiddhiḥ \| kārikāyāṁ bhajanta[^92] ity ādinā
jana-sāmānya-nirdeśas tu etad upalakṣaṇatayā kṛtaḥ \| tad evaṁ
**striya** ity anena vakṣyamāṇā kāma-rūpā **vayam** ity anena kāmānugā
ca uṭṭaṅkitā \| tad etad anusāreṇa vṛṣṇy ādīnām api tat-prāpti-viśeṣo
jñeyaḥ \|\|282\|\|

---------------------------------------------------------------------------------------------------------------------

**mukundaḥ (bhakti-rasāmṛta-sindhu 1.2.282) :** nibhṛteti \| **striya**s
tava nitya-preyasyaḥ śrī-rādhādayaḥ te tavāṅghri-**saroja**-sukdhās
tadīya-sparśa-mādhuryāṇi yānti, **vayam** api sama-dṛśaḥ
śrī-man-nanda-vraja-gopī-bhāvānugata-bhāvāḥ satyaḥ samās tu tulya-rūpāḥ
satyo yayima \|\|282\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavat-svarūpeṣv api
madhye śrī-kṛṣṇasya tad-viṣayaka-sarva-vilakṣaṇa-bhakti-yogasya ca
sarvotkarṣaṁ vaktuṁ prathamaṁ brahma-viṣayakaṁ jñāna-yogam
apakarṣa-kakṣāyāṁ nikṣipantya āhuḥ---nibhṛteti \| nibhṛtaiḥ saṁyamitair
**marun**-mano-'kṣair yo dṛḍho niś calo **yogas** taṁ yuñjantīti te
tathā-bhūtā munayo **hṛdi** parama-śuddhe brahmākārī-bhūte yad
brahma-svarūpam **upāsate** tad arayaḥ kṛṣṇāvatāra-samaya-gatā asurā api
ari-bhāva-mayād api smaraṇād **yayuḥ** \| aho kṛṣṇākārasya māhātmyam \|
tādṛśā api munayo'paricchinna-dṛṣṭayo'pi yāvad brahma kevalam upāsīnā
eva tiṣṭhanti tan-madhya eva kaṁsādayo'surāḥ paricchinna-darśinaḥ
pāpātmatvād aśuddha-cittā api ari-bhāvavattvāt
kṛṣṇāṅga-saṅga-mādhuryasyāparokṣānubhava-rahitā api kevala-tad
ākāra-mātra-**smaraṇāt** tad eva brahma prāpyaiva sthitaḥ \| munayas tu
na jānīmahe kiyatā kālena tat prāpsyantīti bhāvaḥ\| evaṁ ca
tac-chakra-gaṇa-prāptaṁ brahma-rasāsvādaṁ munayo yatnena prāpnuvantīti
pūrvordhvenoktyā tan-mitra-gaṇa-prāptaṁ prema-rasāsvādaṁ vayaṁ śrutayo
yatnena prāpnuma ity āhuḥ---striyo vraja-devya uragendrasya bhogodehas
tat-sadṛśayos tvadīya-**bhuja**-daṇḍayor atirāgeṇaiva viṣaktā dhīr yāsāṁ
tā **hṛdi** sva-vakṣaḥ-sthale---yat te sujāta-caraṇāmburuhaṁ staneṣu
\[bhā.pu. 10.31.19\] ity ukti-rītyā aṅghri-sarojayor yāḥ sudhā
**upāsate** sevante anubhavantīti yāvat \| tā eva vayaṁ śrutayo'pi
yayimaḥ **samāḥ** prāpnuteti tapasā gopītva-prāptyā tat-tulya-rūpāḥ
satyaḥ kathaṁ tatrāhuḥ \| sama-dṛśaḥ sama-dṛṣṭayas tāsāṁ yasmin vartmani
tad anugatyā dṛṣṭiṁ dadānā ity arthaḥ \| atra catvāro gaṇā varṇitās
tatra pūrvārdha-gatau muni-gaṇa-daitya-gaṇau yathā-sama-prāpyau pṛthak
tathaivottarārdha-gatau gopī-gaṇa-śruti-gaṇau sama-prāpyau pṛthak pṛthag
api-śabdābhyām avagamyate itihāsaś cātra bṛhad-vāmane uttara-sthāne
khile---

brahmānanda-mayo loko vyāpī vaikuṇṭha-sañjñitaḥ \|

tal-loka-vāsī tatrasthiaḥ stuto vedaiḥ parātparaḥ \|\|

ciraṁ stutyā tatas tuṣṭaḥ parokṣaṁ prāha tān girā \|

tuṣṭo'smi brūta bho prājñā varaṁ yan manasīpsitam \|\|

> śrutaya ūcuḥ---
>
> [kandarpa-koṭi-lāvaṇye tvayi dṛṣṭe manāṁsi naḥ \|]{.mark}

[kāminī-bhāvam āsādya smara-kṣubdhāny asaṁśayam \|\|]{.mark} atiriktaḥ
ślokaḥ

> yathā tval-loka-vāsinyaḥ kāma-tattvena gopikāḥ \|
>
> bhajanti ramaṇaṁ matvā cikīrṣājani nas tathā \|\|
>
> śrī-bhagavān uvāca---
>
> durlabho durghaṭaś caiva yuṣmākaṁ sumanorathaḥ \|
>
> mayānumoditaḥ samyak satyo bhavitum arhati \|\|
>
> āgāmini viriñcau tu jāte sṛṣty artham udyate \|
>
> kalpaṁ sārasvataṁ prāpya vraje gopyo bhaviṣyatha \|\|
>
> pṛthivyāṁ bhārate kṣetre māthure mama maṇḍale \|
>
> vṛndāvane bhaviṣyāmi preyān vo rāsa-maṇḍale \|\|
>
> jāra-dharmeṇa susnehaṁ sudṛḍhaṁ sarvato'dhikam \|
>
> mayi samprāpya sarve'pi kṛta-kṛtyā bhaviṣyatha \|\|
>
> brahmovāca---
>
> śrutvaitac cintayanty astā rūpaṁ bhagavataś ciram \|

ukta-kālaṁ samāsādya gopyo bhūtvā hariṁ gatāḥ \|\| iti \|

atra ātmā vā are draṣṭavyaḥ śrotavyo mantavyo nididhyāsitavyaḥ \[bṛ.ā.u.
2.4.5\] iti \| arthaś ca draṣṭavyaḥ sākṣāt kartavyo'sya sādhanāny
āha---śrotavyaḥ śrī-guror mukhād upakramādibhis tātparyeṇāvadhārayitavyo
mantavyo'dambhāvanāviparīta-bhāvanā nivāraṇāya svayaṁ punar vicāra-ṇīyo
nididhyāsitavyo niś cayena dhyātavya iti atra jñānināṁ mate
sa-viśeṣa-nirviśeṣe bhede'pi nirviśeṣa eva tātparyam \| vaiṣṇavānāṁ mate
tu aprākṛta-vicitra-vividha-viśeṣavati śrī-bhagavad ākāra eva---

> yam evaiṣa vṛṇute tena labhyas

tasyaiṣa ātmā vivṛṇute tanūṁ svām \|\| \[kaṭha.u. 1.2.23\] iti śruteḥ \|

kalyāṇa-guṇa-maya-tanu-mānātmā śrī-bhagavān draṣṭavyaḥ, tasya sādhanāny
āha---śrotavya iti \| śrī-guror mukhāt tan-mantra-śravaṇaṁ
mantra-maya-vapuṣaḥ iti krama-dīpikādy uktes tan-mantrasya
tat-svarūpatvokteḥ \| mantavya iti mantra-śabdārthayoḥ
samyaṅ-manana-lakṣaṇaṁ smaraṇam \| nididhyāsitavya iti---nirvarṇanaṁ tu
nirdhyānaṁ darśanālokanekṣaṇam ity amarokter nirdhyānaṁ darśanaṁ
tasyecchā nididhyāsanaṁ mantrārtha-samyaṅ-manana-pūrvaka-japābhyāsād
draṣṭavya iti \| vedānāṁ kāma-bhāvecchāyāṁ tu yaṁ māṁ smṛtvā niṣkāmaḥ
sakāmo bhavati \[go.tā.u. 2.5\] iti kṛṣṇokti-rūpā gopāla-tāpinī-śrutiḥ
\| vraja-strī-jana-sambhūta-śrī-bhyo brahma-saṅgataḥ iti ca \|

arthaś ca vraja-strī-janeṣu sambhūtā bṛhad-vāmana-purāṇa-dṛṣṭa-tapobhir
utpannā yāḥ śrutayas tābhyo hetubhyaḥ tāḥ prāpyeti vā kṛṣṇo
brahma-saṅgataḥ prāpta-vedāṅga-saṅgo'bhūt \|\|23\|\|

---------------------------------------------------------------------------------------------------------------------

**viśvanātha-cakravartī (bhakti-rasāmṛta-sindhu 1.2.282) :** tatra
brahmaṇy eva layam iti padyārdhena rāga-bandheneti padyena ca saha
daśama-skandha-śruti-vākyaṁ tulayati---nibhṛteti \|
pratiyugmāntasthasyāpi-śabdasya dvayena yugma-dvayaṁ pṛthag avagamyate
\| tataś ca nibhṛtair nitarāṁ dhṛtair arthād dhāraṇādinā vaśīkṛtair
**marun**-mano'kṣaiḥ karaṇair **dṛḍha**-**yoga**-yuktā **munayaḥ** yad
brahmākhyaṁ tat-tvam upāsato mātram \| prāptau tu sambhāvanā eva,
tad-vayo'pi smaraṇād **yayuḥ** prāpuḥ \| uraga-śarīra-tulye kṛṣṇasya
**bhuja**-daṇḍe **viṣakta**-dhiyaḥ \| anyat samam \|\|23\|\|

**\...**

**\|\| 10.87.24 \|\|**

ka iha nu veda batāvara-janma-layo'gra-saraṁ

yata udagād ṛṣir yam anu deva-gaṇā ubhaye \|

tarhi na san na cāsad ubhayaṁ na ca kāla-javaḥ

kim api na tatra śāstram avakṛṣya śayīta yadā \|\|

**śrīdhara-svāmī (bhāvārtha-dīpikā) :** yato vāco nivartante aprāpya
manasā saha \[tai.u. 2.4.1\],

ko addhā[^93] **veda** ka iha pravocat

> kuta ājātā kuta iyaṁ visṛṣṭiḥ \|
>
> arvāg devā asya visarjanenāthā

ko **veda** **yata** ābabhūva \|\| \[ṛ.ve. 10.129.6\]

anejad[^94] ekaṁ manaso javīyo

naitad **deva** āpnuvan pūrvam arśat \| \[īśo.u 4.4\]

> tad dhāvato'nyān atyeti tiṣṭhat

tasminn apo mātariśvā dadhāti \|\| \[īśo. 4\]

ity ādyāḥ śrutayo bhagavat-tat-tvaṁ durjñeyaṁ vadantyo bhaktim
evorarī-kṛtya stuvantīty āha---**ka iha nu** vedeti \| **bata** aho
bhagavann ! **iha** jagaty **agra-saraṁ** pūrva-siddhaṁ tvām
**avara-janma-layo**'rvācīnotpatti-nāśavān **ko nu** pumān **veda**
jānāti ? īśvarasya pūrva-siddhāv anyasya cārvācīnatve pramāṇaṁ vadan
jñāna-kāraṇābhāvam āha---**yata** **udagād** iti \| **yatas** tvatta
**ṛṣir** brahmā utpanno **yaṁ** brahmāṇam **anu ubhaye**
ādhyātmikādhidaivikā **deva**-**gaṇā** utpannās tato'py arvācīnāḥ sarve
\|

**yadā** tu bhavān sarvam **avakṛṣya** upasaṁhṛtya **śayīta**, **tarhi**
tadā anuśāyināṁ jīvānāṁ jñāna-sādhanaṁ nāsti, yatas tadā **na sat**
sthūlam ākāśādi, **na cāsat** sūkṣmaṁ mahadādi \| **na cobhayaṁ** sad
asadbhyām ārabdhaṁ śarīram \| **na ca kāla-javas** tan-nimitta-bhūtaṁ
**kāla**-vaiṣamyam \| evaṁ sati, **tatra** tadā **na [\[kim
]{.mark}**[apīndriya-prāṇādy api, **na ca** jñāpakaṁ **śāstram** api
\|]{.mark}

[ayam abhiprāyaḥ]{.mark}\-\--atiriktaḥ paṭham\]---arvāk sṛṣṭi-gatānāṁ
dehādy upādhi-kṛtāntarāṇāṁ **kāla**-vaśena **ca** malina-sattvānāṁ na
tāvad bhagavaj-jñāna-sāmarthyam \| tathā ca śrutiḥ---na taṁ vidātha ya
imā jajānānyud yuṣmākam antaraṁ babhūva \[ṛ.ve. 10.82.17\] ity ādyā \|
**yadā** tu pralaya-samaye na bahv antaram asti, tadāpi sādhana-bhāvān
na bhagavaj-jñāna-sāmarthyam \| atas tvad eka-śaraṇatayā
śravaṇa-kīrtanādi bhaktir eva sukareti \|

kvāhaṁ buddhyādi-saṁruddhaḥ kva ca bhūman mahas tava \|

dīna-bandho dayā-sindho bhaktiṁ me nṛ-hare diśa \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato
dhyāna-jñāna-dveṣa-bhaya-kāma-sambandha-sneha-bhakti-parāṇāṁ
viṣama-svabhāva-karmaṇāṁ sarveṣaṁ tvat-sāyujyam ekam eva phalaṁ syād
atas tava tat-tvaṁ durjeyaṁ vadantyo yato vācaḥ \[tai.u. 2.4.1\] ity
ādyāḥ śrutayaḥ urarī-kurvanti tā āha---**yata** iti \|
brahma-prakāśanāya prayoktṛbhiḥ sarvathā prayujyamānā api vācaḥ manasā
saha yad aprāpya yato yasmān-nirvikalpād advayānandātmano nivartante
tad-brahmaṇa ānandaṁ vidvān jānan kutaś cin-nimittān na bibhetīti
alabhya-lābha-māhātmya-pareyam \| paramātmano durvijñeyatve śruty
antaram udāharatika iti \| taṁ paramātmānamaddhā sākṣāt **ko** **veda**
jānāti \| **iha** kaḥ pravocat-prāvocad-vadati \| iyaṁ visṛṣṭir vividhā
sṛṣṭiḥ kuto jātā kutaḥ kasmād āyātā \|

nanu hiraṇya-garbhādeḥ sakāśāt sṛṣṭi-rutpadyate nety āha arvāg-devā
arvācīnā brahmādi-devā asya jagato visarjane na \| samarthā ity arthaḥ
\| athā ity ākārānto nipāto\'thety arthe \| athā taṁ ko **veda**
**yata** etat-sarvam ābabhūveti durvijñeyatva-pratipādana-pareyam \|

nanu yadi ko\'pi na **veda** kathaṁ **tarhi** saṁsāra-nivṛttiḥ tad
arthaṁ tat-svarūpam anirvacanīyatvenāha anejad iti \|
tat-paramātma-tattvam anejat-svarūpāc-calana-rahitam ekadvitīyaṁ manaso
javīyaḥ manaso\'pi vegavattamam \| yatra mano dhāvati **tatra** tasya
pūrvam eva tadvartata ity arthaḥ \| etat-paramātma-tattvaṁ devaś
cakṣurādīnīndriyāṇi tad adhiṣṭhātāro vā nāpnuvan na prāptāḥ \| **tatra**
hetuḥ---yasmān-manaso\'pi pūrvam arśat pūrvam evāgacchat \|
tat-tiṣṭhat-sthitaratam api dhāvato\'nyānvāgindriyādīnatyeti atikramya
gacchati \| mātariśvā vāyuḥ \| tasminn apaḥ prāṇināṁ ceṣṭā-lakṣaṇāni
karmāṇi \| dadhāti dhārayati \| yaḥ sarva-prāṇabhṛt kriyātmakaḥ yad
āśrayāṇi kārya-kāraṇajātāni yasminn otāni protāni ca \| yaḥ
sūtra-sañjñaḥ vāyur vai gautama-sūtram ity ādibhir uktaḥ sarvasya jagato
vidhārayitā sa mātariśvā vāyur iti jñātavyam \|

anirvacana-pareyam \| brahmāṇam anu paścāt ādhyātmikā **deva**-**gaṇā**
vāyvindrādayo\'dhikāriṇo devā ādhidaivikās tān-devān adhikṛtya
tattan-nāmana

indriyādy adhiṣṭhātāraś ca dig-vātārkapracetośvi-vahnīndropendramitrakāḥ
eta ity arthaḥ \| adhikāri-devānāṁ brahmaṇaḥ paścād-bhāvitvena
tat-samānanāmatvād ādhidaivikeṣv agrabhāviṣv api pāścātya-kathanaṁ
jñeyam iti \| tato **deva**-gaṇebhyo\'pi sarve manuṣyādayaḥ \|
nirgalitārtham āha ayam abhiprāya iti \| na tam ity ādi-śrutistu
vyākhyātārthā \| sādhanābhāvād-guru-śāstrādi-rūpa-sādhanasyābhāvāt \|
yataḥ sarvathā tava jānaṁ durghaṭam ato hetoḥ svāmināṁ kvāham iti \|
atyantāghaṭanāyāṁ dvau kvau \| he bhūmann aparicchinna-vyāpaka
buddhyādi-saṁruddho buddhyādi-rahitaḥ mahaḥ-svarūpaṁ vāgādya-gocaraṁ kva
atyantāsambhāvanāto bhaktiṁ dehīti \|\|

---------------------------------------------------------------------------------------------------------------------

**śrīdharānuyāyinī :** punar api bhakter evāvaśyakatvaṁ draḍhayituṁ tad
abhāve tava jñānam aśakyam ity āhuḥ---ka iti \| yatas tvattaḥ
sakaśāt-tāvat-tava kiñcin-mātra-tattva-jñāpako vedo brahmā vā jātas tata
**ubhaye** ubhayendriyādhiṣṭhātāro devāḥ paścād arvācīnāḥ sarva-ity ataḥ
sarvebhyaḥ tvāmādhuniko **janma**-maraṇa-bhāgī kaḥ pumān jagati jñātuṁ
samarthaḥ syāt \| pralaya-kāle\'py ākāśādīnāṁ mahad ādīnāṁ tad
ārabdha-śarīrāṇāṁ tan-nimitta-bhūta-**kāla**-vaiṣamya-syendriya-prāṇād
evās tattva-jñāpakasya śāstrasya ca līnatvān na tvāṁ jñātuṁ ko\'pi
samarthaḥ \| ayaṁ bhāvaḥ---sṛṣṭi-kāle dehādy upādhi-kṛta-bahu-vyavadhāne
saty api jñāpakasya śāstrasya sādhana-samūhasya ca
sambhavād-yat-kiñcit-tattva-jñānaṁ kadācit-kasyacid-bhaved api
pralaya-kāle tu bahu-tara-vyavadhānābhāve\'pi śāstrasya
sādhana-samūhasya cābhāvān na kiñcin-mātram api tattva-jñānaṁ sambhaved
ato jñānāgrahaṁ tyaktvā tvad-bhaktir eva kartuṁ yujyata iti \|\|

---------------------------------------------------------------------------------------------------------------------

**nīlakaṇṭhī :** nanu tattva-jñānenaiva mucyemahi **kiṁ** saguṇa-bhakty
ety āśaṅkya jñāna-daurlabhyam āha---tribhiḥ-**ka iha nu** vedeti \| iha
loke kaḥ avara-**janma**-layaḥ

antarālika-**janma**-maraṇaḥ tau **janma**-layau samāsāntaḥ sthāvapi
buddhisthatayā gṛhyeti \| tāviti \| tau **janma**-layau taṁ
cāgra-**saraṁ** pūrva-siddhaṁ kartaraṁ ko **veda** \| na ko\'pīty arthaḥ
\| **veda** tāvavara-**janma** iti pāṭhe idaṁ vyākhyānam \| **veda**
tāvavara-**janma**-layeti pāṭhastu varṇa-vyatyāsamrama-nibandhano
vṛtta-bhaṅgād upekṣitaḥ \| ayaṁ bhāvaḥ---kṣaṇikāḥ sthirā vā
khara-snehoṣṇeraṇa-svabhāvāḥ pārthivāpy ataijasa-vāyavīyāḥ paramaṇavaḥ
puñjāt-puñjakrameṇa ghaṭādy ākāreṇa saṁhanyante ta eva nityā
niradhiṣṭhātṛkāḥ sādhiṣṭhātṛkā vā dvyaṇukādi-krameṇa kāryam ārabhanta
iti saugata-lokāyata-tārkikāḥ \| adhiṣṭhātur
vikaraṇatvāt-kulālavat-kriyayā vā yogivat-saṅkalpena vā svaṣṭṛtvāyogād
asahāyaṁ triguṇātmakaṁ pradhānaṁ kṣīrādivat-svayam eva mahad ādy ākāreṇa
pariṇamata iti sāṅkhyāḥ \| tad asmin-mata-traye\'pi puñjāt-puñja-krameṇa
vyaṇukādi-krameṇa vā mahad ādi-krameṇa vā utpannair dehendriyādibhir
avaccheda-lābhe satyātmano buddhyādy udayaḥ \| tathā teṣāṁ nāśāt-prāg
eva buddhyāder nāśaḥ \| evaṁ satyāntārālikayā buddhyā pāryantikau
prathama-carama-kāryotpāda-vināśau tat-kartā ca na kenacit-paricchettuṁ
śakya iti \| yataḥ agresarād **ṛṣir** brahmā udagāt utpannaḥ yo
brahmāṇaṁ vidadhāti pūrvam \[śve.u 6.18\] iti śruteḥ \| yaṁ brahmāṇam
anu paścāt **ubhaye** **deva**-**gaṇā**ḥ jñānendriyāṇi karmendriyāṇi
codaguḥ paścād-bhāvitvād enam agra-**saraṁ** tat-kartavyau
jagaj-**janma**-layau ca **ṛṣir** devāś ca na vidurity arthaḥ \| tathā
ca śrutiḥ---

ko addhā **veda** ka iha pravocat

> kuta ājātā kuta iyaṁ visṛṣṭiḥ \|
>
> arvāg devā asya visarjanenāthā

ko **veda** **yata** ābabhūva \|\| \[ṛ.ve. 10.129.6\]

iti sṛṣṭer durjñeyatvam āha---sṛṣṭeḥ prākko\'pi tām īśaṁ ca jñātuṁ
nāsīdity āha---tarhīti \| **yadā** bhavān sarvaṁ prapañcam anukṛṣya
saṁhṛtya śayītam svarūpa-mātreṇāste **tarhi** tadā na sat
pradhāna-paramāṇvādikaṁ nāsīt na asat śūnyam api nāsīt **ubhayaṁ** ca
sad asad ātmakam avyākṛtam api nāsīt \| cakārānn ety anukṛṣyate \|
**kāla**-javo\'pi saṁvatsarartvayana-māsādi-parivartaḥ nāsīt
sūryādya-bhāvāt \| na rātryā ahna āsīt-praketaḥ iti śruteḥ \| **na ca
kim api** śāstraṁ śāstṛśāsyayor abhāvāt **tatra** svarūpe **kim api**
nāsīdity arthaḥ \| śrutiś ca nāsad āsīnno sadāsīt-tadānīm \| nāsīd-rajo
no vyomāparo yat \| iti asad iti śūnyasya sad iti pradhānasya raja iti
paramāṇūnāṁ vyometvavyākṛtasya paramātmano hiraṇya-garbhasya cābhāvaṁ
bhakti-mārgeṇaivāvasthā-trayātītaṁ tava svarūpaṁ vijñātuṁ śakyam iti
bhāvaḥ \|

nanu **yadā** suptaḥ svapnaṁ na kañcana paśyati athāsmin prāṇa evaikadhā
bhavati \| tad enaṁ vāk-sarvair nāmabhiḥ sahāpyeti, cakṣuḥ sarvai rūpaiḥ
sahāpyeti, śrotraṁ sarvaiḥ śabdaiḥ sahāpyeti, manaḥ sarvair dhyānaiḥ
sahāpyeti, sa **yadā** prabuddhyate yathāgner jvalataḥ sarvā diśaḥ
visphuliṅgāḥ pratiṣṭhante \| evam evaitasmād ātmanaḥ sarve prāṇā
yathāyatanaṁ vipratiṣṭhante \| prāṇebhyo devā devebhyo lokāḥ \|
\[kauṣi.u 3.19\]

iti jīvasyaiva nāmarūpaprapañcalagodayādhiṣṭhānatvaṁ śrūyate
nānyo\'to\'sti draṣṭeti draṣṭrantarapratiṣedhāc ca kasyedaṁ
pratīconyasyopāsyatvamucyate yadyevaṁ pratibuddho\'si nāsti
kaścittvadanya ityavehi \| tarhītyatra---

rephātsvaropahitādvyañjanodayāddakāravarṇā svara-bhaktir uttarā iti
prātiśākhye svara-vyañjanayor madhyaḥ syād-rephāt-paraḥ svara-bhaktiḥ
ṛ-kāra-rūpāsti tasyāś ca drāghīyasī tūṣmaparā iti dīrghatvaṁ vihitam \|
tathā ca takāraḥ dīrgha-svara-bhaktyā sahito rephaḥ hikāra iti \|
varṇatrayaṁ vaidikarītyā siddhaṁ vedavad-vedavidāṁ vacanam iti nyāyena
**ca** nātra vṛtta-bhaṅga-śaṅkāvakāśaḥ \|\|24\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śrutirūpā āhuḥ---na
vidyate varaṁ varaṇīyaṁ yasmāt tad-bhavad ekānta-bhakti-rūpaṁ tasya
janmanā layo bhagavad-viṣaye cittalayo yasya tādṛśo\'pi ko vā tvāṁ
**veda** katham-bhūtam agrasaram ekānta-bhakter api nānā-prakārāyāḥ
agrasaram ekānta-bhakti-mātreṇāgamyam ity arthaḥ \| iha vṛndāvane
vartamāna **ṛṣir** brahmāpi yatas tattva eva tavānugrahād eva udagāt
utkṛṣṭatayā paraṁ jñātavān paraṁ gopāla-veśaṁ yamanu brahmaṇaḥ paścāt
tad anugrahāt **deva**-**gaṇā** api utkṛṣṭatayā paraṁ jñānavantaḥ na tu
sākṣād-vraja-vṛndāvanasthā iva tat-sukham anubhūtavantaḥ \|
gopa-veśa-vigraho līlā ca tad anurūpā parama-camatkāravatīty eva
jñātavantaḥ na tu śuddha-gopāla-svarūpaṁ tal-līlāṁ ca
śuddha-rūpa-līlāyām api viśeṣam āha---**yadā** sarvam **avakṛṣya**
sarvānya-dṛṣṭim ākṛṣya bhavān rādhayā saha nikuñja-talpe **śayīta** tadā
sadbrahma tad ātmakaḥ ko\'pi tanna jānāti asat brahmātmatā-rahitaḥ
śuddha-bhāva-mayo\'pi na **veda** **na ca ubhayaṁ** brahmatā
vraja-vṛndāvana-gata-pārṣadatā ca ubhayātmako\'pi na jānāti **na ca
kālajavaḥ** kālaḥ śyāma-sundaraḥ kṛṣṇas tad artham eva javo gamanaṁ
**tatra** **tatra** yasya tādṛśa-gopījano\'pi na **veda** \| **śāstram**
api **kim api** bhagavad-rahasya-pratipādakam api sarvajñam **api na**
**veda** \| kiṁ bahunā śāsanācchāstram etasya vā akṣarasya praśāsane
gārgi \[vṛ. 3.8.6\] iti śruteḥ \| viśvaśāstṛ **kim api**
bhagavat-svarūpam api yanna **veda** \|

nitya-gopyastu āhuḥ---agrasaraṁ tvām agrata eva sarveṣāṁ
saratyabhisarati saṅketa-kuñjavanam iha vraja vṛndāvane vā ko **veda**
na ko\'pi \| kutaḥ āvṛṇotīti āvaraṁ tamas tasya janmanā buddher layo
yasya tavābhisaraṇecchāyām eva tamohata-dṛṣṭitā sarvasya bhavatīty
arthaḥ \| **ṛṣir** vidagdha-rādhikāpi yaṁ tvām utkṛṣṭatayā kenāpy
alakṣatayaivāgāt saṅketa-kuñjam iti śeṣaḥ \| yato yatnāt yato hetorvā
vara-**janma**-laya iti vā \| **yadā** punar avakṛṣyātikāmāturatayā
sakhīmadhyāt rādhāṁ nikuñja-garbhaṁ praty ākṛṣya **śayīta** tadā na sat
aham amukasya putraḥ prāṇebhyo\'py adhikaḥ sā me mātā mad ekajīvanā te
mama sakhāyaḥ ity ādi viśeṣa-vijñānaṁ nāsti **na ca** suṣupta iva
jñā-namātrābhāvaḥ na vā **ubhayaṁ** svapnaḥ **na ca** kālajavo
rātri-dina-jñānam na vā **kim api śāstram** anuśāsanakartṝ
mānyavargānusādhanam iti \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanv ahaṁ
vasudeva-gṛhe kṛtāvatāratayā vṛndāvane ca gopībhiḥ saha kṛta-vihāratayā
cārvācīna-vyavahāratayā ca parātparatvena kathā stūye ? naivam \| yatas
tvām evaṁ-bhūta-nikhilācintya-paramaiśvarya-śālinaṁ
niratiśayāntaḥ-śakti-kadambaṁ ko'pi na jānātīty āha---ka iha nv ity ādi
\| yato yasmāt **ṛṣir** brahmā udagāt, tasmād api śrī-nārāyaṇād
agrasaraṁ tvām iha lokeṣu ko **veda** ? na ko'pīty arthaḥ \|
sarva-syaivārvācīnatvāt pūrva-siddhasya tava śrī-kṛṣṇasya tattva-jñānaṁ
kathā bhavatu ? atas tava tat-tvaṁ tvam eva jānāsi \| ka ity asya
viśeṣaṇam---avara**janma**-layo'rvācīnotpatti-layavān ayaṁ brahmāṇam anu
**ubhaye** ādhyātmikādhidaivikā **deva**-**gaṇā** iti tulyam \| **yadā**
sarvam **avakṛṣya** nārāyaṇaḥ **śayīta**, tarhy eva na sat na cāsat, na
cobhayam, **na ca kāla-javaḥ**, **na ca śāstram** \| sarvam idaṁ tulyam
eva tvad upadiṣṭād api pūrva-siddhasya bhavatas tadā kaḥ kiṁ vettum
arhatv ity arthaḥ \| atas tvaṁ hi sarva-kāraṇa-kāraṇaṁ sarveśvareśvaraḥ
śrī-kṛṣṇaḥ \| ataḥ **śāstram** api tvāṁ na vettīti bhāvaḥ \| prāg
asiddhatvāt, na hy arvācīnāḥ prācīna-vṛttiṁ jānanti \|\|24\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** itthaṁ
śrī-bhagavac-chravaṇa-kīrtana-smaraṇa-māhātmyam adbhutam uktam, tathāpi
jñānaṁ kecin-manyante, tac-cāyuktam ityā huḥ---ka iti \| nu vitarke
sambhū-bhaṅge, na ko\'pi vedety arthaḥ \| **tatra** hetuḥ avareti \|
tatrān apekṣyasyāpi layasyāsaktiś cira-jīvane saty api, tad
asambhavāpekṣayā, avarau brahmādy apekṣayā nikṛṣṭau **janma**-layau
yasyeti \|

kiñca, agra **saraṁ** svata eva pūrvato vartamānam, kiṁ vā indriyāṇām
agresaraṁ tad agocaram ity arthaḥ \| yad vā, ṛṣiḥ parameṣṭhī,
**deva**-**gaṇā** indriyādayaḥ **ubhaye** ca pravṛtti-nivṛttiparā munaya
iti, dine sṛṣṭyādi-vyāpāreṇa jñānāsiddhiḥ sūcitā, rātrau śayānasya tasya
naiścityenāpi na sidhyed ity āhuḥ---**yadā** tu śrī-nārāyaṇa-nābhi-padme
sa ṛṣiḥ **śayīta**, **tatra** tasmin jñāne tan-nimittaṁ na sadādi, sat
sthūlaṁ yajñādi-karma, asat sūkṣmaṁ dhyānādi, **ubhayaṁ** sad
asan-miśritam upāsanādi, **kāla**-javo nityaṁ dina-rātryādi-parivartaḥ,
śāstraṁ vedāgamādi, tasya pravṛtti stri-lokyāṁ nāstīty arthaḥ \| tasyā
layāt jana-lokādau tvasty eva \|

yad vā, ṛṣiḥ puruṣo yatra tatraiva mahad ādīnāṁ **janma**, tathā tebhyo
brahmāṇḍe utpanne tatrāntaryāmitayā praviṣṭasya jalāśāyino bhagavataḥ
śrī-nārāyaṇasya nābhi-kamalād-brahmaṇo **janma** \| ata ubhaya iti
kāraṇa-rūpā mahad ādayaḥ, kārya-rūpāś ca brahmādayaḥ, iti sarveṣām
arvācīnatvaṁ syād eva, **kāla**-vācinos **tarhi**-**yadā**-śabdayoḥ
prayogāt \| kālo\'sty eva, tasya tu javo nāsti \| śāstra ca vedo\'sty
eva, śrī-bhagavan-niḥśvāsa-sahacaratvāt-tasya kintu bahir na pracaratīti
nāstīty uktam \| mahopaniṣadaś ca bahirapi santy eva-tadā tābhir evāsyāḥ
stuteḥ kriyamāṇatvāt \| **avakṛṣya** nikhila-brahmāṇḍa-maṇḍalam eva
saṁhṛtya \| tathā ca viṣṇu-dharmottare---

> anantāni tathoktāni yāny aṇḍāni mayā purā \|
>
> sarvāṇi tāni saṁhṛtya sama-kālaṁ jagat-patiḥ \|\|
>
> prakṛtau tiṣṭhati tadā sā rātris tasya kīrtitā \|\| iti \|

prakṛtau svarūpe \| śeṣaṁ samānam \|\|

\[gopīnāṁ prasaṅge tāsāṁ mahā-mohanasya tasya veṇor mādhurya-varṇanena
kṛṣṇaṁ stuvanti-ka iheti \| nu bho bhagavan! agrasaram agre purataḥ
śabda-rūpeṇa sarati gacchatīty agrasaro veṇustam, iha akhila-bhuvane,
avara-**janma**-layo\'varasya prākṛtasya janmano layo yasya saḥ,
pratyāsanna-cid-rūpa-deha-lābha ity arthaḥ \| tādṛśo\'pi ko **veda** \|
bata āś carye, tayo veṇor **ṛṣir** mantro mehina-mantra-rūpo nāda ity
arthaḥ \| udagāt svayam evābhyutthita udito vā, kṛṣṇasya vaṁśī kadācit
svayam api śabdāyata iti hi prasiddhiḥ \| yamanu yaṁ
veṇunāda-mahā-mantram anu, **ubhaye** tatraike adhikāriṇo
brahma-rudrādayaḥ, anye śrī-garuḍa-viṣvaksenādayo
vaikuṇṭheśa-nitya-pāriṣadāḥ, iti dvividhā **deva**-**gaṇā** udaguḥ,
vṛndāvanopari gagane udayaṁ cakruḥ \| **yadā** tu śastraṁ
gāndharva-vidyā-**śāstram avakṛṣya** samānīya svasmin samāveśya
**tatra** bhavad adhara-bimbe **śayīta**, paramāsaktyā niviṣṭo bhavet,
veṇv adharayoḥ nāmāgrahaṇaṁ moha-śaṅkayā \|

**tarhi** na sat priya-jana-kulam, tasya paramānandena mohāt, na
cād-vidveṣi-kulam, tasya kenāpy anirvacanīyena mahākṣobhakāriṇā bhāvena
mohāt \| yad vā, mahā-trāsena mohāt \| yathā jagat-prakāśikāpi
bhānu-dīptir ulūkānām andhahaṅkaraṇī, na cobhayaṁ bhakti-dveṣa-rahitaṁ
madhyasthaṁ jñāni-karmi-kulaṁ \[jñāni-karmiśaiva-kulaṁ \| cety arthaḥ \|

yad vā, na sat cetana-kulam, tasya mohena jāḍhyatiśayāt, na cāsat
acetana-kulaṁ pāṣāṇādi, tasya dravabhāvāpatteḥ, **na ca** ubhayam,
vastutaḥ cetanam api jaḍatvena pratīyamānaṁ taru-latādi, tasya
pulaka-madhu-dhārā-kampādy udgemana vailakṣaṇyātiśayāt \| **na ca
kālajavaḥ**, kālasyāpi stabdhatvāt \[stambhatvāt\] \| sūryādīnāṁ
gatyabhāvāt **kāla**-stambho\'numeyaḥ \| na cānyat **kim** api,
nadī-marudādīnāṁ bahanādikam ity arthaḥ \| sarvam eva
jagad-veṇunāda-sandarbhāmbudhau majjatīty arthaḥ \| tathā ca śrutiḥ---

pāvīravī kanyā citrāyuḥ sarasvatī vīrapatnī dhayandhāt, pāvīravī
tanyatureka-pādajo divo dhartā sindhur āpaḥ samudriyaḥ \| \[ṛk
6.49.7--10.65.13\]

asyārthaḥ---ajaḥ śrī-kṛṣṇaḥ eka-pād bhūtvā pāvīravī veṇu-nādānatanvata
tatāna \| kīdṛśaḥ? san! divaḥ sūrya-candrāderdhartā stambhakaḥ san
sindhur ivāpo nadyādi-jalānām api stambhakaḥ san, ataḥ pāvīravī
tathā-bhūtaiḥ pāvīravaiḥ kanyā vraja-kanyāḥ, citra āyuḥ, citravad
babhūvur ity arthaḥ \| kim-bhūtā api sarasvatī yā vīra-patnī pativratā
tasyā dhiyaṁ dhārayantī yā tathā viveka-vīrya-yuktāpīty arthaḥ \|

yad vā, sā pāvīrūpā sarasvatī vīrasya tasyaiva patnī kāntā prāyo mama
buddhiṁ dadhātu, āgṛhṇātu, ākarṣayatvity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ka iha nvityasya ṭīkāyāṁ
śrutau pravocat prāvocat \| athety arthe \| athāśabda ākārāntaḥ \|
anejat \| sva-svarūpāc calana-rahito\'pi javavattaraṁ yatra yatra tat
dhāvati **tatra** **tatra** tad agocaratvāt \| devā indriyāṇi marśat \|
pūrvam eva gatam ity arthaḥ \| sarvāgocaratvād eveti bhāvaḥ \| tiṣṭhat
sthiram api tasmin paramātmacaitanya iti tad āśrayatvenaiva vartamānaḥ
sann ity arthaḥ \| sa mātariśvā sūtrākhyo vāyuḥ apas
tadvat-pravāhāpannāḥ sarveṣāṁ sarva-ceṣṭā dadhāti sampādayatīti \|
sva-vyākhyāyāṁ tu atha kāścic-chrutayas tad evānumodamānās tad ajñāne
svadoṣaṁ pariharantika iti \| iha jagatīti tadānīṁ tad abhāve\'pīdaṁ
śabdenoktiḥ pūrva-saṁskārāt \| tā eva tad adhikṛtā eva \| śrutaya iti \|
nu sabhrūbhaṅgaṁ vitarke na ko\'pi vedety arthaḥ \| **tatra** hetuḥ
agrasaram \| sarveṣāṁ janmāder jñānādeś cāgocara eva vartamānam \|
**tatra** ca hetuḥ---**yata** **ṛṣir** niḥśvāsena sarva-**veda**
pravartakaḥ kāraṇārṇavaśāyī udagāt \| ādyo\'vatāraḥ puruṣaḥ parasya iti
dvitīyāt \| yasyāṁśāṁśāṁśa-bhaṅgena viśvasthity apy ayādayaḥ \| iti \|
śrī-kṛṣṇaṁ lakṣkṛtya daśamāt \| yamṛṣimanu ubhayendriyādhiṣṭhātāro
brahma-lokādy adhiṣṭhātāraś ca digvātārkādayo\'dhy ātma-sañjñā
brahmādayaś cādhidaivasañjñā **devagaṇā** jātā iti eko ha vai nārāyaṇa
āsīn na brahmā neśānas tasmād evaite vyajāyante \[maha.u 1\] \| iti
śruteḥ \| tasmāt-tato\'py avara-**janma**-layastu ko **veda** sutarām
eva kaścana na vedety arthaḥ \| evaṁ sthiti-samaye śāstre
pravartamāne\'py aśravaṇa-śaktibhyāṁ tat-tvad ajñānaṁ **yadā** tu
pralaya-samaye svastāvakaṁ śāstraṁ svaloka eva nītvā bhagavān
jagat-kāryaṁ pratyanavadhānaṁ karoti jñā-namātrābhāvāt-sutarām eva teṣāṁ
tvad ajñānam ity āha tarhīti \| **kāla**-jagas tad-vyāpāraḥ
sṛṣṭyādi-rūpaḥ \| atra śrutayas tair eva darśitāḥ \|\|24\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 119) :** tad evaṁ
saccidānandaika-rūpaḥ svarūpa-bhūtācintya-vicitrānanta-śakti-yukto
dharmatva eva dharmitvaṁ, nirbhedatva eva nānā-bhedavattvam, aparūpitva
eva rūpitvaṁ, vyāpakatva eva madhyamatvaṁ, satyam evety
ādi-paraspara-viruddhānanta-guṇa-nidhiḥ \|
sthūla-sūkṣma-vilakṣaṇa-sva-prakāśākhaṇḍa-sva-svarūpa-bhūta-śrī-vigrahas
tathā-bhūta-bhagavad
ākhyā-mukhyaika-vigraha-vyañjita-tādṛśānanta-vigrahas
tādṛśa-svānurūpa-svarūpa-śakty āvirbhāva-lakṣaṇa-lakṣmī-rañjita-vāmāṁśaḥ
sva-prabhā-viśeṣākāra-paricchada-parikara-nija-dhāmasu virājamānākāraḥ
svarūpa-śakti-vilāsa-lakṣaṇādbhuta-guṇa-līlādi-camatkāritātmārāmādi-gaṇo
nija-sāmānya-prakāśākāra-brahma-tattvo
nijāśrayaika-jīvana-jīvākhya-taṭastha-śaktir
ananta-prapañca-vyañjita-svābhāsa-śakti-guṇo bhagavān iti vidvad
upalabdhārtha-śabdair vyañjitam \| **tatra** tat-svabhāvaṁ vastv antaram
apaśyatām aviduṣām asambhāvanā na yukteti vividiṣūn śraddhāpayituṁ
prakriyate \| tatraikena ślokena tasyāviduṣāṁ jñānāgocaratvaṁ, kintu
vedaika-vedyatvam evety āhuḥ---ka iheti \|

**bata** aho bhagavan **iha** jagati **agra-saraṁ** pūrva-siddhaṁ tvām
avara**-janmālayaḥ** arvācīnotpatti-nāśavān ko'pi pumān **veda** jānāti
\| īśvarasya pūrva-siddhāv anyasya cārvācīnatve kāraṇaṁ vadantyo
jñāna-kāraṇābhāvam āhuḥ---**yata** **udagād** iti \| **yatas** tvatta
eva **ṛṣir** brahmā utpannaḥ \| ato'rvācīnāḥ sarve \| **yadā** tu bhavān
**śāstraṁ** sva-vijñāpakaṁ vedam **avakṛṣya** vaikuṇṭha evākṛṣya
**śayīta** jagat-kāryaṁ prati dṛṣṭiṁ nimīlayati, **tarhi** tadā
anuśāyinaṁ jīvānāṁ jñāna-sādhanaṁ nāsti \| yatas tadā **na sat** sthūlam
ākāśādi, **na cāsat** sūkṣmaṁ mahadādi, **na cobhayaṁ** sad asadbhyām
ārabdhaṁ śarīram \| **na ca kāla-javaḥ** tan-nimittī-bhūtaṁ
**kāla**-vaiṣamyam \| evaṁ sati **tatra** tadā **kim api**
indriya-prāṇādy **api na** \|

ayam arthaḥ---**yadā** sṛṣṭi-gatatvāt dehādy upādhi-kṛtāntaratvāt
**kāla**-karma-vaśena malina-sattvāt teṣām tad avadhāraṇe sāmarthyaṁ
nāsti, **yadā** tu pralaye samaye na bahv antaram api, tadāpi teṣāṁ
vedāntardhāna-mahā---tamo-maya-suṣuptibhyāṁ sādhanābhāvān na
tavānubhava-sāmarthyam iti \|

tathā śrutayaḥ---

> na taṁ vidātha ya imā jajānānyad

yuṣmākam antaraṁ babhūva \[ṛ.ve. 10.82.17\]

yato vāco nivartante aprāpya manasā saha \[tai.u. 2.4.1\] \|

ko addhā **veda** ka iha pravocat

> kuta ājātā kuta iyaṁ visṛṣṭiḥ \|
>
> arvāg devā asya visarjanenāthā

ko **veda** **yata** ābabhūva \|\| \[ṛ.ve. 10.129.6\]

> anejad ekaṁ manaso javīyo
>
> nedaṁ devā āpnuvan pūrvam arśad \|
>
> tad-dhāvato'nyān atyeti tiṣṭhat

tasminn apo mātariśvā dadhāti \|\| \[īśo. 4\]

na cakṣur na śrotraṁ na tarko na smṛtir vedo hy evainaṁ vedayati ity
ādyāḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha kāścit śrutayas tad
evānumodamānās tad ajñāne sva-doṣaṁ pariharanti---**ka iha nu** vedeti
\| **ṛṣir** atra nārāyaṇaḥ kāraṇārṇavaśāyī \| **ubhaye**
**deva**-**gaṇā** indriyādhiṣṭhātāro brahma-lokādy adhiṣṭhātāraś
ca---eko ha vai nārāyaṇa āsīn na brahmā neśānas tasmād evaite vyajāyanta
\[maho. 1.1\] iti śruteḥ \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād bhaktir eva
sarva-śreṣṭhā sughaṭā ca, bhakti-viṣayasya tava jñānaṁ tu sadaiva
durghaṭam ity āhuḥ---ka iheti \| **bata** aho bhagavann ! **iha** jagaty
**agra-saraṁ** pūrva-siddhaṁ tvām
**avara-janma-layo**'rvācīnotpatti-nāśavān **ko nu** pumān **veda**
samyaktayā jānāti ? **yatas** tvatta **ṛṣir** vedaḥ, **veda**-guhyāni
hṛt-pateḥ iti, śruti-mṛgyam eva ity ādy uktes tava yat
kiñcin-mātra-tattva-jñāpakaṁ prathamam **udagāt** prādurbabhūva \|
**yaṁ** vedam anu **ubhaye** devā indriyādhiṣṭhātāro dig-vātārkādayo
brahma-lokādy adhiṣṭhātāro brahmādayaś ca udaguḥ, tasmāt tebhyo'py
avara-**janma**-layas tu sutarām eva na vedety arthaḥ \| **yadā** tu
bhavān sarva-m **avakṛṣya** upasaṁhṛtya **śayīta**, tadā **na sat**
sthūlam ākāśādi, **na cāsat** sūkṣmaṁ mahadādi \| **na cobhayaṁ** sad
asadbhyām prārabdhaṁ śarīram \| **na ca kāla-javaḥ,** tan-nimitta-bhūtaṁ
**kāla**-vaiṣamyam, **na kim** apīndriya-prāṇādy api, **na ca** jñāpakaṁ
**śāstram** api \|

ayam abhiprāyaḥ---sṛṣṭi-samaye dehādy upādhi-kṛta-bahu-vyavadhāne saty
api jñāpaka-śāstra-sattvāt sādhana-sambhavāc ca varaṁ yat kiñcit
tvaj-jñānaṁ sambhaved api pralaya-samaye tu bahutara-vyavadhānābhāve'pi
śāstrābhāvāt sādhanābhāvāc ca na kiñcin-mātram api taj-jñānam atas
tvaj-jñānāgrahaṁ parityajya tvad-bhaktir eva kartuṁ yujyate iti \|

atra,

ko addhā **veda** ka iha pravocat

> kuta ājātā kuta iyaṁ visṛṣṭiḥ \|
>
> arvāg devā asya visarjanenāthā

ko **veda** **yata** ābabhūva \|\| \[ṛ.ve. 10.129.6\] ity ādyāḥ \|

arthaś ca---addhā sākṣāt ko jānāti ? nāpi kaścit jñāpayitety āhuḥ---kaḥ
pravocat, asya visarjanena etat kartṛka-vividha-sṛṣṭyā eva devā arvāg
abhavann iti \| athety arthe \| athā ādantaḥ tasmāt **yata** idaṁ viśvam
ābabhūva \| taṁ ko vedeti \|\|24\|\|

**\...**

**\|\| 10.87.25 \|\|**

janim asataḥ sato mṛtim utātmani ye ca bhidāṁ

vipaṇam ṛtaṁ smaranty upadiśanti ta ārupitaiḥ \|

tri-guṇa-mayaḥ pumān iti bhidā yad evābodha-kṛtā

tvayi na tataḥ paratra sa bhaved avabodha-rase \|\|

**śrīdhara-svāmī (bhāvārtha-dīpikā) :** ito'pi jñānaṁ na suśakam \|
upadiśatām api bhrama-bāhulyād ity āha---**janim** asata iti \|
**asato**[^95] jagato **janim** utpattiṁ **ye** vaiśeṣikādayo[^96]
vadanti \| asata eva brahmatvasyotpattiṁ **ye ca** pātañjalādayaḥ[^97]
\| **sata** evaikaviṁśati-prakārasya duḥkhasya nāśaṁ mokṣaṁ vadanti ye
naiyāyikāḥ \| utāpi **ye ca** sāṅkhyādaya **ātmani bhidāṁ** bhedaṁ ca,
ye mīmāṁsakā **vipaṇaṁ** karma-phala-vyavahāram **ṛtaṁ** satyaṁ
**smaranti** vadanti, **te** sarve **ārupitair** āropitair bhramair
evopadiśanti na tattva-dṛṣṭyā \| sad eva somyedam agra āsīt \[chā.u.
6.2.1\], brahmaiva san brahmāpy eti \[bṛ.ā.u. 4.4.6\], anīśayā śocati
muhyamānaḥ[^98] \[śve.u. 4.7\],

jaṅghanyamānāḥ pariyanti mūḍhā andhenaiva nīyamānā yathandhāḥ \|

> [avidyāyām antare vartamānāḥ]{.mark}

[svayaṁ dhīrāḥ]{.mark}[^99] [paṇḍitaṁ-manyamānāḥ \|]{.mark}

[janghanyamānāḥ]{.mark}[^100] [pariyanti mūḍhā]{.mark}

[andhenaiva nīyamānā yathāndhaḥ \|\| \[mu.u. 1.2.8\]]{.mark} atiriktaḥ
ślokaḥ

ekam evādvitīyaṁ brahma[^101] \[chā.u. 6.2.1\],

eka eva hi bhūtātmā bhūte bhūte vyavasthitaḥ \|

ekadhā bahudhā caiva dṛśyate jala-candravat \|\|[^102]

ity ādi-śruti-virodhāt \| kiṁ ca, vastunaḥ puruṣasya tri-guṇa-mayatve
sarvam idaṁ saṅgacchate, na tu tad astīty āha---triguṇa-**mayaḥ**
**pumān** iti **bhidā yad** abodha-**kṛtā** tvayīti \| **triguṇa-mayaḥ**
**pumān** ity anena hetunā yā **bhidā** \| upalakṣaṇam etad bhidādi \|
sā yasmāt **tvayi** viṣaye **abodha-kṛtā** tvad-viṣayājñāna-vijṛmbhitā
\| tarhi kim ajñānam asti ? vastutaḥ puṁsi naivety āha---**tataḥ abodhāt
paratra** pare'saṅge'**vabodha-rase** jñāna-ghane sa abodho na bhaven na
sambhavatīty arthaḥ \|

mithyā-tarka-sukarkaśerita-mahā-vādāndhakārāntara-

bhrāmyan-manda-mater amanda-mahimaṁs tvaj-jñāna-vartmāsphuṭam \|

śrī-man-mādhava vāmana trinayana śrī-śaṅkara śrī-pate

govindeti mudā vadan madhupate muktaḥ kadā syām aham \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ito\'smād api hetoḥ kutaḥ
yata upadiśatām upadeṣṭṛṇām ācāryāṇāṁ bhramādhikyam asti ita anvayaḥ \|

nanu bhaktyā brahmātma-bodhena mokṣa itī kathaṁ tatra vādināṁ
pratipattis tatrāha---**janim** iti \| **asataḥ** jagataḥ
kāryasyotpattiṁ punas tasyaiva sata eka-viṁśati-prakāra-duḥkhasya mṛtiṁ
nāśaṁ dhvaṁsaṁ mokṣaṁ ye tārkikās tatra sad eva saumyedam agra āsīt,
nāsato vidyate bhāvo nābhāvo vidyate sataḥ \| ity
ādi-śruti-smṛti-virodhas tathā svakāraṇe samavāyaḥ svasmin
sattā-samavāyo vājaniḥ **asataḥ** samavāya-nirūpakatvād-hāratvayor
asambhavena janyanupapattir asati sattā-samavāye vyāghātaḥ
svabhāva-parityāgaś ca \| eka-viṁśati-duḥkhāni śarīram \| ṣaḍ indriyāṇi
\| ṣaḍ ūrmayaḥ \| sukham \| duḥkhaṁ ceti \| tatra śrotraṁ cakṣur-ghrāṇaṁ
tv agrasanā mana etānīndriyāṇi \| śabdo rūpaṁ gandhaḥ \| sparśo rasaḥ
saṅkalpādir ete viṣayāḥ \|

bubhukṣā ca pipāsā ca prāṇasya manasas tathā \|

śoka-mohau śarīrasya jarā-mṛtyū ṣaḍ ūrmayaḥ \|\|

nanv eka-viṁśati-duḥkhāntargatayor manaḥ-śravaṇayor nityatvāt-kathaṁ
tan-nāśa iti cen na, **yad**-rūpa-viśiṣṭasya śravaṇasya jñāna-dvārā
duḥkha-hetutayā duḥkhaṁ tad-rūpasya karṇa-śaṣkulyā nāśena
tad-viśiṣṭa-śravaṇendriya-duḥkhasya nāśāt \| evam
ātma-saṁyoga-rūpa-vyāpāra-viśiṣṭasyaiva manaso jñāna-dvārā
duḥkha-rūpatayā vyāpāra-nāśena
tad-viśiṣṭa-mano-rūpa-duḥkhasyanāśasambhavād iti viśeṣaṇābhāve
viśiṣṭābhāvāt \| etac ca mataṁ viruddhaṁ sadeveti śrutyoktaṁ tad arthaś
ca-he saumya! śveta-keto idaṁ nāma-rūpaṁ vikṛtaṁ jagat agre sṛṣṭeḥ
pūrvaṁ sadevāsīt \| sad-vastu nirviśeṣaṁ-nirañjanaṁ nityaṁ niravayavaṁ
**yad**-vedānteṣūpapādyaṁ tad-rūpam āsīt \| anena asad-vādaḥ parihṛtaḥ
\| **sato** **mṛtim** iha śrutim āha---

atha yo\'kāmo niṣkāma āpta-kāma ātma-kāmo brahmaiva san brahmāpyeti \|

yadā sarve pramucyante kāmā ye\'sya hṛdisthitāḥ \|

atha martyo\'mṛto bhavaty atra brahma samaśnute \|\| iti \|

arthaḥ---sakāmasya gatim uktvā niṣkāmasya gatim āha---yastu akāmo nāsti
kāmo\'bhilāṣo yasya sa tathā niṣkāmo nirgatasarva-kāmaḥ āpta-kāmaḥ
pūrṇa-kāmaḥ atmaiva kāmo yasya sa evam-bhūtaḥ ātmānaṁ nirviśeṣam
advaitaṁ cid-rūpaṁ jyotiḥ-svarūpaṁ paśyati, sa yadyapi dehavān iva
lakṣyate tathāpīha brahmaiva san śarīra-pātottara-kālaṁ brahmāpyeti
prāpnoti \| etad arthadyotakam eva yadā sarve iti śruti-padyaṁ spaṣṭam
eva \| anenaikaviṁśati-duḥkha-dhvaṁso mokṣa ity apāstam \| ye cāsato
brahmatvasya yogāj-janiṁ ye pātañjalā yoga-jñās tatrāpi brahmaiva sann
iti śruti-virodho janya-brahmatvasya naśvaratvāpattiś ca, ye
sāṅkhyādayaḥ ādinā tārkikādi-grahaḥ ekam evety ādi-śruti-virodha nāsti
\| ekaṁ brahmaiva \| nanv anekatvaṁ pratīyata iti cedāha eka eva
parameśvaraḥ sarveṣu bhūteṣu vyavasthitaḥ \| tatropādher ekatvaṁ ekadhā
bhanaṁ tad anekatve cānekadhā bhānam \| tatra dṛṣṭāntaḥ-jala-candravad
iti \| yathā bahuyojana-vyāpake jala-hrade pratibimbitaś candra
ekadhaiva dṛśyate \| ghaṭa-śarāvādiṣu pratibimbitaś cānekadheti tadvad
iti etāvatā sāṅkhyādi-mataṁ spaṣṭam eva nirākṛtam \|
advaita-pratipādana-pareyam \| **ye ca** mīmāṁsakā iti \| karma-phalaṁ
satyam iti nirākaroti śrutiḥ samāna-vṛkṣe puruṣo nimagno hy anīśayā
śocati muhyamānaḥ \| ity ādi \| arthaḥ---samāne vṛkṣe dehe nimagno
nirūḍhābhimānaḥ puruṣaḥ anīśā māyā tayā muhyamānaḥ śocati anekair api
prakāraiś cintāmāpnotīty arthaḥ \| kiñcāvidyāyām antare madhye vartamānā
avivekaprāyāḥ svayaṁ vayam eva dhīrā dhīmanta iti manyamānā jarārogādy
anekānathair jaṅghanyamānā

atyarthaṁ hanyamānāḥ pariyanti bhramanti \| svayaṁ mūḍher evopadiṣṭā
bhramantīty atra dṛṣṭāntam āha andheneti \| karma-phala-nindāpareyam \|
athaitad api syād eva puruṣa ātmā yadi tri-guṇātmako **bhaved** ity
āha---kiñceti \| idaṁ pūrvoktam eva janiḥ **sato** mṛtiḥ
karma-phala-satyatvātma-bhedādi-tat-puruṣasya tri-guṇātmakam \|
svāminām-mithyā-tarkeṇa sukarkaśaṁ yathā syāt-tatheti \| yo
mahā-vādāndhakāras tasyāntare bhrāmyato manda-mateḥ he amanda-mahimann
atīvotkṛṣṭa-kīrte tvaj-jñānasya vartmāsphuṭaṁ bhavati ataḥ
śrī-man-mādhavetyādīni nāmāni vadan saṁsārāt-kadāhaṁ muktaḥ syāṁ
bhaveyam \| śivanāmāny api viṣṇor nāmāni bhavantīti jñāpayitum atra
tri-nayanādināmoktam \| nāmāparādha-śravaṇāc ca yathoktaṁ
śrī-sanat-kumāreṇa---

satāṁ nindā nāmnaḥ prathamam aparādhaṁ vitanute

yataḥ khyātiṁ yātaṁ katham utsahet-tad-vigarhām \|

śivasya śrī-viṣṇorya iha guṇa-nāmādi sakalaṁ

dhiyā bhinnaṁ paśyet sa khalu harināmāhitakaraḥ \|\|

ity ādikaṁ varṇāśramācāra-dharma-parāṇām ayam aparādhaḥ bhagavad
eka-parāṇāṁ nāma-parāṇāṁ tu nāstīti tenaivoktam nāmāparādhāṁs tarati
nāmna eva sadā japāt \| iti \| śrī-govinda-padāravinda-śaraṇāḥ śuddhā
bhavantīti dik \|\|

---------------------------------------------------------------------------------------------------------------------

**śrīdharānuyāyinī :** upadiśatām api bhrama-bahulyāt-tava jñānaṁ
duṣkaram evety āhuḥ---**janim** iti \|

\[1\] vaiśeṣikāḥ---paramāṇv ādiṣv asata eva dvyaṇukāder utpattiṁ vadanti
\| atra mate sad eva saumyedam agra āsīt \[chā.u. 6.2.1\] \| iti \|
śruti-virodhaḥ \|

\[2\] pātañjalāś ca yathā---tāmrādikam asuvarṇam api
rasāyana-prabhāvāt-suvarṇaṁ sampadyate tathaivābrahma-bhūto\'pi jīvo
yoga-prabhāvād-brahma sampadyate\'tra mate brahmaiva san brahmāpy eti
\[bṛ.ā.u. 4.4.6\] ity ādi-śruti-virodhaḥ \|

\[3\] naiyāyikāś ca---ṣaḍ indriyāṇi ṣaḍ indriya-viṣayāḥ ṣaḍ
indriya-janya-jñāna-ṣaṭkaṁ śarīraṁ vaiṣayika-sukhaṁ duḥkhaṁ cety
eka-viṁśati-duḥkhānāṁ satyānām eva jñānānnāśo mokṣa iti vadanti \| atra
mate nāsato vidyate bhāvo nābhāvo vidyate sataḥ \| iti gītā-virodhaḥ \|

\[4\] sāṅkhyādayaś ca---ātmani vāstavaṁ nānātvaṁ vadanti, atra mate eko
devaḥ sarva-bhūteṣu gūḍhaḥ \[śve.u. 6.11\] ity ādi-śruti-virodhaḥ \|

\[5\] mīmāṁsakāś ca---na kadācid anīdṛśaṁ jagat ity ukter yajñādi-phalaṁ
svargādi-kamanāśyaṁ parama-puruṣārthaṁ ca vadanti \| atra mate neha
nānāsti kiñcana \| ato\'nyadārtaṁ tad-yateha karmacito lokaḥ kṣīyate
evam evāmutra puṇyacito lokaḥ kṣīyate ity ādi-śruti-virodhaḥ \|

evam ime pañcāpi mata-pravartakā andha-paramparayā bhrameṇaivopadiśanti
śiṣyādīnna tu tattva-dṛṣṭyā avidyāyām antare vartamānā andhenaiva
nīyamānā yathāndhāḥ \[kat.u 1.2.5\]\| ity ādi-śruteḥ
andhasyevāndhalagnasya vinipātaḥ pade pade \| iti nyāyenaite svayaṁ
naṣṭāḥ parānapy upadeśena nāśayantīty āśayaḥ \| kiñ ca---yadi puruṣe
tri-guṇamayatvaṁ vāstavaṁ syāt-tadānena hetunā tatra bhedādikam api
vāstavaṁ syāt tac-cāsambhavi yato bhedādikaṁ tvadīyāvidyā-śaktyaiva
kalpitaṁ na vastutaḥ \| sā ca jīvātmany eva prabhavati na tu tvayy apīty
āhuḥ---so\'bodhas **tvayi na** kutaḥ **tataḥ** **paratra** āditya-varṇaṁ
tamasaḥ parastāt \| iti śruteḥ tad-viṣayatvāśrayatvayor ayogye \| tava
māyātītatvād avidyāyāś ca māyā-vṛttetvātvan-niyamyatvāc ceti bhāvaḥ \|
tad api kutaḥ **avabodharase** sampūrṇa-cid eka-**rase** yathāndhakāras
tejoṁ\'śībhūta-svarṇādyāvarako\'pi tejaḥ puñjaṁ sūryam āvarītum
asamartha evety āśayaḥ \| **yad** vā, tam adbhutaṁ bālakam ambujekṣaṇaṁ
caturbhujaṁ śaṅkha-gadāryudāyudham \| ity evaṁ rūpeṇa tava vasudeva-gṛhe
darśanam abhūt \| tathā ca prāk tena rūpeṇāsata eva tatra janiṁ
tavotpattiṁ tatas tenaiva rūpeṇa **sato** vartamānasya tava punarm ṛtiṁ
yādava-vaṁśāvasāne prabhāse maraṇaṁ tathātmani tvayi
saccidānanda-vigrahe **bhidāṁ** dehātma-bhedaṁ tathā vipaṇaṁ tava
pitṛ-mātṛ-gurvādi-vyavahāram **ṛtaṁ** satyaṁ ye vadanti, tathā
purāṇa-puruṣo\'pi śrī-kṛṣṇas tri-guṇamayo jīva-viśeṣa eveti ye vadanti
punaḥ śiṣyebhyas tathaiva sarvam idam **upadiśanti** ta ārupitair
bhramair mauḍhyād eva na vastuta ity arthaḥ \|
śruti-smṛti-yuktyanubhavavirodhāt \| tat-phalam aniṣṭam evety
āhuḥ---**yad** yataḥ **avabodha**-**rase** tvayi abodha-**kṛtā** abodham
ajñānaṁ karotīty abodha-kṛt prāg ukto vādisamūhas tena tat saṅgena
sphuritena **bhidā** bhedādinā hetunā **tataḥ** janmāntare\'pi
**paratra** para-loka\'pi sa bodho mokṣo vā na **bhaved** eva teṣām ity
arthaḥ \| kintu tena pāpena janma-maraṇa-naraka-vāsādi-duḥkham
evāniśamanubhavantīti yāvat \| atraty asvāmiśloka-padārtham
āha---mithyā-tarkeṇa sukarkaśaṁ yathā syāt tatherito yo mahā-vādaḥ sa
evāndhakāras tasyāntare tasyāntare bhrāmyato mandamater ity anvayaḥ \|
trinayaneti sambuddhi-dvayaṁ hariharayor abheda-bodhanāya \|

**yad** vā, trayāṇāṁ lokānāṁ netra-rūpo nāyako vā \| tathā śriyā
prema-sampattyā vā bhaktānāṁ śaṁ sukhaṁ karotīty arthaḥ \| govinda!
gokulādau vihāraśīla! muktaḥ mukty uttarakālam api mudā
mokṣato\'dhikānandena vadan kadā syām ity anvayaḥ \|\|

---------------------------------------------------------------------------------------------------------------------

**nīlakaṇṭhī :** evaṁ sva-mate jagad utpattyāder durjeyatvam uktvā
paroktān sṛṣṭy upapādana-prakārān dūṣayati-**janim** asata iti \|
atrāsataḥ sata iti pada-dvayaṁ pañcamyantaṁ kāryasyeti ṣaṣṭhyantaṁ padaṁ
jani-mṛti-sambandha-vācakam adhyāhāryam \| tataś cāsataḥ kāraṇāt
sato\'sato vā kāryasyotpatti-pralayāv iti śūnya-vādināṁ dvau pakṣāv
uktau tau cātyanta-heyau **na** hy **asataḥ** sataḥ śaśa-śṛṅgasya vikāro
vivarto vā dhanuḥ kvacid-dṛṣṭam \|

aprakṛtika-vikārāsambhavān-niradhiṣṭhānaka-bhramāsambhavāc **ca** katham
**asataḥ** saj jāyatety asad-dhetuka-kāryāsambhava-śruteś **ca** \| ataḥ
sata eva kāraṇād **asataḥ** **sato** vā kāryasya janimṛtī vaktavye \|
tatra vaiśeṣikās tārkikāś **ca** kāraka-vyāpārāt-prāg asad eva kāryaṁ
tad ūrdhvam utpadyate dhvastaṁ **ca** niranvayanāśameti \| īdṛśāv eva
jīvotpatti-vināśāv icchantaḥ pāñcarātrāḥ kṛtahānākṛtābhyāgam adoṣaṁ
**na** paśyanti \| evaṁ sarve\'pi tairthikāḥ **sato** bandhasya
niranvayanāśamasato mokṣasya janiṁ cec chanti \| sāṅkhya-pātañjalāstu
asata utpattau nidarśanābhāvāt-kūrmāvayavavat-sindhu-saindhavavad vā
sata eva kāryasyāvirbhāva-tirobhāvāv eva janimṛtī ity āhuḥ \|
atyantāsato janmāyogādatyanta-**sato** niranvayanāśāyogāc **ca** ekasya
**sato** vivartaḥ kāryam iti vṛddhāḥ \|

tad-vyākhyātaṁ bṛhad upalabdham ity atra \| evaṁ **janima**-**sataḥ**
**sato** mṛti **ye** smarantī uta api **ca** ātmani **bhidāṁ** bhedaṁ
**ca** **ye** smaranti sāṅkhyādayaḥ yathā janma-maraṇa-karaṇānāṁ
prati-niyamād anuyugapat-pravṛtteś **ca** puruṣa-bahutvaṁ siddhaṁ
traiguṇya-viparyayāc ceti \| tārkikāstu para-samavetānāṁ janmādīnām
ātmani ghaṭanāmiva vyomni bhedakatvāsiddher ātma-samavetam eva duḥkhaṁ
svāśraya-bheda-siddhi-hetur vācyaṁ nānya-samavetam ity āhuḥ \| **ye ca**
mīmāṁsakā vipaṇaṁ vyavahāram **ṛtaṁ** pravāhan ityaṁ **na** kadācid
anīdṛśaṁ jagat iti smaranti te sarve ārupitair āropaiḥ kṣetra-dharmaṁ
kṣetrajñe dṛtaya ivetyatroktadiśā sphaṭike japākusuma-lauhityavad āropy
ātmānaṁ duḥkhādim antam **upadiśanti** svaśiṣyān-prati bodhayanti \|
atredaṁ vivakṣitaṁ yāvad-duḥkha-nāśo hi teṣāṁ mokṣaḥ **sa ca** ghaṭe
yāvad-rūpa-nāśavad ātmani dharmi-nāśam antareṇa **na** sambhavati
vakṣyamāṇarītyā jagataḥ satyatvaṁ pradhānādy upādānatvaṁ **ca** **na**
sambhavatīti te andhasyevāndha-lagnasya vinipātaḥ pade pade \| iti
nyāyena svayaṁ naṣṭāḥ parānapi nāśayantīti tad idam āha śrutita---

> avidyāyām antare vartamānāḥ
>
> svayaṁ dhīrāḥ paṇḍitaṁ-manyamānāḥ \|
>
> jaṅganyamānāḥ pariyanti mūḍhā

andhenaiva nīyamānā yathāndhāḥ \|\| \[mu.u. 1.2.8\] \| iti \|

**tri-guṇa-mayaḥ** pumān ity atreti-śabdaḥ prakārārthaḥ \| tenaivaṁ
prakārakam ākāśa-kāla-diṅ-manasāṁ pārthivāpy
ataijasa-vāyavīya-paramāṇūnāṁ **ca** nityatvam api teṣu sattvaṁ
niravayavatvaṁ cāropya svotprekṣitam ārambha-prakāram apaśyantaḥ
upadiśantīty api saṅgrāhyam \| nanv ārupitair udiśantīty etad eva kuta
ity āśaṅkay āha---**bhidā** yad abodha-kṛteti \| **bhidā** bhedo yat
yasmād abodhena bhāva-rūpeṇājñānena

amitrādi-padavad abodha-padasyātra bhāva-vācitvaṁ **na** tv
abhāva-paratvaṁ tenābodhena **kṛtā** \| idam atrākūtaṁ svapna-draṣṭarīva
svarūpābodha-kṛtaiveyaṁ brahmaṇi jagat-kalpanā **na ca** svapnādikaṁ
niḥsvarūpāj jñānābhāvād-bhavitum arhati tasya sarvatra sulabhvena
sarvasmāt-sarvodbhavāpatteḥ \| dṛśyate hi nidrā-rūpam ajñānaṁ
vyāvahāriko jagaj-jīvāv āvṛtya svāpnau jagaj jīvau vikṣipatīti tasmād
āvaraṇa-vikṣepa-śakti-yogād ajñānaṁ bhāva-rūpaṁ tri-guṇātmakaṁ prakṛtir
avidyā māyā pradhānaṁ devātma-śaktir avyaktam avyākṛtam ity ādi-śabdair
vedānteṣūcyate **na** taṁ vidātha \[ṛ.ve. 10.82.17\] iti mantre\'pi
jagaj janayitṛ jñānābhāvam uktvā nīhāreṇa prāvṛtā iti tan-nimittaṁ
bhāvapam ajñānam uktam \| ajñānenāvṛtaṁ jñānam iti gītāsv api **na** hy
abhāvasya svaprati-yogyāvarakatvaṁ khaḍga-kośavat-sambhavatyato
bhāva-rūpam evājñānaṁ **na ca** tena dvaitāpattiḥ śakti-śaktimator
abhedāt \| bhede hi gaur aśva itivad agnir uṣṇa iti sāmānādhikaraṇyaṁ
**na** syāt \| **na ca** vahnāvauṣṇyaṁ samavāya-sambandhenāstīti tatra
sāmānādhikaraṇyaṁ yujyate \| anyatra tad abhāvānn eti vācyaṁ
vahni-samavāyayor api
bhinnatvāviśeṣāt-sambandhāntarāpekṣāvaśyambhāvenānavasthāpātāt \|
anupekṣāyāṁ **ca** samavāyavad evauṣṇyam api vahnau sambandhāntaram
anapekṣaivāstu kiṁ samavāya-kalpanena tasmād-dravyam eva tat-tad
avasthā-viśeṣāpanam \| uṣṇo lohitaḥ prakāśate bālo yuvā vṛddho bhūrbījam
akuro vṛkṣaḥ, kanakaṁ kaṭakaṁ kuṇḍalam iti bhedena vikalpyate **na** tv
auṣṇyādikaṁ bhāvāntaraṁ svatantram iti śliṣṭam \| **na** caivaṁ brahmaṇo
vicitra-śakti-yogād aika-rasyahāniḥ śakti-mad-vināśam antareṇa śakty
anāśāpattiś ceti vācyama,

tama āsīt-tamasā gūḍham agre praketaṁ salilaṁ sarvam āidaṁ tucchenābhv
apihitaṁ yad āsīt tapasas tan-mahinājāyataikam \|\| iti \|

tamaḥ-śabditāyāḥ śaktes tucchatva-śravaṇāt **na** hy adhyas
tenādhiṣṭhānasya sa-dvitīyatv amasti \| tamaso\'dhyas tatvaṁ
copariṣṭāt-sata idam ity atropapādayiṣyate \| tasmān-mām ahaṁ jānāmīty
anubhava-siddham ātmāśraya-viṣayaṁ vā jīvāśrayaṁ brahma-viṣayaṁ vājñānaṁ
jagat-kāraṇam astīti suṣṭhuktam \| **bhidā** yad abodha-kṛteti \|
ārupitair upadiśantīti **ca** \|

nanu svapna-dṛṣṭavan-mamāpi kārībhūtājñānādhīnatayānīśvaratvaṁ syādata
āha-**kṛtā** neti \| **sa** abodhaḥ **kṛtā** āśraye **na** bhavenna
sambhavati kutaḥ **na** **paratra** abodhāt-parasmin āditya-varṇaṁ
tamasaḥ parastāt \[maha.u2\] iti śruteḥ \| ata evāvabodha-**rase**
śuddha-cin-mātre \| tathā ca śrutiḥ---

> sa yathā saindhava-ghano'nantaro'bāhyaḥ kṛtsno rasa-ghana eva \|

evaṁ vā are'yam ātmānantaro'bāhyaḥ kṛtsnaḥ prajñāna-ghana \|\| \[bṛ.ā.u
4.5.13\] iti \|

akārya-kāraṇe tvayy ajñāna-sambandha-sambhāvanāpi nāsti māyā-śabalasyāpi
tavaindra-jālikavan-māyā-prayoktur **na** māyādhīnatvam \| asmān-māyī
sṛjate viśvam etat-tasmiś cānyo māyayā san-niruddhaḥ \[śve.u. 4.9\]\|
iti \| māyā-niyāmakāt-tvatto māyā-niyamyasya śvetāśvataraiḥ pṛthag
āmnānāt \|\|25\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---**asataḥ** pūtanā-kaṁsa-vakāder api tvat-pārṣada-rūpeṇa janiṁ
smaranti sato\'pi jaya-vijayāder mṛtiṁ nāśaṁ smaranti \| ātmani
brahmādvitīya-rūpe **bhidāṁ** vaikuṇṭhe sevya-sevakādi-rūpeṇa bhedaṁ
smaranti ṛtam advayaṁ brahma vigata-vyavahāra-mātraṁ nirviśeṣa-rūpaṁ ca
smaranti **pumān** jīvas tri-guṇa-**mayaḥ** īśaś ca māyayā
tri-guṇādhiṣṭhātā iti **bhidā** tvad abodha-**kṛtā**
viśuddhatvat-svarūpā \[bhagavaj\] jñāna-**kṛtā** ity arthaḥ \| te sarve
tvayi vraja-rāja-kumāre āropitair bhramair evopadiśantīti **bhidā**
**tvayi na** yato\'bodha-**kṛtā** \| **paratra** tvad anyasva-rūpe sa
bhavet \| na jñānaika-svarūpe \| tv antu gopa-kiśora-svarūpaḥ \|

**yad** vā, tvayi katham-bhūte **tataḥ** **paratra** \| asurahantā na
tvam na ca tasya sva-pārṣadatva-pradaḥ na vā tvat-priya-janasya bhraṁśaḥ
na vā tava tvadīyānāṁ vā brahma-viśeṣatvenātma-vijñānam na vā tava
tvadīyānāṁ ca viśeṣam āha---bhāna-rahitāvasthā prakāśaḥ kadāpi na vā
tvaṁ tvadīyāś ca prakṛti-guṇa-saṁsargaṁ kadāpi
bhajante---śuddha-premaika-rasa-mayatvāt \|

nitya-gopyastu āhuḥ---ye asato rādhāyāṁ pūrvam avidyamānasya
bhāvasyedānīṁ jani vadanti candrāvalyāñ ca **sato** bhāvasya
rādhā-paricayena nāśaṁ vadanti ātmani śrī-kṛṣṇa-vigrahe
bālya-paugaṇḍa-kaiśora-bhidāñ ca ye smaranti vipaṇaṁ vyavahārañ ca
kṛṣṇasya tavāsmadīśvarīkaṇṭha-bhūṣaṇasya vyavahārāntaraṁ satyaṁ vadanti
te bhramair evopadiśanti \| **pumān** tvaṁ tri-guṇa-mayo
bālya-paugaṇḍa-kaiśora-guṇa-maya iti **bhidā** ca
tvat-svarūpa-jñāna-**kṛtā** rādhāyāṁ tvayi nitya eva bhāvaḥ candrāvalyāṁ
pūrvam api na nirbharaḥ premā rādhā-priyaś ca sadā kiśora eva
vyavahārāntarānabhijñaś ca radhā-sahitasyā guṇā eva tasya nānyā iti
tvayi nā**paratra** āścarya-kiśora-candre avaḥ premā tanmaya-bodha eva
raso yasya premaiva bodho yasya sa ca rasa-rūpaś ca \| avasannā bodhā
jñānāntarāṇi yatra etādṛśya-rasa-rūpa iti vā \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu sarveṣām
evārvācīnatvāt śāstra-kṛtāṁ ca śāstrasya cārvācīnatve śāstra-kṛto'tra
ramante eva \| no ced anyonyaṁ kathā vivadante ? tena tava tattvaṁ na
jānanty evety āhuḥ---**janim** asata ity ādi \| as**s**ato jagata
utpattiṁ kecid vaiśeṣikāḥ smaranti, uta api ca kecit sāṅkhyā
ātma-**bhidāṁ** smaranti, vipaṇaṁ karma-phalam amṛtaṁ satyam iti kecin
mīmāṁsakāḥ smaranti, te sarve ārupitair āropair bhramair evopadiśanti,
na tu tattvataḥ kim api ke'pi nirṇetuṁ śaknuvanti \| ataḥ kārya-vivecana
eva te bhrāntāḥ \| astu tāvad dūre sarva-kāraṇa-kāraṇasya tava
tattva-nirūpaṇam \|

nanu kathā mat-tattva-nirūpaṇaṁ dūre vartatāṁ nirucyatāṁ---puruṣaṁ tu te
jānanty eva, puruṣa-jñānenaiva maj-jñānaṁ bhavatīty
āhuḥ---**tri-guṇa**-**mayaḥ** **pumān** ity ādi \| yat yadyap **pumān**
iti **bhidā** abodha-**kṛtā** ajñāna-kṛtāḥ, puruṣo'pi tvam eveti
vāstavam, tathāpi sa **tri-guṇa**-**mayaḥ** \| tvaṁ **tri-guṇa**-rahitaḥ
\| tena **tataḥ** **paratra** tasmāt puruṣād api pare tvayi sa
śāstra-kṛtām avabodho vādo na tu bhavet, tvat-samīpa-gāmī na bhavatīty
arthaḥ \|

kathaṁ-bhūte tvayi ? **avabodha-rase** avabodho'pi yasmāt tathā-bhūto
raso līlā yasya \| **yad** vā, **tri-guṇa**-prakṛti-maya iti
tri-guṇa-mayatvaṁ tu na tathā \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** ātmani **bhidāṁ**
brahmato'tyanta-bhinnatvam \| **yad** vā, bahu-vidhaṁ bhedam \| anyat
tair vyākhyātam \| **yad** vā, a**sato**'nityasya dhana-putrādeḥ \|
smaranti cintayanti \| īhante kāma-bhogārtham anyāyenārtha-saṁcayān
\[gītā 16.12\] iti śrī-gītokteḥ \| kiṁ vā, duṣṭasya svasya duṣṭatvād
ātmānurūpasyaiva putrāder lābha-cintanād duṣṭatvaṁ sataḥ sādhu-janasya
sva-doṣeṇaiva sādhu-janaṁ vipakṣīkṛtya tasya mṛtiṁ maraṇopāyaṁ
cintayantīty arthaḥ \| uta api \| ātmany api **bhidāṁ** bhinnatvam
anyato vailakṣaṇyam---

> idam adya mayā labdham idaṁ prāpsye manoratham \|
>
> idam astīdam api me bhaviṣyati punar dhanam \|\|
>
> asau mayā hataḥ śatrur haniṣye cāparān api \|
>
> īśvaro'ham ahaṁ bhogī siddho'haṁ balavān sukhī \|\|
>
> āḍhyo'bhijanavān asmi ko'nyo'sti sadṛśo mayā \|
>
> yakṣye dāsyāmi modiṣya ity ajñāna-vimohitāḥ \|\| \[gītā 16.13-15\]

ity ādi-gītādy uktānusāri-durmadatvam ity arthaḥ \| vipaṇaṁ vyavahāraṁ
putra-dāra-dhanādy upabhoga-sukham \| **ṛtaṁ** satyaṁ dhyāyanti ye
durmatayas te ārupitair manasi mithyaivādhyastair durabhimānair eva
kathayantīty arthaḥ \| yataḥ **pumān** sarva-jīvas triguṇa-**mayaḥ** \|
atas tatraivāsura-svabhāvā nija-rājasa-tāmasādi-svabhāvānurūpaṁ tat tat
**smaranty** **upadiśanti** ceti bhāvaḥ \| **yad** vā, trayo guṇāḥ
sampat-pauruṣa-vidyāḥ \| yathoktam artha-śāstre---

> sampad ātmopabhogāya śatru-nāśāya pauruṣam \|
>
> goṣṭhī-jayāya vidyeti saṅkhyāḥ puṁsāṁ guṇās trayaḥ \|\| ity etat \|

triguṇa-mayas tri-pracuraḥ **pumān** **bhaved** iti copadiśanti \| iti
īdṛśī **bhidā** mati-bhedaḥ, yasya tavābodhena tvad-viṣayakājñānena
**kṛtā**, tasmiṁs tvayi viṣaye sa bhidāyāḥ smartā upadeṣṭā ca **pumān**
na bhavet, tvad-dig-jñānavān api na syād ity arthaḥ, kintu
ghora-saṁsāram eva prāpnuyād iti \| pūrvaṁ bahu-vacanāntatayā
nirdiṣṭasyāpi tac-chabdasya punaḥ sa ity anenaika-vacanāntena parāmarśas
teṣāṁ mithyopadiśatāṁ madhye kaścid eko'pi tvad unmukho na syād ity
etad-bodhanārtham \| **yad** vā, sa paramājñānamayo durvyavasāyas tvayi
tad-viṣaye naiva bhavet, tvad-vartm-diśam api na spṛśet, kinu
mahānarakāyaiva kalpata iti bhāvaḥ \| kutaḥ ? tatas tasmāt puṁsaḥ
**paratra** dūrato vartamāne \| tac ca kutaḥ ? **avabodha-rase**
jñāna-ghanasya tava jñānenāpi durlabhatvam \| atas tathā bhedādinā
atyadho-gatir eva \|\|

atha kāścid govardhanoddharṇādi-līlāṁ sūcayantyaḥ stuvanti **janim**
asata iti \| a**sato** duṣṭasya saṁvartaka-meghāśani-jhañjhānilāder
**janim** utpattiṁ ye śatru-tad anugādayaḥ smaranti, hṛdi cintayanti \|
na kevalaṁ **smaranty** eva, **upadiśanti**, sarvatra prakaṭayanti ca \|
tathā **sato** gokulasya **mṛtim**---nanda-goṣṭha-jighāṁsayā \[bhā.pu.
10.25.7\] ity uktatvāt \| kiṁ ca ātmani tvayi **bhidāṁ**
śrī-jagadīśvarād bhinnatvaṁ sāmānya-manuṣya-dṛṣṭitvam ity arthaḥ \|
tathā hy uktam indreṇa vācālaṁ bāliśaṁ stabdhaṁ \[bhā.pu. 10.25.5\] ity
ādi \| vipaṇaṁ vyavahāra-mātraṁ śatru-dhvajotthāpanādinā śatru-makham
**ṛtaṁ** nityaṁ smaranti, te **ārupitaiḥ** sva-buddhyāropitaiḥ
sva-buddhyā nirūpitair vā, ajñānair etad evāhuḥ---triguṇeti \| astu
tāvat sāmānya-manuṣya-dṛṣṭitvaṁ, **yad** yasmāt kṛṣṇas triguṇa-**mayaḥ**
prakṛty adhiṣṭhātā puruṣa iti bhidāpi līlā-puruṣottamād
anyatva-kathane'bodha-**kṛtā** ajñāna-vijṛmbhitā \| katham-bhūte tvayi ?
**tataḥ** puruṣāt **paratra**, ata **evābodha**-**rase** \| atas tvayi
govardhanoddharaṇena vraja-pālake sa indrasya saṅkalpo na bhavet, padaṁ
na kuryāt \| bhagna-stambho hatodyaṁaḥ \[bhā.pu. 10.25.24\] ity uktatvāt
\| tathā ca śrutiḥ---

> jajñāna eva vyavadhāta spṛdhaḥ
>
> prāpaśyad vīro abhi pauṁsyaṁ raṇam \|
>
> avṛś cad adrim eva sasyadaḥ sṛjad
>
> ambhabhnān nākaṁ svapasyayā pṛthum \|\| \[ṛ.ve. 10.113.4\] iti
> \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** janima-sata ity asya ṭīkāyām
eka-viṁśatīti ṣaḍ indriyāṇi \| ṣaḍ-buddhayaḥ \| ṣaḍ-viṣayāḥ \| sukhaṁ
duḥkhaṁ śarīraṁ ceti \| śrutau sad eveti sattādātmy enaivety arthaḥ \|
brahmaiva sann ity ajñāna-rūpa-tad āvaraṇāpagamāt anīśayā māyayā
jaṅghanyamānāḥ pariyanti duḥkhair atyantaṁ pīḍyamānā bhramanti \|

> eka eva hi bhūtātmā bhūte bhūte vyavasthitaḥ \|
>
> ekadhā bahudhā caiva dṛśyate jala-candravat \|\|

iti pūrṇa-vākyam iti \| sva-vyākhyāyāṁ tu atha tad evānumodamānāḥ
kāścit-pāriśeṣya-pramāṇenaiva tatra carantyaḥ sarva-guru-manyānām api
tad ajñānaṁ darśayanti-**janim** iti \| ātmani sarvasmin jīve sthitiṁ
paramātmana ekasyāmananāt \|

kiñ ca tvayi paramātmani yenāvabodhena vayanyathājñānena **kṛtā**
triguṇa-**mayaḥ** **pumān** jīva iti **bhidā** bhedaḥ kenacin-manyate sa
eva svayam abodhas **tvayi na** sambhavati kim uta sadbhidety arthaḥ \|
yasmāt-**tataḥ** **paratra** pratyag-rūpe tad-viṣayatvāśrayatvayor
ayogya ity arthaḥ \| tatra hetuḥ **avabodha**-**rase** \| sa khalu
bodhastvaṁ punar avabodhaika-rasaḥ katham iva yastvāṁ timiramiva
tejomālinaṁ viṣayamāśrayaṁ karotvity arthaḥ \|
tasmāt-tavācintya-śakti-vaibhavasyājñānād eva te tathotprekṣanta iti
bhāvaḥ \| śeṣaṁ ṭīkābhiprāyam \| atra janimasata ity asya parihārāya sad
eva saumyedam agra āsīt \[chā.u. 6.2.1\] iti **sato** mṛtir ity asya
praty antyabhisaṁviśanti iti yathodake śuddham udakam āsiktaṁ tādṛg eva
bhavati \| evaṁ muner vijñānata ātmā bhavati gautama \[ka.u 2.1.15\]
iti, samāne vṛkṣe puruṣo nimagno\'nīśayā śocati muhyamānaḥ \[sve.u 4.7\]
iti ca ātmani bhidām ity asya eko devaḥ \[sve.u 6.11\]ity ādau \|
sarva-bhūtāntarātmā \[sve.u 6.11\] iti \| ekadhā bahudhā caiva dṛśyate
jala-candravat \| iti ca \| **vipaṇam ṛtaṁ** smarantīty asya yatheha
karmacito lokaḥ kṣīyate evam evāmutra puṇyacito lokaḥ kṣīyate iti \|
tri-guṇamaya ity ādeḥ āditya-varṇaṁ tamasaḥ parastāt \[maha.u2\]\| iti
\| acintya-śaktitvasya parāsya śaktir vividhaiva śrūyate\[śve.u. 6.8\],
māyāṁ tu prakṛtiṁ vidyāt \[śve.u. 4.10\] ity ādi-śrutīravalambya
śrutayo\'pyetāḥ naiṣā tarkeṇa matir āpaneyā proktānyenaiva sujñānāya
preṣṭha \[ka.u 1.2.9\]

> avidyāyām antare vartamānāḥ svayaṁ
>
> dhīrā paṇḍitam manyamānāḥ \|
>
> jaṅghanyamānāḥ pariyanti mūḍhā
>
> andhenaiva nīyamānā yathāndhāḥ \|\| \[mu.u. 1.2.8\] ity ādyāḥ \|

jala-candravad ity anekadhātvamātre pratibimba-tulyatvān na tu
pratibimbatvād eva ambuvad agrahaṇāt tu na tathātvam \[ve.sū. 3.2.19\]
vṛddhi-hrāsabhāktvam antarbhāvād ubhaya-sāmañjasyād eva-darśanāc ca
\[ve.sū. 3.2.20\] iti nyāyena \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha devānumodamānāḥ kāścit
pāriśeṣya-pramāṇe tatra carantyaḥ sarva-guruṁ-mayānām api tad ajñānaṁ
darśayanti---**janim** iti \| ātmani sarvasmin **bhidāṁ** svatantrāṁ
sthitiṁ paramātmana ekasyāmananāt \| kiṁ ca, tvayi paramātmani
yenābodhenānyathā-jñānena **kṛtā** triguṇa-**mayaḥ** **pumān** jīva iti
**bhidā** bhedaḥ kaiścin manyate, sa eva svayam abodhas **tvayi na**
sambhavati, kim uta tad-bhidety arthaḥ \| yasmāt **tataḥ** **paratra**
tad[\[etad\]]{.mark}-viṣayatvāśrayatvayor ayogya ity arthaḥ \| tatra
hetuḥ---**avabodha-rase** \| sa khalv abodhas tvaṁ punar
**avabodha**ika-rasaḥ \| [katham iva ? sa tvāṁ timiram iva tejo-mālinaṁ
viṣayam āśrayaṁ vā karotv ity arthaḥ \| tasmāt
tavācintya-śakti-vaibhavasyājñānād eva te tathotprekṣanta iti bhāvaḥ \|
śeṣaṁ ṭīkābhiprāyam]{.mark} \|\|25\|\| atirikta pāṭhaḥ

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** uta api \| kecit sāṅkhyā
ātma-**bhidāṁ** smaranti \| vipaṇaṁ karma-phalam **ṛtaṁ** satyam iti
kecin mīmāṁsakāḥ smaranti \| te sarve **ārupitaiḥ** sva-sva-maty
anusāreṇa kṛtair āropair evopadiśanti, na tu tattvataḥ kim api ke'pi
nirṇetuṁ śaknuvanti \| atas tava tattva-vicāreṇa te bhrāntā eva \|

nanu, katham amī bhrāntāḥ ? puruṣam amī jānanty eva, taj-jñānenaiva
maj-jñānam ity āśaṅkyāhuḥ---tri-guṇa-**mayaḥ** **pumān** ity ādi \|
**yad** yadyapi puruṣa iti **bhidā** abodha-**kṛtā** ajñāna-**kṛtā**,
puruṣo'pi tvad aṁśa eva, atas tvad abhinna eva \| tathāpi sa
tri-guṇa-**mayaḥ**, brahma-viṣṇu-rudrātmakatvāt \| eka eva tvaṁ tu
nirguṇa eva, tena **tataḥ** puruṣāt pare tvayi sa śāstra-kṛtām abodho
vāde na bhaven na bhavitum arhati \| kīdṛśe tvayi ? **avabodha-rase**
jñānānanda-ghane \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ bhagavatas
tavaiva tattvaṁ durjñeyam api tu viduṣām aikamatyābhāvāt
parama-puruṣārthatayā jīvātmano'pi tattvato jñānaṁ prāyo duḥśakam ity
āhuḥ---**janim** asata iti \| **asata** eva brahmatvasyotpattiṁ mokṣaṁ
ye pātañjalādayo vadanti, ṣaḍ-indriyāṇi ṣaḍ-ūrmayaḥ ṣaḍ-buddhayaḥ
ṣaḍ-viṣayāḥ sukhaṁ duḥkhaṁ śarīraṁ cety ekaviṁśati-prakārasya duḥkhasya
sata eva mṛtiṁ nāśaṁ mokṣaṁ vadanti ye naiyāyikāḥ \| utāpi ātmani
**bhidāṁ** tasya aguṇamayātmani **bhidāṁ** tasya aguṇamayātmatām eva
mokṣaṁ vadanti ye sāṅkhyādayaḥ, vipaṇaṁ vyavahāraṁ karma-phalaṁ svargādy
eva **ṛtaṁ** satyaṁ parama-puruṣārthaṁ smaranti vadanti **ye ca**
mīmāṁsakās, te sarve ārupitair āropitair evopadiśanti, na tattva-dṛṣṭyā,
yataḥ puruṣasya jīvātmanas tri-guṇa-mayatve sarvam idaṁ saṅgacchate \|

na tu tad asti sa tu vastuto nirguṇa eveti dyotayanty
āhuḥ---tri-guṇa-**mayaḥ** **pumān** jīva iti yā **bhidā** jīvasya
tri-guṇa-mayatva-rūpo ye bheda ity arthaḥ \| sā yat yasmāt
abodha-**kṛtā** yā tvadīyā avidyā-śaktis tat-kalpitaiva, na tu vastuta
ity arthaḥ \| sā ca jīvātmany eva prabhavati, na tu tvayi paramātmanīty
āhuḥ---sa abodhas **tvayi na** jīvasyaivāvidyayā āvaraṇaṁ pratītaṁ, na
tu bhavety arthaḥ \| kutaḥ ? **tataḥ** paratraḥ tava māyātītatvāt
avidyāyāś ca māyā-vṛttitvāt tvan-niyamyatvāc ceti bhāvaḥ \| kīdṛśe ?
abodha-**rase** sampūrṇa-cid eka-**rase** \| yathāndhakāras tejaḥ-puñjaṁ
sūryam āvarītum asamarthas tejaḥ-kaṇaṁ svarṇa-rajatādikaṁ sva-vyāptaṁ
karotiy eveti bhāvaḥ \| atra---

> avidyāyām antare vartamānāḥ
>
> svayaṁ dhīrāḥ paṇḍitaṁ-manyamānāḥ \|
>
> jaṅghanyamānāḥ pariyanti mūḍhā
>
> andhenaiva nīyamānā yathāndhaḥ \|\| \[mu.u. 1.2.8\] ity ādyāḥ \|

arthaś ca paṇḍitaṁ-manyamānāḥ paṇḍitaṁ-manyāḥ jaṅghanyamānā
vāda-vivādair ity arthaḥ \| pīḍyamānāḥ pariyanti bhramanti \|\|25\|\|

**\...**

**\|\| 10.87.26 \|\|**

sad iva manas tri-vṛt tvayi vibhāty asad ā-manujāt

sad abhimṛśanty aśeṣam idam ātmatayātma-vidaḥ \|

na hi vikṛtiṁ tyajanti kanakasya tad ātmatayā

sva-kṛtam anupraviṣṭam idam ātmatayāvasitam \|\|

**śrīdhara-svāmī (bhāvārtha-dīpikā) :** nanu yady asan notpadyate, yadi
ca tri-guṇa-mayaḥ puruṣo na bhavati, tarhīdaṁ prapañca-jātaṁ puruṣaś ca
pṛthaṅ nāstīty uktaṁ syāt, kathaṁ tarhi tayoḥ sattvena pratītiḥ ? ata
āha---**sad iva** mana iti \| **mano** mano-mātra-vilasitam idaṁ
**tri-vṛt** tri-guṇātmakaṁ prapañca-jātam **asad** eva **sad iva
vibhāti** \| katham ? iti cet tatrāha---tvayīti \| **tvayy** adhiṣṭhāne
\| adhiṣṭhāna-sattayā sadvat pratīyata ity arthaḥ \| na kevalam
idaṁ-kārāspadaṁ, kintv **ā-manujāt**\| manujaḥ puruṣaḥ \| abhi-vidhāv
ā-kāraḥ, puruṣam abhivyāpyeti \| puruṣasyāpi pṛthak sattva-pratītir
mano-mātra-vilasitety arthaḥ \| tathā ca śrutiḥ---

asato'dhi mano'sṛjyata \| manaḥ prajāpatim asṛjata \| prajā-patiḥ prajā
asṛjata \| tad vā idaṁ manasy eva paramaṁ pratiṣṭhitaṁ yad idaṁ kiṁ
ca[^103] \[tai.brā. 2.2.9.10\] iti \|

nanv ātma-vidām api viśvaṁ sad eva sphurati, ataḥ katham asat syāt ? ata
āha---**sad abhimṛśanti** iti \| **ātma-vidas** tv **aśeṣam idaṁ**
bhoktṛ-bhogyātmakaṁ viśvam **ātmatayaiva** sad abhimṛśanti, sad iti
jānanti, ātma-kāryatvān na pṛthag ity arthaḥ \| tathā hi, yad upādānakaṁ
yat kāryaṁ bhavati, tat tenaiva rūpeṇa pratīyate upādīyate ceti \|

lokācāreṇa darśayati---**na hi vikṛtim** iti \| **kanakasya vikṛtiṁ**
kuṇḍalādikaṁ kanakārthino **na tyajanti** \| atra hetuḥ---**tad
ātmatayā**, kanaka-rūpatvenety arthaḥ \| ataḥ **sva-kṛtam idaṁ** viśvam
**anupraviṣṭaṁ** ca puruṣa-rūpam **ātmatayaivāvasitaṁ** niścitam \|

yat sattvataḥ sadā bhāti jagad etad asat svataḥ \|

sad ābhāsam asaty asmin bhagavantaṁ bhajāma tam \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---nanv iti \|
pṛthaṅ nāsti kintv eka evety evaṁ syāt bhavatv iti ced āha---katham iti
\| tayoḥ prapañca-puruṣayoḥ \| nanv asataḥ pratītiḥ katham iti ced
āha---tvayīti\| ity artha iti---rajju-sattayāhir asann api yathā sadvat
pratīyate iti bhāvaḥ \| idaṁ-kārāspadaṁ ghaṭādi puruṣā ātmā \| ity artha
iti---pṛthak-sattva-pratītir na vāstavī svapnādivan manasy eveti bhāvaḥ
\|

viśvasya mānasatve pramāṇam āha---tathā ceti \| asataḥ avyākṛtāt
parameśvarād adhi adhikaṁ samaṣṭi-rūpaṁ mano\'sṛjyatābhūd ity arthaḥ \|
karma-kartari prayogaḥ \| anāyāsena sṛjyamānatvāt svayam abhūd ity
arthaḥ \| pacyate odanaḥ svayam evety ādivat \| tac ca manaḥ prajāyate
brahmāṇam asṛjat sa tat tasmād idaṁ dṛśyamānaṁ kiṁ ca kiñcana vastu
tan-manasy eva mano-bhāvāpanne\'vyākṛte eva paramaṁ yathā bhavati tathā
pratiṣṭhitaṁ prakarṣeṇa sthitam ity arthaḥ \| sṛṣṭi-pareyam \|

punar āśaṅkate---nanv iti \| yatho jñāninām api sattvena pratīyate\'to
hetoḥ \| ity artha iti---kāryasya kāraṇātmakatvād iti bhāvaḥ \|
atrātyāge \| ity artha iti---kuṇḍalādi-rūpatvena svarṇam eva pratīyate,
na tasya pṛthak-sattvaṁ dṛṣṭam iti bhāvaḥ \| yataḥ kāraṇam eva
kārya-rūpeṇa pratīyate\'to hetoḥ \| **ātmatayā** paramātma-rūpatayā \|

svāmināṁ yad iti \| etaj jagat asat-svarūpeṇa yat sattvataḥ yatas
tvattaḥ sattāṁ prāpya tat satyam ābhāti \| asminn asati saṁsāre sad
ābhāsaṁ sarvadā prakāśamānam \|\|

---------------------------------------------------------------------------------------------------------------------

**śrīdharānuyāyinī :** nanu kathaṁ bhidāyā mithyātvaṁ satyatvena
pratīter ity āśaṅkayāhuḥ---sadiveti \| jala-candravad adhyas tena
pramātrā sahitaṁ tri-guṇātmakam idaṁ prapañcajātaṁ yato
manomātra-vilasitam ato\'sad eva **tad** apy adhiṣṭhānasya tava
sattayaiva **tvayi** **sadiva** rajju-sarpādivad-vibhāti \| ātma-vidastu
bhokta-bhogyātmakam idaṁ viśvaṁ na śiṣyata ity aśeṣaṁ yathā
syāt-tathātmatayaiva **sad** iti jānanti na tu
pramātṛ-prameyādi-vibhakta-rūpeṇāpi yad apādānātmakaṁ tat-tenaiva rūpeṇa
pratīyate upādīyate ceti prasiddheḥ \| yathā suvarṇa-vikāraṁ
kuṇḍalādikaṁ suvarṇārthino na **tyajanti** kintu savarṇatvena tadntye va
tathātrāpi \| ataḥ svakṛtam idaṁ viśvaṁ **tad** anupraviṣṭaṁ
puruṣa-svarūpaṁ cātmatayaiva niścitam \| yad vā, avasitam avasānaṁ
bādhaṁ prāpitam ity arthaḥ \| etad evāparokṣa-jñānaṁ
saṁsāra-bandha-mocakam \| evaṁ cājñānāṁ satyatvena pratīyamānāpi bhidā
jñānodaye mithyaiva \| jñānaṁ ca bhaktiṁ vinā naivodetīty āśayaḥ \| yad
vā, amanujāt manujam avidyādy upahitaṁ jīvam abhivyāpya
trivṛtri-guṇātmakam **aśeṣam** idaṁ viśvaṁ mano-vilasitam ataḥ
**sadiva** śobhanam **iva** vartamānam apy asat aśobhanam eva \| punar
evam-bhūtām api yadi **tvayi** tvat-sevānimittaṁ samarpitaṁ syāt-tadā
sac-chobhanam eva vibhāti \| nanv **idam** ajñānām eva kim ity
āśaṅkayāhuḥ---ātmavidas tyakta-deha-mātraiṣaṇā api **tvayi** samarpitam
**idam ātmatayā** vallabhatayābhimṛśanti spṛśanti aṅgīkurvanti
nānyavatty ajantīty arthaḥ \| atyāge dṛṣṭāntam āhuḥ---nahīti \| yathā
suvarṇasya vikṛti sva-sambandhād-vikāra-kārakam api raupyatām rādikaṁ
**tad ātmatayā** suvarṇa-prāpti-hetutvena ta-tsvarūpatayā **na hi
tyajanti** tadvat \| kiñca---svakṛtaṁ tvayā svayaṁ nirmitaṁ punar
ātmatayāntaryāmitayā tvayānupraviṣṭaṁ viśvam atas tvad āvāsa-sthānam ity
api niścitya na tyajantīty arthaḥ \|\|

---------------------------------------------------------------------------------------------------------------------

**nīlakaṇṭhī :** nanu bhedasyābodhakṛtatve śukti-rajatavan-mithyātvaṁ
syāt-tathā ca kathaṁ laukika-vaidika-vyavahāra ity ata āha---sadiva mana
iti \| āmanujāti-vṛn-manaḥ **asad** api **sadiva** **tvayi** vibhātīti
sambandhaḥ \| ā ity abhividhāvāṅ \| manujaḥ pramātā
jala-candravat-pramātur apy adhyastatvena tat-sahitaṁ mano-mayaṁ sarvaṁ
mana eva svarūpeṇāsadapi **tvayi** adhiṣṭhāne svapna-sadṛśīva vividhaṁ
bhāti bhedasya mithyātve\'pi svapna-vavyavahāropapattir iti bhāvaḥ \|
mano viśinaṣṭi---trivad iti\| tri-bhir mātṛmānameyaiḥ sattva-rajas
tamobhistejo\'banar vā saha vartate iti trivṛt \| tatra tejo\'bann
ātmatve manasas tattvāntaritva-nirāso labhyate \| tāsāṁ trivṛtaṁ
trivṛtam ekaikām akarot iti tejo\'bannānāṁ trivṛt-karaṇe śruteḥ \|
tac-caiṣām ekaikasminn ardhaṁ svāṁśaḥ ardham itarayor aṁśaḥ samatveneti
**tad** etat-trivṛtkaraṇaṁ pañcīkaraṇopalakṣaṇārthaṁ sṛṣṭivadityeke \|
anye tu sampradāyāgatam api pañcīkaraṇaṁ nādriyante trivṛt-karaṇam eva
śrautaṁ vivakṣitam ity āhuḥ \|

nanu svapna-vavyavahāraś ced-buddhānāṁ tadvad eva sa lupyetety āśaṅky
āha---**sad** iti \| ātmavida idaṁ sat aśeṣaṁ na śiṣyate ity aśeṣaṁ
yathā syāt-tathā ātmatayābhimṛśanti tattvajñāḥ paridṛśyamānaṁ kāryaṁ
dvicandra vatsahaiva bādhenātmatayā jānanti \| samādhau
bheda-darśābhāve\'pi vyutthāne dagdha-paṭavad avidyā-saṁskārād
anuvartamāna-manaḥ-kalpitaṁ bhedaṁ pratyākhyātuṁ samarthāste ity ato na
teṣāṁ vyavahāralopa iti bhāvaḥ \|

nanu, svarūpānanda-tṛptāste mātṛmānameyātmakaṁ mano-vyavahāraṁ kuto na
tyajantīty ata āha---na hīti \| atra manasa iti ṣaṣṭhyantaṁ
vipariṇāmenānuṣañjanīyam \| kanakasyeti dṛṣṭāntārtham uktam \| **tad**
ātmatayeti hetuḥ \| yathā kanakārthinaḥ **kanakasya** **vikṛtiṁ**
kuṇḍalādi-rūpāṁ kanakātmatayā na **tyajanti** evātma-vido\'pi
prārabdha-karmāvaṣṭabdha-manaḥ-kalpita-dehendriyādi-nirvāhārthinaḥ
mano-vikṛtiṁ mātrādi-rūpāṁ vyavaharti cakra-bhramivad
anuvartamāna-**manas** tādātmyamattayā na tyajantīty arthaḥ \| **manas**
tādātmye bījam āha---svakṛtam **anupraviṣṭam** iti \| tat-sṛṣṭvā **tad**
evānuprāviśat \| iti śruteḥ \| svakṛtaṁ svasmin-kalpitam anupraviṣṭaṁ
svenaiva **sad** ātmatānuviddhaṁ śukti-sattayeva tatra kalpitaṁ rajataṁ
pratīcy adhyastatvāt-tattva-vidām api vyavahāre\'sty eva **manas**
tādātmyam ity arthaḥ \| manaso\'dhyastatve\'numānam āha---**idam
ātmatayāvasitam** iti \| **idam** arthāspadatvena dṛśyatvena hetuneti
yāvat \| avasitam avasānaṁ bādhaṁ prāpitam \| tathā cāyaṁ prayogaḥ
sūcitaḥ \| aham ādir bādha-yogyaḥ dṛśyatvāt svapna-māyādivad iti \| na
ca puṣkalārtha-kriyākāritvena bādhāyogyatvam api siddhyatīti
vācyam-garuḍo\'smīti bhāvanāyāḥ satyaviṣanivartakatve\'pi bādha-darśanāt
\| evaṁ ca tucchād ajñānān-manasa utpattiḥ tataḥ pramātrādi-vikalpa iti
siddham \| tathā ca śrutiḥ---

asato\'dhi mano\'sṛjyata \| manaḥ prajāpatim asṛjata \| prajāpatiḥ prajā
asṛjata \| **tad** vā idaṁ manasy eva paramaṁ pratiṣṭhitaṁ yad idaṁ kiñ
ca \[tai.brā. 2.2.9.10\]\|\|26\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---**tvayi** tvad-viṣaye trivṛnmanaḥ tribhir
dvārakā-mathurā-vraja-vilāsi-rūpeṇa tava vartanam īdṛṅ-mano mananam
**asad** eva sadiva bhāti \| āmanujāt bhūta-bhavad-bhāvi-samastārtham
ananānmanur īśvaras tasmāj-jāto hiraṇya-garbhas tam abhivyāpya sarve eva
jānanti ya eva dvārakāyāṁ sa eva mathurā-gokūlayor iti \| vastutas tvaṁ
śuddha-prema-rasa-śakti-vilāsī vrajeśvarīgarbha-sambhavo\'nya eva \|
tarhi kiṁ tatrayaikyaṁ mithyaiva tathā ca pūrāṇādi-virodhaḥ
tatrāha---sad iti \| **idam** aśeṣaṁ sthānatraya-vihāra-svarūpaṁ sadaiva
jānanti \| kutaḥ **ātmatayā** sarvātma-bhūtaṁ yad
advitīya-paripūrṇa-sva-prakāśa-cidānandaika-rasa-parabrahma-tanmayatayā
\| brahma-mayatve\'pi viśeṣam āha---**kanakasya** **vikṛtiṁ** viśiṣṭā
atimanoharā kṛtir nirmāṇaṁ yasya tat kuṇḍalādi naiva **tyajanti**
kanakaṁ tyaktvāpi bahutara-saṁsthāna-viśeṣa-rāgiṇo\'ṅgada-kuṇḍalādy eva
gṛhnanti \| tatrāpi mahānavāntara-rūpa-camatkārāveśopādayateti \|

nitya-gopy astu āhuḥ---triṣu pitṛ-mātṛ-suhṛdādiṣu
candrāvalyādi-gopa-sundarīṣu śrī-rādhāyāñ ca vartamānaṁ **manas tvayi**
**asad api** sadiva bhāti śrī-rādhāyām eva hi manaḥ paramāsaktyā vartate
anyatra bahireva **idam aśeṣam** api sat utkṛṣṭam evāny ataḥ sarvata
premavilāsāt \| tatra hetuḥ--- **ātmatayā** tavātyatayā śrī-mūrtitayā
tad avasthatvenety arthaḥ \| kiñ ca sarvāsvavasthāsvantaḥ
śrī-rādhāviṣṭam eva tavāntaḥ-karaṇām **na hi** tad avasthāḥ
**kanakasya** vikṛtiḥ pūtralikā tat-tulyāṁ rādhikāṁ **tyajanti**
sarva-vyavahāreṣv api tvad antaraṁ śrī-rādhā na tyajatīty arthaḥ \| tad
**ātmatayā** rādhāyām evātmā yasya tattvena rādhātmakatayā vā
rādhāviṣṭa-rūpam eva hi dharmi dharmāstv anye sākṣāt-paramparayā vā
tasyaiva sarva-śaktitaś ca prema-śaktir eva varīyasī
ānandāvirbhāvakatvāt ānandasyaiva paramopādeyatvāt kohya hyavānyāt
\[tai. 2.7.1\] iti ca śruteḥ tatrāpi śuddhā prema-śaktito
mahānanda-rasāvirbhāvakatvāt tatrāpy ādibhāvātmikā atiparamā tatrāpi
rādhaikānta-sakhya-bhāvena parama-kāṣṭhā \| ato rādhā-bhāvamagna-rūpa
eva dharmīti \| idaṁ rādhā-rasāviṣṭaṁ tava svarūpam eva svakṛtaṁ svasmin
kṛtam avasthā-bhedam **anupraviṣṭam** avasitam niścitam asmābhiḥ
**ātmatayā** dharmitayā \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu janim asata ity
anena jagato\'sattvam eva vāstavam \| sad asattve tad antaryāminaḥ
puruṣasyāpi pṛthaktvam asat, tat katham ayaṁ prapañca etad antaryāmi
puruṣaś ceti pratītir ity āhuḥ---sad ivetyādi \|

**trivṛt** triguṇātmakaṁ viśvam **ā-manujāt** āpuruṣāt puruṣam
avadhi-kṛtya sarvaṁ **manaḥ** manaḥ-kalpitatvāt \| etena **asad** api
**sad iva bhāti** \| kutaḥ ? **tvayi** tvad-viṣaye \| tvad-viṣayaṁ yadi
bhavati, tadā **sad iva** sad eva bhavatīty arthaḥ \| ata **ātma-vida**
ātmānaṁ bhavantaṁ vindantīti ātma-vido bhaktā **idam avaśeṣaṁ**
tvat-sambandhena **sat** satyam iti jānanti, **ātmatayā** bhavadīyatayā
\|

ayam arthaḥ---idaṁ viśvaṁ svato\'sad eva, tval-loka-varti yat kiñcit,
tat satyam eva \| ata uktaṁ, yatra trisargo\'mṛṣā \[bhā.pu. 1.1.1\] \|

tad eva dṛṣṭāntena spaṣṭayati---na hītyādi \| **kanakasya vikṛtiṁ**
kanakārthino **na tyajanti tad ātmatayā** hetu-bhūtayā \| atas tava
sambandho hy eva vikṛtiḥ, tena tava vikṛtaṁ tvaṁ tvadīyam iti tad api
sat, **na hi** vastutas tvaṁ prapañca-rūpeṇa vikaroṣi, ata idaṁ
**sva-kṛtaṁ** viśvam **anupraviṣṭaṁ** puruṣa-rūpam **ātmatayā**
bhavadīyatvena **āvasitaṁ** vyavasitaṁ yad yad bhavadīyaṁ, tat tad eva
satyam ity arthaḥ \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho bhagavan īdṛśo\'pi
visadṛśa-bhedopadeṣṭā pumān yadi kadācit kenāpi dustarkya-bhāgyodayena
tvad āśritaḥ syāt, tarhi so\'pi sādhur bhaved ity āśayenāhuḥ---sad iti
\| iveti lokokti-rītyānadhikārārtham \|

**ā-manujāt** manujo manuṣyas tam abhivyāpya tiryak-paryantam eva jātam
\| kathambhūtam ? **manas trivṛt** triguṇātmakaṁ mana ity arthaḥ \|
tathā-bhūtam api tathā **asad** api **tvayi** tvad-viṣayakaṁ yathā
kathañcid bhajana-paraṁ tat syāt \| tarhi tat sādhu-svarūpaṁ viśeṣeṇa
jñānādi-kṛta-śuddhito\'py ādhikyena bhāti \| ata
**ātma-vidaḥ**---ātatatvāc ca mātṛtvād ātmā hi paramo hariḥ ity ātmānaṁ
tvām sevyatayā vidantīti tvad-bhaktā **idaṁ** tvad-bhajana-param
**aśeṣaṁ** jīva-jātam **ātmatayā** ātmano\'pṛthaktayā **sad
evābhimṛśanti**, sādhv eva jānanti \|

ata eva janāḥ **kanakasya vikṛtim** iva tat te **na tyajanti**, api tu
svīkurvanti \| **tad atmatayā** tasmin **tvayi** ātmā mano yasya tat tad
ātmā, tasya bhāvas tadātmatā, tayā tad-gata-manastayā hetunā gṛhṇanti ca
\| bhavatā cedaṁ tvad-bhajana-paraṁ **sva-kṛtaṁ** tasya tava kṛtaṁ
caritam **anupraviṣṭam**, **ātmatayā** priyatayā, **avasitaṁ** niścitam
\|

yad vā, **ā-manujāt** manujādes tiryak-paryantasya **manaḥ** prāyas
**trivṛt** tāpa-trayāvartitam api, **asat** sarva-doṣāspadam api, yadi
kathañcid bhavaj-jana-kāruṇyādinā **tvayi** tvad-viṣayakaṁ syāt, sa
kiñcit tvat-sambandha-gandhi bhaved ity arthaḥ, tarhi sadyaḥ **sad iva**
syāt \| tarhi tvadīya-suṣṭhu-sambandha-padārthānāṁ
nairguṇya-paryavasāyitve kiṁ citram ity āhuḥ---sad iti \| ye tu
**ātma-vidas** tvad-**vidaḥ** \| yathā pādme---

> cetanā tu dvidhā proktā jīva ātmā ca sā prabho \|
>
> jīvā brahmādayaḥ proktā ātmaikas tu janārdanaḥ \|
>
> itareṣv ātma-śabdas tu sopacāro\'bhidhīyate \|\| iti \|

te **idaṁ** tvat-sambandhi-prameya-jātam **aśeṣam** eva padam
**abhimṛśanti**, **ātmatayā** jñāna-tādātmyāpannatayā sad
evānubhavantīty arthaḥ \| śrīmad ekādaśa-skandhe
pañcaviṁśādhyāye---jñānaṁ man-niṣṭhaṁ nirguṇaṁ smṛtam \[bhā.pu.
11.25.24\], tathā man-niketaṁ tu nirguṇam \[bhā.pu. 11.25.25\], tathā
nirguṇo mad apāśrayaḥ \[bhā.pu. 11.25.26\] ity ādinā sarveṣāṁ
sva-sambandhināṁ śrī-bhagavatā nairguṇyasyāpāditatvāt, yat prākṛtasyāpi
sparśa-maṇeḥ sparśa-mātrād eva loham api suvarṇībhavati, kim
utāprākṛtācintyānanta-śakteḥ kṛtaṁ sva-bhakta-sambandhenety arthaḥ \|
etad evāha---**na hi vikṛtim** iti \| tad evāvadhāraṇārtham
anuvadati---sva-kṛteneti \| **svair** bhaktaiḥ **kṛtaṁ**
sva-bhakta-sambandhety arthaḥ \| **ātmatayā**
śrī-bhagavat-tādātmyāpannatayā, **anupraviṣṭam** ity avaśiṣṭam ity
**avasitam** \|

yad vā, **ātma-vidas** tvad-bhaktā **idaṁ śeṣam** eva satyam
anubhavanti, sarva-syaiva prapañcasya sad **asad**-rūpatvāt \|
tvad-bhaktyā asyāsad-rūpatve vilīne satya-rūpatām evānubhavanti, ataḥ
saty anubhavenaiva tāni tāni gandha-puṣpa-dhūpa-dīpa-sad annādīni
vastūni prabhave nijābhīṣṭa-daivatāya tubhyaṁ samarpayantīti \| **idam**
eva draḍhayati---na hīti \| bhavatāpi bhakta-kṛtam **ātmatayā**
priyatayā anupraviṣṭaṁ suṣṭhu svīkṛtam ity asmābhir niścitam \|\|

athānyāḥ kāścid-govardhana-svarūpa-priya-sthāna-kathana-prasaṅgena
sarva-syaiva bhagavat-priya-sthānasya satyatā-pratipādanena taṁ
stuvanti-sadiveti \| āmanujān-manuṣyam abhivyāpya sthāvara-paryantaṁ
martya-bhuvanam **asad api** mana ivāsthiram api, trivṛt tāpatrayāvṛtam
api sadiva sarvottamamiva vibhāti \| tatra hetuḥ---tvayīti \| **tvayi**
sati tvayy atrāvatīrṇena iti śeṣo vā, tavāvatārādity arthaḥ \|

nanu martya-bhuvanāntarvarti \| śrī-mathurā-dvārakādi-sthānam api kiṁ
khalv **asad** ity ucyate? nety āhuḥ---sad iti \| ātmavida ātmani tvāṁ
jānantaḥ, **idam** aśeṣaṁ mathurā-dvārakādikaṁ tava sthānaṁ sat satyaṁ
jānanti \| tatra hetuḥ **ātmatayā** cid-rūpatayā hetunā cittvād
ātmyāpannatvādity arthaḥ \| tatra nidarśanam-na hīti \| ataḥ svakṛtaṁ
svayam evāvirbhāvitam idaṁ tvadīya-sthānam **ātmatayā** niścitam,
tatrāpy acintyād-bhuta-śaktinā tvayānupraviṣṭaṁ nirantaraṁ kṛta-praveśaṁ

tvan-nityāspavadam iti yāvat \| tathā hi tāpanīśrutiḥ---

> prāpya-mathurāṁ purī ramyāṁ sadā brahmādi-sevitām \|
>
> śaṅkha-cakra-gadā-śārṅga-rakṣitāṁ muṣalādibhiḥ \|\|
>
> yatrāsau saṁsthitaḥ kṛṣṇas tribhiḥ śaktyā samanvitaḥ \|\| ity ādi
> \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sad iveti \| asya ṭīkāyāṁ
śrutau, **asad** vā **idam** agra āsīt \[chā.u. 6.2.1\] iti śruter asato
brahmaṇo nimittatvāt adhi na vidyate dhīr yasmād ity ajñānam eva
mano-rūpeṇa vyavartatety arthaḥ \| tac ca samaṣṭy ātmakaṁ manaḥ
prajāpatiṁ tad abhimāninaṁ brahmāṇaṁ vyaktam akarod ity arthaḥ \|

sva-mate tv iyaṁ vyākhyā---atra asato\'dhi mano\'sṛjyata \[tai.brā.
2.2.9.10\] ity ādi-śrutir api atrāsac-chabdena
sac-chabda-prasiddha-kārya-paramparātiriktaṁ sarva-kāraṇaṁ śrī-bhagavān
ucyate---**asad**-vyapadeśān neti cen na, dharmāntareṇa vākya-śeṣāt
\[ve.sū. 2.1.17\] iti nyāyāt \| adhi-manaḥ-śabdena sarvādhikāri tadīyam
eva manaḥ, tataś cāsata ity asatā tenāsṛjyateti tad arthaṁ
vyāpārayāmāsety arthaḥ \|

atha punar eva nārāyaṇaḥ---so\'nyaṁ kāmaṁ **manas**ā dhyāyet, tasya
dhyānāntaḥ-sthasya lalāṭāt svedo\'patat \| tā imāḥ prathamāpaḥ, tāsu
tejo hiraṇmayam aṇḍam \| tatra brahmā caturmukho\'jāyata iti śruteḥ \|

etam artham ajñātuḥ kasyacit pūrvapakṣam āśaṅkya
samādadhatte---tatrāśaṅkya nanu \| śrutyā śūnyam eva prathamam
upadiṣṭaṁ, tad anantaraṁ mano-vijñāna-paramparā \| tato\'sata eva
paryavasāne\'pi sthitiḥ syāt \| tathā manasaḥ pradhānatvāt tarka eva
sarvatra jñāna-hetuḥ \| śrutes tu kalpitatvāt tad anantaram eva kathaṁ
punaḥ śrutyā tat tad dūṣyata iti ?

samādhānaṁ tu---sad iveti \| **trivṛt** utpattito guṇa-traye vartamānaṁ
**manas tvayi asat** pravartamānaṁ cet tadā **sad iva**
yathārtha-darśīva pratīyate, vastu-vicāre tv ayathārtha-darśy evety
arthaḥ \| tarkāpratiṣṭhānāt \[ve.sū. 2.1.11\] iti bhāvaḥ \| yata
**evātma-vidaḥ** sarva-mūla-svarūpasya tava vettāro ye te tu
\[**ā-manujāt**\] jīvam abhivyāpya **aśeṣam idaṁ** sad-rūpatvenānugataṁ
tvām eva paśyanti, tac ca **ātmatayā** sarva-mūla-svarūpatayā \| yathā
pādme---

> cetanā tu dvidhā proktā jīva ātmā ca sā prabho \|
>
> jīvā brahmādayaḥ proktā ātmaikas tu janārdanaḥ \|
>
> itareṣv ātma-śabdas tu sopacāro\'bhidhīyate \|\| iti \|

tad evārthāntara-nyāyena bodhayanti---na hīti \| **kanakasya vikṛtiṁ**
kaṭaka-kuṇḍalādikaṁ kanaka-vaṇijo hi na **tyajanti** \| tatra
hetuḥ---**tad ātmatayā** tad anugata-tanmātra-dṛṣṭyeti \| ubhayatra
sāmyaṁ yojayanti---**svakṛtam** iti \| svena kṛtaṁ svenāpy anugataṁ ceti
\| upasaṁharati---tasmād **ātmatayā** tat-svarūpatayaiva niścitam iti \|
tasmān na śūnyasya kāraṇatvaṁ na vā manasaḥ prādhānyaṁ, kintu tavaiva
tat tad iti tvad-vacana-rūpāyāḥ itaraiva mukhyaṁ prādhānyam iti bhāvaḥ
\| atra śrutayaḥ---

> yas tv avijñānavān bhavaty ayuktena manasā sadā \|
>
> tasyendriyāṇy avaśyāni duṣṭāśvā iva sāratheḥ \|\|
>
> yas tu vijñānavān bhavati yuktena manasā sadā \|
>
> tasyendriyāṇi vaśyāni sad aśvā iva sāratheḥ \|\|
>
> yas tv avijñānavān bhavaty amanaskaḥ sadāśuciḥ \|
>
> na sa tat padam āpnoti saṁsāraṁ cādhigacchati \|\|
>
> yas tu vijñānavān bhavati sa-manaskaḥ sadā śuciḥ \|
>
> sa tu tat padam āpnoti yasmād bhūyo na jāyate \|\|
>
> vijñāna-sārathir yas tu manaḥ-pragrahavān naraḥ \|
>
> so'dhvanaḥ pāram āpnoti tad viṣṇoḥ paramaṁ padam \|\|
>
> indriyebhyaḥ parā hy arthā arthebhyaś ca paraṁ manaḥ \|
>
> manasas tu parā buddhir buddher ātmā mahān paraḥ \|\|
>
> mahataḥ param avyaktam avyaktāt puruṣaḥ paraḥ \|
>
> puruṣān na paraṁ kiṁcit sā kāṣṭhā sā parā gatiḥ \|\| \[ka.u.
> 1.3.5-11\] ity ādyāḥ \|

aupaniṣadaḥ puruṣaḥ ity ādyāś ca \|\|26\|\|

---------------------------------------------------------------------------------------------------------------------

**jīva-gosvāmī (paramātma-sandarbha 69) :** tatra yeṣāṁ manaḥ
paramātmani nāsti, te paramātmātmake jagaty **asad** aṁśam eva gṛhṇanti,
ye tu paramātma-vidas te sad aṁśam eva gṛhṇantīty āhur bhāgavatāḥ---sad
iveti \|

**tvayy** **asad** avartamānaṁ yan **manaḥ,** tat khalu **trivṛt**
tri-guṇa-kārye jagati vartamānaṁ sat **tvayi** **sad iva** vartamānam
iva **vibhāti** \| darvī-sūpa-rasa-nyāyena svāvagāḍhe jagati sato'pi
paramātmano grahaṇābhāvāt, na tu vartamānam eva vibhātīty arthaḥ \| ata
evāsad aṁśasya triguṇa-māyā-mayatvaṁ mano-mayatvaṁ coktam---

> yad idaṁ manasā vācā
>
> cakṣurbhyāṁ śravaṇādibhiḥ \|
>
> naśvaraṁ gṛhyamāṇaṁ ca

viddhi māyā-mano-mayam \|\| \[bhā.pu. 11.7.7\] iti \|

ye tv **ātma-vidas** tvad-vettāras te **ā-manujāt**
sopādhika-jīva-svarūpam abhivyāpya **idam** **aśeṣaṁ** jagad eva
**ātmatayā** tvad-rūpatayā **sad abhimṛśanti,** teṣāṁ sad aṁśa eva
dṛṣṭir nānyatrety arthaḥ \|

tatra dṛṣṭāntaḥ---**na hi vikṛtam** iti \| teṣāṁ kanaka-mātraṁ
mṛgayamānānāṁ kanaka-vaṇijāṁ hi **kanaka-vikāre**
sundara-kurūpākāratāyāṁ[^104] dṛṣṭir nāsti,
śuddha-kanaka-mātra-gṛāhitvāt \| tathātma-vidām apīti bhāvaḥ \|

dārṣṭāntike'pi tad ātmatve hetu-trayam āhuḥ---**idaṁ** jagat **svena**
sac-chakti-viśiṣṭena upādāna-rūpeṇa tvayā **kṛtaṁ,** paścāt siddhe'pi
kārye kāraṇāṁśa-vyabhicāritayāntaryāmitayā ca svena tvayā **praviṣṭaṁ**
punaḥ pralaye'py **ātmatayā** sac-chakti-viśiṣṭa-sad-rūpatayaivāvasitaṁ
ceti \| evaṁ dṛṣṭānte'pi vivecanīyam \| tad etat sarva-m abhipretyoktaṁ
vaiṣṇave---

> jñāna-svarūpam akhilaṁ jagad etad abuddhayaḥ \|
>
> artha-svarūpaṁ paśyanto bhrāmyante moha-samplave \|\|

ye tu jñāna-**vidaḥ** śuddha-cetasas te'khilaṁ jagat \|

jñānātmakaṁ prapaśyanti tvad-rūpaṁ parameśvara \|\| \[vi.pu. 1.4.40-41\]
iti \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa khalu bodhas tvaṁ punar
avabodhaika-rasaḥ \| katham iva sattāṁ timiram iva tejomalinaṁ viṣayam
āśrayaṁ vā karotvity arthaḥ \| tasmāt-tavācintya-śakti-vaibhavasyājñānād
eva tathotprekṣanta iti bhāvaḥ \| śeṣaṁ ṭīkābhiprāye \| atha
asato'bhimato'sṛjyatety \[tai.brā. 2.2.9.10\] ādi śrutir
asti---tatrāsac-chabdena sac-chabda-prasiddha-kārya-paramparātiriktaṁ
sarva-kāraṇaṁ śrī-bhagavān ucyate **asad** vyapadeśān neti cen na,
dharmāntareṇa vākya-śeṣāt \[ve.sū. 2.1.17\] iti nyāyāt \|
adhimanaḥ-śabdena samaṣṭi-mano'dhikārī aniruddha evocyate \| tasya
sṛṣṭiś ca prādurbhāvanam eva \| tad abheda-vivakṣāyāṁ tu sarvādhikārī
tadīya-mana evaitenocyate \| asṛjyata---tad arthaṁ vyāpārayāmāsety
arthaḥ \| atha punar eva nārāyaṇaṁ so'nyaṁ kāmaṁ manasā dhyāyet \| tasya
dhyānāntaḥsthasya lalāṭāt svedo'patat \| tā imā patatāpa, tāsu tejo
hiraṇmayam aṇḍaṁ tatra brahmā caturmukho'jāyata \[maho. 1.4\] iti śruteḥ
\|

etad artham ajñātuḥ kasyacit pūrva-pakṣam āśaṅkya samādadhate \|
tatrāśaṅkā---nanu śrutyā śūnyam eva prathamam upadiṣṭam, tad anantaraṁ
mano-vijñāna-paramparā, tato'sata eva paryavasāne sthitiḥ syāt \| tathā
manasaḥ pradhānatvāt tarka eva sarvatra jñāne hetuḥ \| śrutes tu
tat-kalpitatvāt tad anantaraṁ kathaṁ punaḥ śrutyā tat tad dūṣyate ? iti
\| samādhānaṁ tu---**sad iva** \|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** na kevalaṁ tvam eva
nirguṇaḥ, api tu tava dhāma-pārṣadādayaś ca nirguṇāḥ \| yataḥ svayam
evoktam---nirguṇaṁ mad apāśrayaṁ \[bhā.pu. 11.25.26\] ity ādi \| atas
tad eva satyam iti tat-prakāram āhuḥ---**sad iva** mana ity ādi \|

**idaṁ** viśvaṁ **manaḥ**, manaḥ-kalpitatvāt \| ata **ā-manujāt**
ā-puruṣāt, puruṣaṁ maryādīkṛtya, āṅ maryādābhividhyoḥ \| puruṣaṁ tyaktvā
sarvam idaṁ trivṛt triguṇātmakam, ato'**sad api sad iva bhāti** \| sad
eva bhātīva evārthaḥ \| kathaṁ bhāti ? ity āhuḥ---**tvayi**
tvad-viṣayakaṁ yadi bhavatīty arthaḥ \| tvat-sambandhenāsad api viśvaṁ
**sad iva** bhāti \| kiṁ punaḥ sat ? nitya-bhūtaṁ yat tava lokādi, tasya
nityatve kāraṇam āhuḥ---aśesam, na vidyate śeṣo yasya \|

nanu, ka evaṁ mama lokādeḥ satyatāṁ vadantīty āhuḥ---ātma-**vidaḥ** \|
ātmānaṁ bhavantaṁ vidantīti **ātma-vidaḥ** \| kayā yuktyā vadanti ? ity
āhuḥ---**ātmatayā** tvat-svarūpatayā \| tval-lokādikaṁ tvat-svarūpam
eva---kṣemaṁ vindanti mat-sthānaṁ yad brahma paramaṁ viduḥ \[bhā.pu.
11.20.37\] iti tavaivokteḥ \| ata uktaṁ---na yatra kālo'nimiṣāṁ paraḥ
prabhuḥ \[bhā.pu. 2.2.17\] ity ādi \|

ātmatayeti yad uktaṁ tad dṛṣṭāntena spaṣṭayati---na hīty ādi \|
**kanaka-vikṛtiṁ** kuṇḍalādi-kanakārthino na **tyajanti** \| kutaḥ ? ity
āhuḥ---**tad ātmatayā** \| tad api kuṇḍalādi kanakam evākāra-mātreṇaiva
vikṛtatvam, na tu vastutve'pi vikṛtiḥ \| etena tvaṁ kṛṣṇa-rūpeṇa
nityāvikṛta eva, ghanānandatvāt \| tava lokāś ca ghanāghanānandatvena na
vikṛtam, api tu pārṣadādi-taru-gulma-khaga-mṛgādy ākāreṇaiva \| atas
tvat-sambandhād **asad** api **sad iva** bhāsate \| yat tu nitya-sat,
tat sad eveti tātparyārthaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra tri-guṇa-mayaḥ pumān
iti bhidety atra jñānināṁ mate jivātmanas tri-guṇa-mayatvena bhidā
paramātmaḥ sakāśād bhedo'jñāna-kalpita eva \| jñānena tu tasminn ajñāne
naṣṭe sati bhede ca tirohite sa paramātmaiva bhavati \| ato jivātmā nāma
paramātmato na pṛthag-vastu-rūpa iti tat-tvam \| bandha-mokṣau tv
ajñāna-vijṛmbhitāv eva \| kiṁ ca, evam idaṁ-kārāspadaṁ viśvam api tataḥ
pṛthak pratītam ajñānād evety āhuḥ---sad iveti \|

**idam aśeṣaṁ trivṛt** triguṇātmakaṁ paraspara-jātam ā-manujāt manujaḥ
puruṣo jīvas tam apy abhivyāpya sad iva, na tu sat, yato manaḥ
mano-mātra-vilasitam ity arthaḥ \| tathā ca śrutiḥ---

asato'dhi mano'sṛjata \| manaḥ prajāpatim asṛjata \| prajā-patiḥ prajā
asṛjata \| tad vā idaṁ manasy eva paramaṁ pratiṣṭhitaṁ yad idaṁ kiṁ ca
\[tai.brā. 2.2.9.10\] iti \|

arthaś ca---**asad** vā **idam** agra āsīt \[tai.u. 2.6.1\] iti śruter
asato brahmaṇo nimittāt adhi na vidyate dhīr yasmād ity ajñānam eva
mano-rūpeṇa vyavartatety arthaḥ \| tac ca samaṣṭy ātmakaṁ manaḥ
prajāpatiṁ tad abhimāninam asṛjat, vyaktam akarod ity arthaḥ \|

nanv ātma-vidām api viśvam sad eva sphurati, ataḥ kathā asat syāt ? ata
āhuḥ---**sad abhimṛśanti** **sad iva** jānanti \| ātma-kāryatvān na
tataḥ pṛthag ity arthaḥ \| tathā hi, yad upādānakaṁ yat kāryaṁ bhavati,
tat tenaiva rūpeṇa pratīyate upādīyate ceti \|

lokācāreṇa darśayanti---**na hi vikṛtim** iti \| **kanakasya vikṛtiṁ**
kuṇḍalādikaṁ kanakārthino **na tyajanti** \| atra hetuḥ---**tad
ātmatayā**, kanaka-rūpatvenety arthaḥ \| ataḥ **sva-kṛtam idaṁ** viśvam
tad anupraviṣṭaṁ puruṣa-svarūpam ca **ātmatayaiva avasitaṁ** niścitam
jñānibhiḥ \| etad eva aparokṣa-jñānaṁ saṁsāra-bandha-mocakam iti bhāvaḥ
\|\|26\|\|

**\...**

**\|\| 10.87.27 \|\|**

tava pari ye caranty akhila-sattva-niketatayā

ta uta padākramanty avigaṇayya śiro nirṛteḥ \|

parivayase paśūn iva girā vibudhān api tāṁs

tvayi kṛta-sauhṛdāḥ khalu punanti na ye vimukhāḥ \|\|

**śrīdhara-svāmī (bhāvārtha-dīpikā) :** nanu satyaṁ jñānam anantaṁ
brahma \[tai.u. 2.1.1\], neha nānāsti kiñcana[^105] \[bṛ.ā.u. 4.4.19\],
mṛtyoḥ sa mṛtyum āpnoti ya iha nāneva paśyati[^106] \[bṛ.ā.u. 4.4.19\]
ity ādi-śrutibhir evaṁ-bhūtasya bhagavataḥ pratipādanāt taj jñānaṁ
sukaram eveti, kṛtaṁ bhaktyā ? ata āha---**tava** **pari ye** carantīti
\|

**tava** iti karmaṇi ṣaṣṭhī \| tvāṁ **ye paricaranti** \| chandasi
vyavahitāś ceti yac-chabdena vyavadhānam adoṣaḥ \| kena rūpeṇa ?
**akhila-sattva-niketatayā,** akhilāni sattvāni niketo yasya sa, tathā
tasya bhāvas tattā, tayā \| sarva-bhūtāvāsatayety arthaḥ \| **uta** eva
**avigaṇayya** tiras-kṛtya **ta** eva **nirṛter** mṛtyoḥ **śiro**
mūrdhānaṁ **padā** pādena **ākramanti,** mṛtyor mūrdhni padaṁ dadhati \|
te taranti mucyanta ity arthaḥ \|

**ye** punar **vimukhā** abhaktās **tān girā** vacā **paśūn iva
vibudhān** viduṣo'pi **parivayase** badhnāsi \| kutaḥ ? **tvayi
kṛta-sauhṛdāḥ** **tvayi** kṛtaṁ sauhṛdaṁ prema yaiḥ, **te khalu**
niścitaṁ **punanti** pavitrayanti \| ātmānam anyān apīti śeṣaḥ, netare
\| tathā ca śrutiḥ,

tasya vāk-tantir nāmāni dāmāni \| tasyedāṁ vācā tantyā nāmabhir dāmabhiḥ
sarvaṁ sitam[^107] iti \|

ayam abhiprāyaḥ---satyam evaṁ-bhūtam ātmānaṁ śrutayaḥ pratipādayanti \|
tatra ca[^108] yadyapi vastuno'parokṣatvād aparokṣam eva jñānam
utpadyate, tathāpy asambhāvanā-viparīta-bhāvanā-tiraskṛtatvān
malina-citteṣu parokṣam iva bhavatīti
nāparokṣa-saṁsāra-bhrama-nivṛtti-samartham \| bhagavat-paricaryayā tu
samyag amala-cittānāṁ tat-prasādena labdha-parokṣa-jñānānām ayatnata eva
kara-kalito mokṣa iti \| tathā ca śrutayaḥ---dehānte devaḥ paraṁ brahma
tārakaṁ vyācaṣṭe \[nṛ.tā.u. 1.7\], yam evaiṣa vṛṇute tena labhyaḥ[^109]
\[ka.u. 1.2.23\], yasya deve parā bhaktiḥ \[śve.u. 6.23\] ity ādayaḥ \|

tapantu tāpaiḥ prapatantu parvatād

aṭantu tīrthāni paṭhantu cāgamān \|

yajantu yāgair vivadantu vādair

hariṁ vinā naiva mṛtiṁ taranti \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jñānasya sulabhatvenātīva
bhaktau prayāso na kāryo jñānaikāvāptavyatvena
mokṣasyetyāśaṅkate-nanviti \| evam-bhūtasya satya-jñānādi-rūpasya
taj-jñānaṁ bhagavajñānam iti śruty arthaḥ pūrvam uktaḥ \| ity artha iti
eka \[eka eva hīty āderarthaḥ \| jagato brahmādi-bhedena prāptam
īśvarānekatvaṁ nirasyati eka iti \| eka eva hi rudro na dvitīyāya
tasthuḥ iti \| rudraḥ paramātmā eṣa eva rudra eṣa evendraḥ \| ity
ādi-śruteḥ \| eteṣām aiśvaryaṁ prākṛtam anityaṁ cābhāsikaṁ ceti
evakāreṇāsūci \| tata ekatvaṁ kāraṇatvaṁ cāvyākṛte paryavasitaṁ
nirasyati-deva iti \| kāla-traye\'pītarānapekṣayākhaṇḍa-cidātmanā svayam
eva dīpyate prakāśata iti devaḥ \| avyākṛtasya jaḍatvena
devatvāsambhavāt svataḥ kāraṇatvānupapatteḥ devatvekatvasampattyā raveḥ
prāptam īśvaratvaṁ nirasyann āha sarveti \| sarveṣu bhūteṣu cid
eka-rasātmanā sthita ity arthaḥ \| etena raverdaivatve ekatve\'pi
cidātmanā bhūteṣv avasthiter asattvād īśvaratvābhāvaḥ \| sarva-bhūteṣu
sarvadaika-rūpeṇa cit-prakāśātmanā sthitatvena brahmaṇaḥ prāptaṁ
sarva-vedyatvaṁ nirasyati-gūḍha iti \| sarva-bhūteṣu prakāśātmanā
vidyamānatve\'pi medhaiḥ sūryavad avidyā-tat-kāryais
tirohitatvāt-paramātmā na sarveṣāṁ vedyo\'stīty arthaḥ \|

bhūteṣu gūḍhatve sati brahmaṇā prāptaṁ buddhyādivat-paricchinnatvaṁ
nirasyati-sarva-vyāpīti \| ghaṭādikaṁ mṛdiva jagad-bahirantaś ca
sarvataḥ svasattayā vyāpnatīti sarva-vyāpī bahirantaḥ

pūrṇatvād-brahmaṇaḥ paricchity abhāvaḥ \| gūḍhātmanā sarva-vyāpakatvam
ākāśe\'sti tatrāha---sarva-bhūtāntarātmeti \| sarveṣāṁ bhūtānām antar
buddhi-guhāy āmātma-rūpeṇa tiṣṭhatīty arthaḥ \| sarva-vyāpakatve\'py
ākāśasya jaḍatvena sarva-bhūtātmatvāsambhavān na sarva-bhūtātmatve
brahmaṇaḥ karma-kartṛtva-tat-phala-bhoktṛtva-saṁsāritvaṁ ca prāptaṁ
tatrāha---karmādhyakṣa iti \|

upādhim adhiṣṭhāya tad-dharmān īkṣata ity adhyakṣaḥ, bhūtānāṁ
tat-karmaṇāṁ tat-phala-bhogānāṁ ca sākṣyevātmā
niravayavatvān-niṣkriyatvāc ca svayaṁ karma na kiñcit-karotīti nāpi
bhuṅkte ity arthaḥ \|

brahmaṇaḥ sarva-bhūtāntaratve bhūtāśrayatvaṁ tad adhīnatvaṁ cāptaṁ
nirasyati-sarva-bhūtādhivāsa iti \| vasaty asmin-sarvam iti vāsaḥ \|
adhikatamaścāsau vāsaścety adhivāsaḥ \| śuktau rajatavad-darpaṇe puravat
svasmin-kalpitānāṁ bhūtānāṁ paramātmādhivāso\'dhiṣṭhānam evāsti, na tu
svayaṁ tad adhikaraṇa ity arthaḥ \|

na kevalaṁ karmaṇām eva jñātāyam ātmā kintu bhūtānāṁ tad-dharmāṇāṁ
tat-karmaṇāṁ tat-phalānubhūtīnāṁ tad avasthānāṁ ca draṣṭety
āha---sākṣīti \| buddhi-tad-vikārāṇāṁ sarveṣāṁ sākṣīty arthaḥ \| sākṣād
īkṣata iti sākṣīty ātmana īkṣaṇa-kriyā-kartṛtve prāpte saty āha---ceteti
\| cetayitṛtvam avikriyatvaṁ svayam avikriyātmanā sarvaṁ paśyatīty
arthaḥ \|

avikriyatve hetuḥ---kevala iti \| kevalo niravayavaḥ niravayavatvād
avikriyaḥ svayam avikriyaḥ sann eva sarvaṁ paśyatīty arthaḥ \|
śabda-guṇam ākāśam iti niravayavasyāpy ākāśasya yathā guṇavattvaṁ tathā
brahmaṇo niravayavasyāpi **sattva**-cittvādi-guṇavattve prāpte
pariharati śrutiḥ-nirguṇa iti \| ātmana ākāśaḥ sambhūtaḥ \[tai.u.
2.1.1\]\| ity ākāśasya jani-śrutes tasya janimattvena sāvayavatvād
ākāśasya guṇavattvaṁ yuktam \| niṣkalam iti śruter brahmaṇo
niravayavatvād-guṇavattvam anupapannam eva \| tataḥ
**sattva**-cittvādi-svarūpam eva bhavati, na tu guṇa iti parasya
brahmaṇo\'khila-viśeṣābhāva-pratipādanāya cakāra iti śaṅkarānando
gītāyāṁ vyācakhyau \| eva hi bhūtātmā---ity ādi-śrutibhiḥ
sarva-bhūtāvāsatvenoktatvād iti bhāvaḥ \| ity artha iti---

ye māṁ sarveṣu bhūteṣu bhagavantam upāsate \|

aihikām uṣmikaṁ tyaktvā tān-mṛtyor atipāraye \|\|

ity ādi-śrī-mukhokter mṛtyum atitucchaṁ kṛtvā mucyanta iti bhāvaḥ \|
anyān-nija-saṅgino\'pīty arthaḥ \| itare tvad-vimukhā nātmānaṁ
kuto\'nyāniti bhāvaḥ \| abhaktān badhnātīty atra śrutim āha---tathā ceti
\| tasyeśvarasya vāk veda-rūpā taṁ tirbandhanārthaṁ mahā-rajjuḥ nāmāni
brāhmaṇādīni dāmāni gala-bandhanāni nāmabhir dāma-sthānīyaiḥ
sarva-maśeṣaṁ sitaṁ baddham amukastvam evaṁ kurvity ājñayā baddham ity
arthaḥ \| abhakta-bandhana-pareyaṁ śrutiḥ \| svami-caraṇānām āśayas tv
ayam ity āha ayam iti \| satyaṁ niścitaṁ tatra
pratipādane\'parokṣatvāt-pratyakṣatvāt kare kalitaḥ sthāpitaḥ \| atra
pramāṇam āha---tathā ceti \| śrī-nṛsiṁha-tāpanyāṁ---

ya iha sthātum apekṣate sarva-iśvaryaṁ dadāti yatra kutrāpi mriyeta

dehānte devaḥ tārakaṁ vyācaṣṭe yenāmṛtībhūtvā so\'mṛtatvaṁ gacchati \|\|
\[nṛ.tā.u. 1.7\] iti \|

arthaḥ---ayam ātmā pravacanena śāstrādhyayanena medhayā buddhyā bahunā
śrutena śravaṇena ca na labhyate kintu yam ātmānam eṣa upāsako
vṛṇute\'nanya-bhāvena bhajate tenaiva varaṇenaiva sa ātmā labhyo
nānya-sādhanāntareṇa \| yad vā, yam eva bhaktaṁ bhaktyā parituṣṭa ātmā
harir vṛṇute ātmasāt-kartum icchati tenaivaiṣa labhyate nānyair iti
bhakta-mokṣa-pareyam \| yasya deve parā \[śve.u. 6.23\] iti vyākhyātaiva
\| svāminām-

tapantviti \| tāpaiḥ pañcāgnyādibhiḥ \| parvatāt bhṛgutuṅgāt \| tīrthāni
puṣkarādīni \| āgamān-sāṅgavedādīn \| yāgair agnihotrādibhiḥ \| yogair
yukti-samūhaiḥ \| vādair iti pāṭhe tu vādair jalpa-vitaṇḍādibhiḥ mṛti
mṛtyuṁ sṛtim iti pāṭhe saṁsṛti janma-jarā-mṛtyu-rūpām ity arthaḥ \|\|

---------------------------------------------------------------------------------------------------------------------

**śrīdharānuyāyinī :** satya-jñānādi-svarūpeṇa tasya jñānaṁ sukaram eva
kiṁ bhakty ety āśaṅky āhuḥ---taveti \| dvitīyārthe ṣaṣṭhī \| ye ca tvāṁ
sarvāntaryāmitaya bhajanti te ko\'yaṁ varāko mṛtyur iti tiraskṛtya
mṛtyor api śirasi padaṁ dhṛtvā mucyante tat-sopānena tvat-padaṁ
gacchantīti niścitam \| kintu mahatā kaṣṭena tatrāpi kecideva ye tu
**tvayi** prema-bhaktāste sarve svayam atipūtā evānyān śiṣyādīn-niścitaṁ
**punanti** \| evaṁ ca bhagavad-bhaktyā nitarāṁ nirmalī-kṛtamanasāṁ
sarveṣām eva tvat-kṛpayā vinā prayāsaṁ labdhāparokṣa-jñānānāṁ sulabha
eva mokṣaḥ \| ye tu tvayy abhaktāste svātmānam api na pavitrayanti
kuto\'nyānatastān **vibudhān** api aihikām uṣmika-sādhana-samūha-dakṣān
api jñānino\'pi vā vidhi-niṣedha-rūpāyāṁ tat-tan-mata-pratipādikāyāṁ vā
vedavāci tantyāṁ brāhmaṇa-tārkikādinām abhistvaṁ
kharoṣṭra-mahiṣādi-**paśūn** iva badhnāsi \| evaṁ cāparokṣa-jñānam
evāparokṣa-bhrama-nivartakam iti niyamāj-jñāninām api bhaktiṁ vinā
jñānaṁ paro\'kṣamevāto vyartham ity āśayaḥ \|

yad vā, narākāratve\'pi paśu-tulyatvam āhuḥ avibudhān iti \| avayo
meṣākhyāḥ paśavas tad-vadbodho yeṣāṁ tān
āhāra-nidrā-bhaya-maithunamātraṁ jānata ity arthaḥ \| ta evāgre\'vimukhā
ity uktāḥ \| naye veda-śāstra-rahasye
tad-varṇane\'vivan-meṣa-paśuvan-mukhāni yeṣāṁ te ity arthaḥ \| yathā te
vṛthaivāmaṅgalaṁ pralapanti tathā tavābhaktāḥ paṇḍitaṁ manyā api
sva-sva-matārūḍhāḥ parabuddhi-bhraṁśārthaṁ vṛthaiva pralapanti \| ata
eva madīyam āśayam anyathaite varṇayantīti mahatā krodhena **tāṁs** tvaṁ
badhnāsīty arthaḥ \| yad vā, ye tvayaḥ **kṛta**-sauhṛdā ata eva **na
ye** sāṁsārika-vyavahāre vimukhā viraktāḥ \| ata eva vāsudevaḥ sarvam
iti sa mahātmā sudurlabhaḥ \[gītā 7.19\]\| iti-gītoktyā sarvātmatvena
tvām upāsate te mṛtyuṁ tiraskṛtya tasya śiraḥ svapādenākramanty eva \|
tathātmānamanyāṁś ca pavitrayanty eva \| bhaktānāṁ mṛtyu-bhayābhāve
hetuḥ tān-mṛtyu-prabhṛtīndevān api **girā** mad-bhakteṣv evaṁ kurudhvam
iti apratihatā-jñārūpayā vāṇyā tvaṁ **paśūn** iva badhnāsi \|\|

---------------------------------------------------------------------------------------------------------------------

**nīlakaṇṭhī :** evaṁ ka ihety ādi-śloka-trayeṇa jagat-kāraṇasya
durjñeyatvaṁ tamaso jagat-kāraṇatvaṁ jagato manomātratvaṁ coktam \|
arthāc ca \| tattva-jñānenājñānanāśe tat-kāryasya manaso nāśaḥ tasmin
sati saṁsāroccheda iti śrautayauktika-vicāraḥ sāṅkhya-nāmoktaḥ
atyanta-buddhimān-dyādvā viśiṣṭa-gurvādy alābhād vā ye tatrāśaktās te
nirguṇa-brahmopāsti-lakṣaṇa-yogenāpi mucyanta ity āha---**tava** **pari
ye** carantīti \| yena **ye** vimukhā akhila-**sattvaniketatayā**
**tava** paricaranti te uta **nirṛteḥ** śiraḥ padākramantīty anvayaḥ \|
ye puruṣā naye śravaṇa-mananātmakanyanaya-vicāre vimukhā ayogyāḥ santaḥ
akhila-**sattvaniketatayā** sarva-bhūtādhivāsatayā---

> eko devaḥ sarva-bhūteṣu gūḍhaḥ
>
> sarva-vyāpī sarva-bhūtāntarātmā \|
>
> karmādhyakṣaḥ sarva-bhūtādhivāsaḥ

sākṣī cetā kevalo nirguṇaś ca \|\| \[śve.u. 6.11\]

iti śruty uktyā \| **tava** tvāṁ karmaṇi ṣaṣṭhī \| paricaranti---

īśvaro jīva-kalayā praviṣṭo bhagavān iti \|

praṇamed-daṇḍavad-bhūmāv āśvacaṇḍāla-gokharam \|\|

iti smṛty ukta-prakāreṇopāsate vyutthāna-kāle \| samādhi-kāle
tu-upādhyaṁśam anantar bhāvya kevalaṁ nirguṇam upāsate te uta te\'pi
vimucyanta iti śeṣagranthārthaḥ \| yad vā, akhilaṁ rajas
tamobodhaśūnyatvena kṛtsnaṁ śuddhaṁ sattvam antaḥkaraṇa-sattvaṁ tad eva
niketa upalabdhisthānaṁ jñāpakaṁ vā yasya tasya bhāvas tattā tayā \|
viśuddhā-sattvas tatastu taṁ paśyati niṣkalaṁ dhyāyamānaḥ \| iti śruteḥ
\| **tava** śuddha-sattve prakāśamānatayā hetunā ye tvām ātmānaṁ
sarva-pratyag-bhūtaṁ paricaranti tat-tad upādhyākāratāṁ parityajya
prāpnuvanti **ta uta** te\'pi nirṛtiḥ śiraḥ **avigaṇayya** helayā padā
ākramanti mucyanta ity arthaḥ \| vināpi śravaṇādi-pranāḍīṁ
kevalopāstyāpi mucyanta iti gītāsv api dṛṣṭam---

anye tv evam ajānantaḥ śrutvānyebhya upāsate \|

te\'pi cātitaranty eva mṛtyuṁ śruti-parāyaṇāḥ \|\|

dhyānadīpe---

atyanta-buddhimāndyād vā sāmagryā vāpy asambhavāt \|

yo vicāraṁ na labhate brahmopāsīta so\'niśam \|\|

vāśiṣṭhe---

dvau kramau cittanāśasya yogo jñānaṁ ca rāghava \|

yogo vṛtti-nirodho hi jñānaṁ samyag avekṣaṇam \|\|

asādhyaḥ kasyacid-yogaḥ kasyacit-tattva-nirṇayaḥ \|

prakārau dvau tato devo jagāda paramaḥ śivaḥ \|\| iti \|

nanu---jñānād eva tu kaivalyam, nānyaḥ panthā vidyate\'yanāya
\[maha.nā.u 2\]\| iti prakārāntara-vyāvṛtteḥ katham upāstyāpi mucyanta
iti ucyate upāster api sākṣāt-kārārthatvān na ko\'pi doṣaḥ \| yathoktaṁ
bhagavatā---

yat-sāṅkhyaiḥ prāpyate sthānaṁ tad-yogair api gamyate \|

ekaṁ sāṅkhyaṁ ca yogaṁ ca yaḥ paśyati sa paśyati \|\|

nanu---kuto mat-paricaryāyā īdṛśo mahimety āśaṅkya **tava**
sarveśvaratvād ity āha---parīti \| **vibudhān-**sūryādīn-**girā**
ājñā-vacanena **paśūn** iva **parivayase** kālayase \|

bhīṣāsmād-vātaḥ pavate bhīṣodeti sūryaḥ \|

bhīṣāsmād agniścendraś ca mṛtyur dhāvati pañcamaḥ \|\| \[tai.u. 2.8.1\]
iti \|

etasya vā akṣarasya praśāsate gārgi sūryā-candram asau vidhṛtau
tiṣṭhataḥ \[bṛ.ā.u 3.8.9\]\| ity ādi-śrutibhyaḥ atyalpam idam ity āha
api tāniti \| tān api **vibudhān** api **tvayi** **kṛta-sauhṛdāḥ**
nāradādayaḥ **khalu** niścitaṁ **punanti** darśanādinā \| ayam
arthaḥ---dvividham upāsty aparaparyāyaṁ dhyānaṁ yoṣitam agniṁ dhyāyīta
ity ādi prabhūta-viṣayaṁ bhāvanā-rūpam ekam, paroktasya raty
ādi-gata-sūkṣma-viśeṣasya grahaṇāya cakṣuṣa iva śruty uktasya
pratīco\'vasthātrayātīta-nirviśeṣatvasya grahaṇāya manasaḥ
praṇidhāna-rūpaṁ dvitīyam, ādyaṁ mānasa-kriyā-rūpatvād anitya-phalaṁ
dvitīyaṁ dharmam edhasam ādhi-rūpaṁ vastu-tattva-viṣayatvān-mukti-hetur
api kṣaṇam ekaṁ kratu-śatasya catuḥ-saptatyā iti śruter
dharmarddhi-hetur api dhyānaja-dharmādhikyāc ca nāradādayo\'nyān
**punanti** svayaṁ ca jīvan-mukti-sukhaṁ puṣkalam anubhavanti \|
śravaṇādi-pranāḍī-prāpta-jñānāstu svayaṁ kṛtārthā api
puṣkala-tapovṛddhya-bhāvān-nānyaṁ pātuṁ kṣamā iti dhyāna-yogasya
śreṣṭhatvam iti \| atrāyaṁ yogānuṣṭhāna-kramaḥ---śama-damādi-sampanno
mano\'nukūle śucau deśe sthira-sukham adhyāsīnaḥ umāsahāyaṁ parameśvaraṁ
prabhuṁ trilocanaṁ nīla-kaṇṭhaṁ praśāntam---

ya eṣontarāditye hiraṇmayaḥ puruṣo dṛśyate hiraṇya-śmaśrur hiraṇyakeśa
āpraṇakhāt-sarva eva suvarṇas tasya yathā kapyāsaṁ puṇḍarīkam evam
akṣiṇī tasyod iti nāma sa evaṣa sarvebhyaḥ pāpmabhya uditaḥ \| atha
yadataḥ paro divo jyotir dīpyate viśvataḥ pṛṣṭheṣu sarvataḥ pṛṣṭhaṣv
anuttameṣūttameṣu lokeṣv idaṁ vāva tad-yad idam antaḥ puruṣe jyotiḥ \|

ity ādyādhyātma-vidyānām---

saiṣā dahara-vidyātra dvidhā te parikīrtitā \|

ādhyātmikī bhaved ekā tathānyā tvādhibhautikī \|\| iti \|

śaive cid ambara-māhātmyādau ādhibhautikī-karaṇāt \| dhyānam antaḥ pare
tattve lakṣyeṣu ca niveśayet \| iti bāhya-lakṣya-śruteś ca
umā-maheśvara-pratimāyāṁ sūrya-maṇḍale vā
nibiḍatara-śukla-bhāsvarāndhakāra-kalpa-satatoditānas tam
ita-rūpāntara-darśanāpalāpiṣu sūrya-raśmiṣu vā gurukta-yuktyā
datta-dṛṣṭir umā-sahāyādi-śabdān-sañjñā-sañjñi-saṅketa-grāhakān
umānasmṛti-pūrvakaṁ tad arthāṁścānusandadhāno\'yam aham asmi sāmbaśiva
ity ādyākāraṁ pratyayāntarānantaritāṁ savitarkākhyāṁ bhāvanāṁ kuryāt \|
iyam evokta-vidhānusandhānākāra-śūnyā dehāhaṁdhīvad artham
ātra-nirbhāsākārā nirvitarkety ucyate \| tathā ca śrutiḥ ato
viśeṣa-vijñānaṁ viśeṣam upagacchati \| iti \| ato viśeṣeṣu
dhyāna-niveśanād-viśeṣaḥ sthūla-bhautikaḥ \| tatra vividhaṁ
śabdādi-vikalpopetaṁ jñānaṁ vijñānaṁ vigalitaḥ śeṣo jñānādanyo vikalpo
yasmāt-tat-tatheti śruty arthaḥ \| idam eva pratimādikaṁ yadā
viṣayebhyaḥ praty āhṛta-karaṇaḥ svapna iva vigalita-sthūla-dehābhimānaḥ
pūrvavad eva śabdādy ullekha-sahitaṁ ca samāpadyate tadā te
savicāra-nirvicāra-samāpattī ucyate \| etad-dvayaṁ mānasam \| etāś
catasraḥ samāpattayaḥ sūtritā bhagavatā patañjalinā \| tatra
śabdārtha-jñāna-vikalpaiḥ saṅkīrṇā savitarkā smṛti-pariśuddhau
svarūpa-śūnyevārtha-mātra-nirbhāsā nirvitarkā \| etayaiva savicārā
nirvicārā ca sūkṣma-viṣayā vyākhyātā \| atipari-śuddhir varjanaṁ
svarūpa-śūnyāham idaṁ bhāvayāmīty ākāra-śūnyā, uttaratra sūkṣma-viṣayeti
viśeṣaṇāt-pūrvayoḥ sthūla-viṣayatvaṁ siddham, tena sthūle
ātma-manaḥ-śarīra-viṣayāṇāṁ sānnidhyam asti sūkṣme ātma-manasor eva \|
sthūle\'pi yadā dehāsaṅgād-vṛtti-lābhas tadāsau mahā-videhā nāma dhāraṇā
\| atredam uktam bahir akalpitā vṛttir mahā-videhā
tat-saṁyamāt-prakāśāvaraṇakṣayaḥ \| iti \| asyāṁ cāvaśyaṁ
dhyeyasyātivāhikatvaṁ vyaktībhavati \| tathā hi vitarkālambane
pratimādau yadyapi lokadṛṣṭyā devatā-dṛṣṭir adhyasyate tathāpy ātivāhikī
devataivādhibhautikyāḥ pratimāyās tattvaṁ śuktir iva rūpyasya tatra
bhātasya \| yathoktaṁ vāsiṣṭhe---

ātivāhika evāyaṁ tvādṛśaiś citta-dehakaḥ \| ādhibhautikayā buddhyā
gṛhītaś cirabhāvanāt \| iti \| ayaṁ prapañcaḥ atikramya śilodarādikam
api vahaty abhimāninam ity ativāhi apratimaṁ bhūta-sūkṣmaṁ tena nirvṛtta
ātivāhikaḥ \| asyāpi tat-tvaṁ citta-dehakaḥ cittam eva

deho yasya sa tathā \| evaṁ ca yathā tīvrābhiyogena nirīkṣyamāṇe
śukti-rajate rajataṁ tirodhīyate śuktiś ca prakāśate, evaṁ
devatā-bhāvanādārḍhye pratimāyā acetanatvaṁ tirodhīyate śāstrīyaṁ
cetanaṁ devatā-rūpam āvirbhavati \| ata eva dṛḍha-bhaktā bāṇādayaḥ
svārādhyaiḥ śaṅkarādibhiḥ saha vyavaharantīti bahulam upākhyāyate \|
evaṁ paricchinna-vigrahavatyā devatāyā api tattvam anantatvam eva \|
tad-bhāvanayā tat-pariccheda-tirodhāne\'nantaṁ sarvataḥ pāṇipādaṁ tad
ity ādy ukta-lakṣaṇaṁ viśva-rūpam api prakāśate, yad apaśyad yaśodā
kṛṣṇa-mukhe \| viśva-rūpādhyāyo\'py etam artham upabṛṁhayati \| tad etad
eva nirvitarkajaṁ pratyakṣaṁ prakṛtyoktaṁ yogabhāṣye tat-paraṁ
pratyakṣaṁ tac ca śrutānumānayorbījam iti viśva-rūpasyāpi tattvaṁ
nirviśeṣa-sanmātram \| tad eva cakṣur ādīnāṁ prameyam ity uktam
buddhīndriya-manaḥ-prāṇān ity atra \| upapadyate caitat \| yathā
go-purākāre mukure datta-dṛg api tam atisvacchatvād ajānaṁs tatra
pratibimbitaṁ puram eva paśyati yathā vā hiṅgulā-rūḍhaṁ sphaṭikaṁ
paśyann eva cindrikāyāṁ nīlamaṇim iva saurāloke padma-rāgam iva ca
manyate \| evaṁ cakṣuḥ-saukṣmya-tāratamyāt-pratimādau cetanatvam
anantatvaṁ san-mātratvaṁ cāsmitāparaparyāyaṁ gṛhītvā vilīyate tad
etat-samyag-darśanaṁ śrutyāpy uktam---

mānase ca vavlīne tu yat-sukhaṁ svātma-sākṣikam \|

tad-brahma cāmṛtaṁ śukraṁ sā gatirlokaḥ eva saḥ \|\| iti \|

so\'vitarka-kramo\'nalavat-sva-kṛtānukṛtir ity asya
dvitīya-vyākhyānarītyā kaulika-nyāyena bahutara-mahā-muni-mahīkṛtāyāṁ
śrī-kaṇṭha-śrī-nāthādi-pratimāyāṁ prayuktaḥ kṣipraṁ prasiddhyati
nibiḍatarārka-raśmyālambanas tvavy avadhānena viśva-rūpam eva gocarayann
āśutara iti vivekaḥ \| nirvicāra-vaiśārady aphalaṁ sārvajyaṁ pātañjale
proktam \| tat-sarvasya kalpitatvaṁ vinā na saṅgacchate ity uktaṁ
vedāntakatake---

atītān āgataṁ vastu vīkṣate kara-bilvavat \|

yogī saṅkalpa-mātrottham iti śāstreṣu ḍiṇḍimaḥ \|\|

māyāyāṁ sarvadā sarvaṁ sarvāvastham idaṁ jagat \|

astīti tad upādhiś cit-sārvātmyāt sarvam īkṣate \|\|

ārambha-pariṇāmābhyāṁ svena rūpeṇa yan na sat \|

atītān āgataṁ vastu yogī tad-vīkṣatāṁ katham \|\|

saṅkalpa-mātra-bhātaṁ vastvatītādi yad īṣyate \|

naṣṭa-strī-darśanābhaṁ tat-syād-yogi-jñānam aprabhā \|\|

yogi-saṅkalpa-mātreṇa tasyotpattir yad īṣyate \|

īśa-saṅkalpa-mātreṇa sarvotpattis tad eṣyatām \|\|

nārambhe pariṇāme vā dṛṣṭaḥ kālādyati-kramaḥ \|

kalpanāyāṁ tu sa spaṣṭaḥ svapna-māyā-bhramādiṣu \|\|

tasmānn āṇubhir ārabdhaṁ bhittivannāpi gavyavat \|

prakṛteḥ pariṇāmo vā jagatkiṁ tv indra-jālavat \|\| iti \|

uktā grāhya-samāpattir īśvara-praṇidhāna-rūpāsyāḥ phalaṁ vyādhi-duḥkhādy
antarāyābhāva-pūrvikā āśusamādhi-siddhiḥ \| yato bhagavān \| patañjaliḥ
adhi-mātra-śraddhādy upāyopetānām adhimātra-vairāgyād āsannatamaṁ
samādhi-lābham uktvāsūtrayat īśvara-praṇidhānād vā \| iti \| tataḥ
pratyak-cetanādhi-gamo\'py antarāyābhāvaś ca \| iti ca \| antarāyā
vyādhiduḥkhādayaḥ \| nirvicāra-grāhyaṁ ṣaṣṭha-śralokoktarītyā vilāpya
manomaye samaṣṭau cittaṁ dhārayato manomayaḥ prāṇa-śarīro bhārūpaḥ
satya-saṅkalpaḥ sarva-kāmaḥ sarva-gandhaḥ sarva-rasaḥ \| ity ādi-śruty
ukta-sārvajñaṁ satya-saṅkalpatvaṁ cāvirbhavati tatra kutūhalitayā manaso
viṣaya-vikalpābhimukhye sānandas tad abhāve sāsmitaḥ samprajñāto bhavati
\| ta ete grahaṇa-gṛhītṛsamāpattī pūrvavac-chabdād
ivikalpa-saṅkīrṇatvāsaṅkīrṇatvābhyāṁ pratyekaṁ dvividhe \| mano
mahān-matir brahmā-pūrbuddhiḥ khyātir īśvara ity anayor eva
nāma-dvandvāni \| so\'yam avāntara-bhedād aṣṭa-vidhaś catur vidhaḥ
sūtritaḥ \| vitarka-vicārānandāsmitārūpānugamāt-samprajñātaḥ \| iti \|
asmitāsamāpattir eva śāstra-saṁskṛtadhiyāṁ tat-tvam asyādi-vākyotthā
brahma-vidyākhyā cetovṛttiḥ \| asyāḥ phalam---

bhidyate hṛdaya-granthiś chidyante sarva-saṁśayāḥ \|

kṣīyante cāsya karmāṇi tasmin dṛṣṭe parāvare \|\| \[maho.u 3.82\] iti \|

paro hiraṇya-garbhaḥ avare yasmāt sa parāvara īśvaraḥ \| upabṛṁhitaś
cāyam antyaḥ pāda ekādaśe dṛṣṭa evātmanīśvare \[bhā.pu 10.2.21\] iti \|
hṛdaya-granthi-bhedaḥ **sattva**-puruṣānyatākhyātir ity anarthāntaram \|
vivekakhyāter api paravairāgya-balān-nirodhe dagdhendhanānalavad upaśame
vā sati asamprājñāto dharmam edhākhyaḥ samādhir bhavati \| yam apekṣya
śrūyate---

yatra tvasya sarvam ātmaivābhūt-tat-kena kaṁ paśyet \| yatra
nānyat-paśyati nānyac-chṛṇoti nānyanmanute nānyad-vijānāti sa bhūmātha
yatrānyat-paśyatyanyac-chṛṇoti anyanm anute anyad-vijānāti tad alpaṁ yo
vai bhūmā tat-sukhaṁ nālpe sukham asti \|\| iti \|

tāvan-mano niroddhavyaṁ hṛdi yāvat-kṣayaṁ gatam \|

etad jñānaṁ ca dhyānaṁ ca śeṣo\'nyo grantha-vistaraḥ \|\|

smaryate ca vaśiṣṭhena nirvikalpa-samādhirhi siddhāntaḥ sarva-vāṅmaye \|
iti \| yaṁ cāsūtrayat prasaṅkhyāne\'py akusīdasya sarvathā vivekakhyāter
dharmam edhaḥ samādhiḥ \| prasaṅkhyāne\'smitānta-dhyāna-phale
ṛtambhara-pratyakṣādāvabhilāṣa-śūnyasya sarvathā viveka-khyātir eva
bhavati \| tat-phale\'pi **sattva**-puruṣānyatā-khyāti-mātrasya
sarva-bhāvādhiṣṭhātṛtvaṁ sarvājñātṛtvaṁ ceti sūtrite viraktasya dharmam
edho bhavatīty arthaḥ \| tat-tvaṁ cāsya kṣaṇam ekaṁ kratuśatasya
catuḥsaptatyā yat-phalaṁ tad avāpnoti iti śruteḥ etat-samāpatti-pañcakam
\| yac-ched-vāṅ-manasī iti \| śrutyā vāṅ-mano-jñāna-mahac-chānta-śabdair
upāttaṁ vācaṁ bāhyendriyaṁ svaviṣaye nirudhya jitvā svakāraṇe manasi
pravilāpayed iti yac-ched ity asyārthaḥ \| evam uttaratra śāntāvadhi
yacchet \| atrāpi viśeṣāviśeṣa-liṅga-mātrāliṅgāni guṇa-parvāṇi \| tatra
vitarkālambanād-viśeṣād-vicārānandālambanam aviśeṣaṁ prativivakṣato
yogino dainandinalayābhyāsān-mano līyate praviṣṭa-mātraṁ vā
rajaḥ-prābalyāt-pūrvāṁ bhūmim utsarpati sarva-kṣepaḥ tāvetau
laya-vikṣepau heyatayā śrūyete---

laya-vikṣepa-rahitaṁ manaḥ kṛtvā suniś calam \|

yadā yātyamanībhāvaṁ tadā tat-paramaṁ padam \|\| iti \|

evam aviśeṣād asmitālambanaṁ liṅga-mātraṁ pravivikṣatas tataḥ puruṣaṁ ca
pravivikṣato laya-vikṣepau staḥ \| teṣvādyo līno mūḍha eva \|
dvitīya-tṛtīyau kramād-videha-prakṛtilayān-vartha-sañjñau
krama-mukti-bhājau \| etayor avāntara-bheda-kalpanayā phala-bhedaḥ
smaryate vāyu-purāṇe---

daśa manvantarāṇīha tiṣṭhantīndriya-cintakāḥ \|

bhautikāstu śataṁ pūrṇaṁ sahasraṁ tvābhimānikāḥ \|\|

bauddhā daśa-sahasrāṇi tiṣṭhanti vigata-jvarāḥ \|

pūrṇaṁ śata-sahasraṁ tu tiṣṭhanty avyakta-cintakāḥ \|\|

puruṣaṁ nirguṇaṁ prāpya kāla-saṅkhyā na vidyate\|\| iti \|

sūtraṁ ca---bhava-pratyayovideha-prakṛtilayānām \| iti \| eṣām
asamprajñāto laya-rūpatvād-bhava-pratyayo janma-hetur iti sūtrārthaḥ \|
asamprajñātāvasthāyāṁ yogī jīvan-mukta ity ucyate \| yāṁ prakṛtyoktaṁ
yoga-bhāṣye asyām avasthāyām īśvarasyān īśvarasya
viveka-jñānavato\'nyasya vā kaivalyaṁ siddham iti \| so\'yaṁ yogī
vyavasthaḥ \| yaḥ svato vyuttiṣṭhati sa vidvadavraḥ \| yaḥ parataḥ sa
vidvad-varīyān \| yo nobhayataḥ sa vidvad-variṣṭhaḥ \| imaṁ prakṛtyoktaṁ
dehaṁ vinaśvaram avasthitam utthitaṁ vā siddho na paśyati
yato\'dhyagamat-svarūpam \| iti \| vāsiṣṭhe sapta yoga-bhūmayaḥ uktāḥ---

jñāna-bhūmiḥ śubhecchākhyā prathamā samudāhṛtā \|

vicāraṇā dvitīyā tu tṛtīyā tanu-mānasā \|\|

sattvāpattiś caturthī syāt-tato\'saṁsaktināmikā \|

padārtha-bhāvanī ṣaṣṭhī saptamī turyagā smṛtā \|\| \[maho.u 4.24-25\]iti
\|

āsvādyā śāstroktā dhana-sampat \| dvitīyā śravaṇa-manane \| yasyāṁ
krameṇa mīmāṁsā-tarkāv upakṣīṇau \| tṛtīyā nididhyāsanam \| yasyāṁ
pātañjalaṁ yoga-śāstraṁ caritārtham \| caturthī sākṣātkāro, yasyāṁ
dhyāyī vidvān ity ucyate \| śeṣā jīvan-mukter avāntara-bhedāḥ \| yāsu
yogī krameṇa vidvadvarādi-sañjñāṁ labhate \| āsu vicāra-ṇādārḍhye
kṣaṇika-sattvāpattyāpi kṛtārthatāstīti śravaṇādi-praṇālī nedīyasī
itarāpi nityody uktasya śīghram eva siddhyati nānyasyeti śrūyate---

ṣaḍbhir māsaistu yuktasya nitya-yuktasya dehinaḥ \|

ānandaḥ paramo guhyaḥ samyag-yogaḥ pravartate \|\|

rajas tamobhyāṁ viddhasya susamiddhasya dehinaḥ \|

putra-dāra-kuṭumbeṣu saktasya na kadācana \|\|

athedānīṁ jñānopasargāḥ rājan ity upakramya---

atha ye cānye ha nitya-pramuditā nitya-pravāsitā nitya-yājanakā
nitya-śṛpopajīvino\'tha ye cānye ha purayācakā ajyājya-yājakāḥ
śūdraśiṣyāḥ śūdrāś ca śāstra-vidvāṁso\'tha ye cānye ha
yakṣa-rākṣasa-bhūta-gaṇa-piśācoragagrahādīnām arthaṁ puraskṛtya

śramayāma ity evaṁ bruvāṇā atha ye cānye
cāṭa-jaṭa-naṭa-bhaṭa-pravrajita-raṅgād atāriṇo rājakarmaṇi
patitādayo\'tha ye cānye ha vṛthā-tarka-dṛṣṭānta-kuhakendra-jālair
vaidikeṣu pariṣṭhātum icchanti taiḥ saha na saṁvaset \| bṛhaspatirhi
śukro bhūtvendrasyābhayāyāsurebhyaḥ kṣayāyemām avidyām asṛjat \| tayā
śivam aśivam ity upadiśanty aśivam iti vedādi-śāstraṁ
hiṁsā-dharmābhidhānaṁ māstv iti vadantaḥ \| ity ādi \|

evaṁ cātra naye vimukhā ity aśāstra-jñānāṁ punantīti gurvanugrahaḥ uktaḥ
\| **tvayi** **kṛta-**sauhṛdā iti \| grāhya**-**samāpattiḥ **parivayase
paśūn** iti grāhyaiśvaryam \| akhila**-sattva-**niketatayeti \|
grahaṇa**-**gṛhītṛsamāpattī \| nirṛter iti \| dvitīyādvai bhayaṁ bhavati
\[tai.u1.4.2\]iti śruter bhaya-hetur dvaitam \| avigaṇayyeti \|
brahma-lokānte yatra vairāgyam ākramantīti \| tad atikrameṇa
bhūma-brahma-sthitiḥ \| ity ete arthāḥ darśitah \| vistara-bhayāttu
nātiprapañcitāḥ \|\|27\|\|

---------------------------------------------------------------------------------------------------------------------

**prabodhānanda-sarasvatī :** 27\| śruti-rūpā āhuḥ---ye **tava** tvāṁ
paricaranti akhilaṁ pūrṇaṁ sattvaṁ bhagavad-bhaktatvaṁ yatra
rādhānurāgiṇyeva kṛṣṇa-candre yā śuddhā ratiḥ saiva
sarva-bhakti-rasebhya utkṛṣṭhā yato\'khilasya satvaṁ yatreti vā \|
sattvam utkṛṣṭatvaṁ te nirṛter jñāna-mārgasya
jñāna-miśrita-bhakti-mārgasya vā śiraḥ padā ākramanti akhilaṁ sattvatayā
nirṛter iti vā \| tān vividhān api tvaṁ paśūni **parivayase**
saprema-baddhān karoṣīty arthaḥ \| **girā** gṛṇāti mohana-śabdaṁ
karotīti gīrvaṁśī tathā śakraśarva-parameṣṭhi-purogapaḥ \[bhā.
10.35.15\] ity ukteḥ tvat-prema-vivaśānāṁ **girā** kīrtanena vā \| tatra
hetuḥ---**tvayi** **kṛta**-sauhṛdās **tvayi** **kṛta**-premāṇaḥ
**khalu** niś cayena **punanti** viśuddha-bhāva-pratibandhakāghanāśanam
eva paritrīkaraṇam yān brahmaśo ramā devī dadhur mūrdhnyaghanuttaye
\[bhā. 10.30.26\] aghaṁ tad eva \| yena bhāgya-viśeṣeṇa **tvayi**
śuddhānurāgo na jāyata iti ye tvad-vimukhāste na **punanti** \|
tvad-bhāva-niṣṭha-saṅgādi-mahimnā jñāna-niṣṭha-jñāna-miśra-bhakti-niṣṭhā
api śuddha-prema-rasa-vartmani praviśantīti bhāvaḥ \|

nitya-gopyastu āhuḥ---akhilebhyaḥ sattvam utkṛṣṭatvaṁ nayati prāpayati
kamekānta-sakhya-sukhaṁ yasyāstayā itatayā saṅgatatayā ye tvāṁ
paricaranti nahi rādhaikānta-bhaktayas tvām api svātantryeṇa sevante te
ca rādhā-parijanā niḥśeṣeṇa niś cayena ṛtiḥ tvat-prāptir yasya gopyādes
tasyāpi śiraḥ padā ākramanti avigaṇaya avahelayā
atisaubhāgya-bhareṇānyān tvad anurāgiṇas tucchayantīty arthaḥ \| yad vā,
ye rādhā-śaraṇāgatatayā **tava** parimanorathapūrake prīti-kartari
vṛndāvane caranti vartante te nirṛtes tavāpi śiraḥ padā ākramanti
nirgatā ṛtī rādhāyāḥ prāptir yasya rādhāyā aprāpti [daśāyāṁ]{.mark}
kāmānuratatayā tad anya-bhāvānāṁ parijanānām api tvaṁ rādhā-prasādanāya
pade luṭhacchikhaṇḍam ukuṭo bhavasīty arthaḥ \| tāṁś cittvaṁ **paśūn**
api parito vayase gacchasi saṅgatā bhavasi **girā**
madhura-madhurānunaya-vācā devāniva vijñatarān iveti vā
atyantābhyarhanāṁ karoṣīty arthaḥ \| rādhā-priya-sakhya-rasa-saṁtṛptānāṁ
niṣṭhām āhuḥ---**kṛta**-**sauhṛdāḥ** suhṛdo rādhāyā idaṁ sauhṛdam kṛtaṁ
rādhāyā eva tvan-milanādi yābhistāḥ **tvayi** naye\'pi krīḍārthaṁ
kuñjāntarvalānnayaty api vimukhās tvat-saṅge **vimukhāḥ** rādhayā saha
tvat-saṅgam eva bahumanyamānāḥ **punanti** śrī-rādhānugatiṁ
śodhayanti---kṛṣṇa-saṅgecchāyā api tyaktatvāt \| anyāsām api niṣṭhāṁ
tādṛśīṁ śikṣayantyaḥ śodhayanti \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tadīyasya satyatvam
uktvā tvadīyatāyāś ca ekānta-bhakta-paratve pratipādite tvad-bhajanam
eva sarvottamam iti punar bhajanam evābhinandanti---**tava** parītyādi
\| ye **tava** caraṇāravindaṁ paricaranti, **pari ye** iti yac-chabdasya
vyavadhānaṁ chāndasam \| **pari ye** caranti dhyāyantītyādi prāg api
dṛṣṭam \| taveti karmaṇi vā ṣaṣṭhī \| te uta niścitam
**akhila-sattva-niketatayā** sarva-prāṇinām āśraya-rūpatayā viśiṣṭā
**avigaṇayya** avicāreṇaiva nirṛter mṛtyoḥ śiraḥ padā ākramanti, ye
punar na bhajanti, **tvayi** vimukhās tān **vibudhān** api
**girā**---svarga-kāmo'gniṣṭomena yajet ity ādika-mad-vidhaikatamayā
rajjū-rūpayā vācā **parivayase** badhnāsi \| veñ tantu-santāne \|
**paśūn iva** paśavo yathā rajjvā badhyante \| atas **tvayi**
**kṛta**-sauhṛdā eva **punanti** pavitrayanti, **na ye vimukhāḥ** \|
netare ye punar vimukhās teṣāṁ gatir uktaiva \| athavā ye vimukhās tān
**tvayi** **kṛta**-sauhṛdā api na **punanti**, **girā** **paśūn** iva,
tvam api **parivayase vibudhān** devān apīty anvayaḥ \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
akhila-**sattva-niketatayā** sakala-**sattva-**guṇa-niyāmakatayā
puruṣāvatāro yaḥ sthitikartā viṣṇus tattayety arthaḥ \| paricaranti
bhajanti ata api, te\'pi ākramanti, kiṁ punar
vṛndāvanādi-vihāri-śrī-kṛṣṇa-rūpatvena **ye** paricaranti, te mṛtyum
ākrāmantīti \| tatrāvigaṇayeti tasyānāyāsa-siddhatvenānu-ṣaṅgikatvam
abhipretam \| tān-karmaṇy eva puruṣārtha-buddhyā tvayy abhaktān \|
**girā** vidhi-niṣedha-lakṣaṇayā vāktavyā \| **parivayase** \|
**vibudhān** api subuddhīn api, anena bhaktānāṁ vidhi---niṣedhādhīnatvaṁ
nirastam \| yad vā, **tvayi** **kṛta**-sauhṛdāstu **punanti**, ye tu
vimukhāste na **punanti** \| yatas tān parivayasa iti yogyam yojyam \|
ataste muhuḥ saṁsāra-duḥkhaṁ labhanta iti bhāvaḥ \|

athavā **paśūn** iva paśuvad abuddhān mūrkhān yān **girā**
**parivayase** karma-jaḍān ity arthaḥ \| tān api **tvayi**
**kṛta**-**sauhṛdāḥ** **punanti** \|\|

nanu kaṁsād-bhayena vane nilīya vasato me kim iyam atistutiḥ kriyate?
ity āśaṅkya kaṁsātte bhayaṁ tāvad-dūre\'stu, sādhāraṇā api
tvat-pāda-sevakā mṛtyor api na bibhyatīty āhuḥ---taveti \| he
akhila-**sattva**-niketa! he sampūrṇa-śuddha-sattvāśraya! tayā
prasiddhayā pratpreyasyā saha tvāṁ ye ye kecij-janāḥ paricaranti, **ta
uta** te\'pi mṛtyor api na bibhyatīty āhuḥ---tatra ko varākas **tvayi**
kaṁsa ity arthaḥ \|

tarhi svarūpa-niṣṭhāḥ kim iti māṁ na bhajeran? ity ataḥ
āhuḥ---parivayasa iti \| **girā** mokṣotkarṣa-pratipādakaved arūpayā \|
tathā ca vedaḥ yenāhaṁ nāmṛtaḥ syāṁ kim ahaṁ tena kuryām \[bṛ. 2.4.3\]\|
ity ādi \| **khalu** niścitaṁ **tvayi** **kṛta-sauhṛdāḥ**
pulindīprabhṛtayo\'pi bhuvanāni **punanti** \|

ye tu vimukhā yājñikaviprādayaste nātmānam apīty arthaḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tava** parīty asya ṭīkāyāṁ
śruti-vyākhyā neheti pūrvaṁ manasaivānudraṣṭavyam ity uktaṁ
tatrāhuḥ---darśana-viṣaye brahmaṇi nānā nāsti kiñcana kiñcid apīty
arthaḥ \| vāktantīti tantī rajjuḥ vāg eva tantir iva tantiḥ
tat-saṁyuktāni nāmāni dāmānīva sitam amukastvam evaṁ
kariṣyasyasītyājñayā baddham ity arthaḥ \| dehānta iti ya iha sthātum
apekṣate sarva-iśvaryaṁ dadāti \| yatra kutrāpi mriyeta dehānte devaḥ
paraṁ brahma-tārakaṁ vyācaṣṭe \| yenāmṛtībhūtvā so\'mṛtatvaṁ gacchatīti
śrī-nṛsiṁha-tāpanyāṁ hy uktam \| atha sva-vyākhyā \| kāścid anyā
bhakti-parāḥ śrutaya āhuḥ---kiṁ tena kṛcchra-sādhyena tvat-prema-śūnyena
jñānena tat-phala-bhūtaṁ parama-premamayaṁ tvat-paricaraṇam eva śreyo
yatas tatreti akhila-**sattva**-**niketatayā** sarvāśrayatayā
sarva-guṇākāra-khaṇḍa-śuddha-sattvāśrayatayā vā
sarvāntaḥ-karaṇābhiniveśātmatayā vā hetunā tataḥ parama-premṇa
kṛtatvāt-tad eva teṣāṁ yadyapi parama-puruṣārthas tathāpy apavargaś
cānuṣaṅgikatayā tvat-prasādena nirvirodha eva syāt \|
pūrvokta-jñāna-sādhakānāṁ tu
tvan-māyā-maya-vidhi-niṣedha-lakṣaṇa-**girā** svābhāvika-bandho nāpayāty
evety āhuḥ---ta uteti padadvayena \| utāpi te mṛtyoḥ śiro\'py avigaṇaya
ananusandhāyaiva padākramanti mucyante ity arthaḥ \| **vibudhān** api
śruti-nirṇīta-pūrvokta-jñānān api tān-**parivayase** yatas **tvayi**
kṛtaṁ sauhṛdaṁ tādṛśa-prema-sevecchā tad-yuktā evātmānaṁ paraṁ ca
**punanti** na tu ye tato vimukhāsta iti \| tad uktam śreyaḥ-srutiṁ
bhaktim udasya ity ādinā \| śrutayaś ca--juṣṭaṁ yadā paśyatyanyam īśam
asya mahimānam iti vīta-śokaḥ \| \[śve.u 4.7\]

> ṛco akṣare parame vyoman yasmin-devā adhiviśve niṣeduḥ \|
>
> yas taṁ na veda kim ṛcā kariṣyati ya ittad-vidusta ime samāsate \|\|
> \[śve.u 4.8\] ity ādyāḥ \|

juṣṭaṁ prītyā sevyamānaṁ santaṁ paśyati tadāsya mahimānaṁ ca
paśyatyanubhavati ity anena prakāreṇa vītaśoko bhavati \| kutra \|
parame vyoman paramavyomābhidhe mahāvaikuṇṭhe \| kīdṛśe\'kṣare nityarūpe
\| yata ṛca iti \| ṛcaḥ sambandhini tatpratipādya ity arthaḥ \| yasmin
paramavyomani devāḥ pārṣadādayaḥ viśve sarve\'dhiniṣeduradhirūḍhā ity
arthaḥ \| agre ca juṣṭatvam eva darśayati---

> yo devānām adhipo yasmiṁl lokā adhiśritāḥ \|
>
> ya īśe asya dvipadaś catuṣpadas tasmai devāya haviṣā vidhema \|\|
> \[tai.u 3.1.13\] iti \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tac chrutvā kāścid anyā
bhakti-parāḥ śrutayaḥ prāhuḥ---kiṁ tena kṛcchra-sādhyena
tvat-prema-śūnyena jñānena ? tat-phala-bhūtaṁ parama-prema-mayaṁ
tvat-paricaraṇam eva śreyaḥ \| yatas **tava** paricarantīti \|\|27\|\|

[śrutayaś ca---]{.mark}

> [juṣṭaṁ yadā paśyaty anyam īśaṁ]{.mark}

[asya mahimānam iti vīta-śokaḥ \|\| \[śve.u. 4.7\]]{.mark}

> [ṛco'kṣare parame vyoman]{.mark}
>
> [yasmin devā adhiviśve niṣeduḥ \|]{.mark}
>
> [yas taṁ na veda kim ṛcā kariṣyati]{.mark}

[ya ittad vidus ta ime samāsate \|\| \[śve.u. 4.8\] ity ādyāḥ \|]{.mark}

[anyaṁ svasmāj jīvān mahā---vilakṣaṇam \| juṣṭaṁ prītyā sevamānam īśaṁ
yadā paśyati, tadāsya mahimānaṁ ca paśyaty anubhavatīty anena prakāreṇa
vīta-śoko bhavati \| kutra ? parame vyoman---para-vyomābhidhe
mahā---vaikuṇṭhe \| kīdṛśe ? akṣare nitya-rūpe \| yad ṛca iti
ṛk-sambandhini tat-pratipādye ity arthaḥ \| yasmin para-vyomni devāḥ
pārṣad ādayaḥ \| it ittham iti śruti-padasyārthaḥ \| agre ca juṣṭatvam
eva darśayati---]{.mark}

> [yo devānām adhipo]{.mark}
>
> [yasmin lokā adhiśritāḥ \|]{.mark}
>
> [ya īśe asya dvipadaś catuṣpadaḥ]{.mark}

[kasmai devāya haviṣā vidhema \|\| \[śve.u. 4.13\] iti
\|\|27\|\|]{.mark} atiriktaḥ śḷokāḥ

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tvadīyasya satyatvam uktvā
tvadīyatāyā ekānta-bhakta-paratve pratipādite tvad-bhajanam eva
sarvottamam iti nirṇīya punar bhajanam evābhinandantya āhuḥ---**tava**
parītyādi \| **tava** caraṇāravindaṁ ye paricaranti, taveti dvitīyārthe
ṣaṣṭhī \| te uta niścitam \| **akhila-sattva-niketatayā**
**akhila**-prāṇy āśrayatayā viśiṣṭāḥ santaḥ, viśeṣeṇa tṛtīyā \|
te'vigaṇayya avicāreṇaiva nirṛter mṛtyoḥ śiraḥ padākramanti \| ye punar
na bhajanti, **tvayi** **vimukhāḥ**, tān **vibudhān** api devān api, kiṁ
punar manujān, **girā** svarga-kāmo'gniṣṭomena yajet ity ādikayā
veda-rūpayā vācā **parivayase** sarvato-bhāvena badhnāti \|
vetra-tantu-santāne \| **paśūn iva** paśavo yathā pāśena badhyante \|
**tvayi** **kṛta**-sauhṛdās tu **khalu** niścitaṁ **punanti**, parān api
pavitrayanti \| bhajantas tu mṛtyu-śira ākramanti, **kṛta**-premāṇas tu
sarvān eva pavitrayanti \| nanu tarhy abhajato'pi pavitrayeyuḥ ? nety
āhuḥ---na, ye **vimukhāḥ**, ye **tvayi** vimukhās tān te'pi na
pavitryantiīty arthaḥ \|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pūrvasmin śloka-dvaye
parama-puruṣārtha-nirūpaṇam adhikṛtya asad utpatti-vādinaḥ,
sad-vināśa-vādinaḥ, saguṇatva-bheda-vādinaḥ vipaṇa-vādinaḥ,
vivarta-vādina ity evaṁ pañca-vādina uktāḥ \| atra śloke tu
paricaryā-vādina ucyante \| eṣāṁ vaiṣṇavānāṁ mate jivāḥ **khalu**
cit-kaṇaḥ alpajñaḥ alpa-vyāpī asvatantro nirguṇa eva \| tasya
saṁsāra-duḥkha-nivṛttaye bhagavat-prāptaye ca bhaktir eva ghaṭate, na tv
anyo jñānādikaḥ ko'py upāyaḥ---

daivī hy eṣā guṇa-mayī mama māyā duratyayā \|

mām eva ye prapadyante māyām etāṁ taranti te \|\| \[gītā 7.14\] iti \|

bhaktyāham ekayā grāhyaḥ \[bhā.pu. 11.14.21\] iti ca bhagavad uktes
tad-bhaktir evopāyo duravagamātmety ādy asmad ukteś ca saivopāyaḥ
parama-puruṣārtha iti vaiṣṇava-matasyaiva sarva-mateṣu madhye
śreṣṭhatvaṁ pratipādyantiyovaiṣṇavān evotkarṣayantyo'nyān sarvān eva
vādina ākṣipanti---taveti \|

**tava** iti dvitīyārthe ṣaṣṭhī \| tvāṁ **ye paricaranti** \| chandasi
vyavahitāś ca \[pā. 1.4.81-82\] iti yac-chabdena vyavadhānam adoṣaḥ \|
**akhilānāṁ** lokānāṁ **sattvaṁ** satyatvam eva **niketa** āśrayo yeṣāṁ
te'khila-**sattva**-niketāḥ**,** teṣāṁ bhāvas tattā, tayopalakṣitāḥ
satyaṁ hy evedaṁviśvam asṛjata iti mādhva-bhāṣya-pramāṇita-śruteḥ \|
pradhāna-pumbhyāṁ nara-deva satya-kṛt \[bhā.pu. 7.1.11\] iti saptamokteś
ca dvaita-prapañcasya satyatvam iti matam āśritya vartamānā ity arthaḥ
\| śleṣeṇa khilaṁ nikṛṣṭam aśuddham akhilaṁ śreṣṭhaṁ śuddhaṁ yat sattvaṁ
tad eva niketo viśeṣkṛtādi-dhāma yasya tattayopalakṣitaṁ tvām ity arthaḥ
\| **te** **uta** te eva **avigaṇayya** tiras-kṛtya **nirṛter** mṛtyoḥ
**śiraḥ** **padā** sva-pādena **ākramanti,** avahelā-mātreṇaiva saṁsāraṁ
tarantīty arthaḥ \|

nanu pūrve vādino'pi śruty ukta-jñānādy upāyena taranty eva tatra nety
āhuḥ---**parivayase** iti \| **girā** tat-tan-mata-pratipādikayā
veda-vācaiva, asato mano'dhisṛjyata, manaḥ prajāpatim asṛjat ity ādikayā
rajjvā tān **viśiṣṭa-budhān** dārśanikān api **paśūn iva** badhnāsi, na
ca sopapattikaṁ vaktum apārayantyo vaiṣṇavā eva na jñānavanta iti vācyam
\|

yasya deve parā bhaktir yathā deve tathā gurau \|

tasyaite kathitā hy arthāḥ prakāśante mahātmanaḥ \|\| \[śve. 6.23\]

iti śrutes ta eva samyag jñānavanto jñeyāḥ \| tasmāt **tvayi** **kṛtaṁ
sauhṛdaṁ** prema yais **te khalu** niścitaṁ **punanti,** svayaṁ pūtāḥ
anyān api svopadeśyān pavitrayantīty arthaḥ \|

**ye** **vimukhā** abhaktās **te tu** nātra,

> nityo nityānāṁ cetanaś cetanānām
>
> eko bahūnāṁ yo vidadhāti kāmān \|
>
> taṁ pīṭhagaṁ ye'nubhajanti dhīrās

teṣāṁ siddhiḥ śāśvatī netareṣām \|\| \[go.tā.u.1.20\]

> juṣṭaṁ yadā paśyaty anyam īśaṁ

asya mahimānam iti vīta-śokaḥ \|\| \[śve.u. 4.7\]

> ṛco'kṣare parame vyoman

yasmin devā adhiviśve niṣeduḥ \| \[śve.u. 4.8\] ity ādyāḥ \|

arthaś ca---yadā svena juṣṭaṁ prītyā sevyamānaṁ paśyati, tadāsya
mahimānaṁ ca paśyaty anubhavatīti \| anena prakāreṇa vīta-śoko
jita-mṛtyur bhavati \| kutra parame vyoman parama-vyomābhidhe
mahā---viśeṣkṛte akṣare nitya-rūpe ṛca iti ṛcaḥ-sambandhini
tat-pratipādya ity arthaḥ \| yasmin devāḥ pārṣadā viśve sarve
adhiniṣedur adhirūḍhāḥ \|\|27\|\|

**\...**

**\|\| 10.87.28 \|\|**

tvam akaraṇaḥ svarāḍ akhila-kāraka-śakti-dharas

tava balim udvahanti samadanty ajayānimiṣāḥ \|

varṣa-bhujo'khila-kṣiti-pater iva viśva-sṛjo

vidadhati yatra ye tv adhikṛtā bhavataś cakitāḥ \|\|

**śrīdhara-svāmī (bhāvārtha-dīpikā) :** nanu yady **akhila**-sattva
niketanatvena bhavataḥ sevyatvam ucyate, tarhi tat-karaṇa-sambandhāt
kartṛ-bhoktṛtve prasajyeyātām, na vastutaḥ \| tathā **tvam** iti cet
tarhi jīvānām api tat-tulyatvam iti kena viśeṣeṇa punaḥ sevya-sevakatvam
? itīmām āśaṅkāṁ pariharantyaḥ,

> apāṇi-pādo javano grahītā
>
> paśyaty acakṣuḥ sa śṛṇoty akarṇaḥ \|
>
> sa vetti vedyaṁ na ca tasya vettā

tam āhur agryaṁ puruṣaṁ purāṇam \|\| \[śve.u. 3.19\]

ity ādyāḥ śrutayaḥ stuvantīty āhuḥ---**tvam** akaraṇa iti \|
karaṇa-sambandha-rahita evākhila-**kāraka-śakti-dharaḥ** akhilānāṁ
prāṇināṁ yāni kārakāṇīndriyāṇi, teṣāṁ śaktīr dhārayati pravartayatīti
tathā \| kutaḥ? **svarāṭ,** yataḥ svenaiva rājase dīpyase \| na hi
svataḥ-siddha-jñāna-śakter indriyāpekṣety arthaḥ \| atas **tava**
**balim udvahanti**, pūjāṁ kurvanti \| **ajayā** avidyayā sahitās tayā
vṛtā ity arthaḥ \| **animiṣā** devā indrādayaḥ, tat-pūjyā **viśva-sṛjo**
brahmādayo'pi \| yathā sa-strīkā eva kiṅkarāḥ svāminaṁ sevante,
tathāvidyā-yuktā devādayas tvām iti lokoktiḥ\| **samadanti** ca
manuṣyair dattaṁ havya-kavyādi-lakṣaṇaṁ baliṁ bhakṣayanti \|

atra dṛṣṭāntaḥ---**varṣa-bhūjo**'khila-**kṣ**iti**-pater** iveti \|
yathā **varṣa**-bhujaḥ khaṇḍa-maṇḍala-patayo'**khila-kṣ**iti**-pater**
mahā---maṇḍaleśvarasya sva-prajād atta-bali-bhujo **balim udvahanti**
tadvad iti \|

kathaṁ baliṁ vahanti ? tad āha---**vidadhati** **yatra ye tv adhikṛtā
bhavataś cakitā** iti \| tvatto bhītāḥ santo yasmin karmaṇi niyuktāḥ, te
tat kurvantīti \| tvad ājñā-pālanam eva baly udvahanam ity arthaḥ \|
tathā ca śrutiḥ,

> bhīṣāsmād vātaḥ pavate bhīṣodeti sūryaḥ \|

bhīṣāsmād agniś cendraś ca mṛtyur dhāvati pañcamaḥ \|\| \[tai.u. 2.8.1\]
iti \|

anindriyo'pi yo devaḥ sarva-**kāraka**-**śakti**-dhṛk \|

sarva-jñaḥ sarva-kartā ca sarva-sevyaṁ namāmi tam \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati---nanv iti \|
tat-tat-karaṇa-sambandhāt tad-dehendriya-saṁyogāt brahmaṇo'haṁ paśyāmi
tīrtham ity ādi-pratītes tīrtha-darśane kartṛtvaṁ
taj-janya-phala-bhoktṛtvaṁ ca prasaktam evātmanīti ced āha---na vastuta
iti \| tathātvaṁ tat-tat-karaṇa-sambandhatvam ātmanaḥ, asaṅgo hy ayaṁ
puruṣaḥ \[bṛ.ā.u 4.3.15\]ity ātmano'saṅgatvād evaṁ cej
jīvasyātmatvāviśeṣāt paramātma-sāmyaivety evaṁ-rūpām āśaṅkāṁ
pariharantyaḥ, apāṇi-pādaḥ \[śve.u. 3.19\] ity ādyāḥ \| tāsām arthas tu
sugamaḥ \| akaraṇe'pāṇi-pāda ity ādyāḥ \|
**akhila**-**kāraka**-**śakti**-dharatvaṁ tu,

> prāṇasya prāṇam uta cakṣuṣaś cakṣur
>
> uta śrotrasya śrotraṁ manaso ye mano vidus

te nivicikyur brahma purāṇam agryaṁ \[bṛ.ā.u. 4.4.18\] iti \|

puruṣasyātarkya-**śakti**-pareyam \| kāraṇa-sambandha indriya-sambandhas
tena rahitaḥ \| indriyāṇi śrotrādīni \| teṣāṁ śaktīḥ śabda-grahādyāḥ \|
atra hetum āśaṅkate---kuta iti \| ity artha iti---sva-prakāśasya
prakāśakāntarāpekṣaṇe sva-prakāśatvam eva na syād iti bhāvaḥ \| karaṇaṁ
kārakaṁ ceme indriye'pi smṛte pade iti niruktiḥ \| yataḥ **svarāḍ** ato
hetuoḥ \| ity artha iti---avidvad adhikāritvāt karma-mārgasyeti bhāvaḥ
\| atra sāvidya-deva-kartṛka-bhagavat-sampradānaka-balau tadvat tvām
animiṣā ity arthaḥ \| ity artha iti---

> etāvaty ātmajair vīra kāryā hy apacitir gurau \|
>
> yad ādareṇa grahaṇam ājñāyāḥ

ity ādy ukta-nyāyena mukhya-sevanam ājñā-dhāraṇam eveti bhāvaḥ \| atra
pramāṇam---tathā ceti \| bhīṣā iti \| asmād īśvarād bhīṣā bhītyā pavate
vātīty arthaḥ \| dhāvati sva-kāla-vaśaṁ prāptān eva prāṇino nayan
sarvatra caratīty arthaḥ \| yadyapīha pañcānāṁ grahaṇaṁ tathāpi
tadādi-nyāyena brahmādīnām api grahaṇaṁ jñeyam \|
sarveśvaratva-kathana-pareyam \| svāmi-ślokaḥ spaṣṭārthaḥ \|\|

**---------------------------------------------------------------------------------------------------------------------**

**śrīdharānuyāyinīḥ :** nanu sarvāntaryāmitve
tat-taj-jīvendriya-sambandheneśvare kartṛtva-bhoktṛtvāpattyā
tasyāvāstavatve jīve'pi tathātvam eveti jīva-sāmyād asevyatvam
āśaṅkyāhuḥ---**tvam** iti \| yasmāt
sva-prakāśatvenendriyānapekṣatayendriya-sambandha-rahito'pi
sarva-jīvendriya-pravartako'si, tasmād avidyayā vṛtā indrādyā devās
tat-pūjyā brahmādayaś ca tvāṁ sa-strīkāḥ sevakāḥ svāminam iva sevante \|
yathā khaṇḍa-maṇḍaleśvarāḥ sva-sva-prajā-dattaṁ baliṁ cakravartine
nivedyaiva tad ājñayā yat kiñcit svayam api gṛhṇanti, tathā yathā
karmaṇīndrādayas tvayā yathā niyuktās te tvatto bhītāḥ santas tathaiva
tat kurvantīti tvad ājñāṁ pālayanto yajñādau manuṣyair dattaṁ
havya-kavyādi-rūpaṁ baliṁ tvayi nivedyaiva svayam api bhakṣayanti \|

yad vā, **tvam** **akaraṇaḥ** asādhāraṇaṁ kāraṇaṁ karaṇam \| yathā
ca---ghaṭādau daṇḍa-cakrādi \| sṛṣṭy ādau karaṇānapekṣo'sīty arthaḥ \|
na tu sarva-saundarya-hāni-**kāraka**-kara-netrādy abhāvavān ity arthaḥ
\| anyathā parama-sundara-śrī-kṛṣṇa-mūrti-dhyānam asaṅgataṁ syāt \|
karaṇānapekṣatve hetum āha---akhilety ādi \| akhilānāṁ kārakāṇāṁ
brahmādīnāṁ śaktīr dhārayasīty arthaḥ \| anena brahmādibhir vināpi
tadīya-sarva-vyāpāra-sādhana-sāmarthyam ekasminn eva tvayīti sūcitam \|
sṛṣṭy ādau teṣāṁ pravṛttiś ca kevalaṁ tvat-kṛpayaivety āśayaḥ \| ata
evājayā śrī-rādhayā śrī-rukmiṇyā vā saha siṁhāsane sthitasya tavāgre
mahiṣyā saha sārva-bhaumasyāgre maṇḍaleśvarā iva brahmādayo bhītāḥ santo
**balim** **udvahanti**, svayaṁ ca tad-dattam adantīty arthaḥ \|

athavā nanv evaṁ mama māhātmyaṁ vyarthaṁ katham ucyate ? yato'haṁ
nandātmajaḥ kaṁsa-kara-prado'smīti cet, tatrāhuḥ---he
**akhila**-**kāraka** ! akhilaṁ viśvaṁ brahmādi-dvārā kārayasīti tathā
tat-sambodhanam idam \| ata eva **tvam** **akaraṇaḥ** svayaṁ
sṛṣṭyādi-śramaṁ na karoṣi, yatas tvaṁ **śakti**-dharaḥ, śaktiṁ
sāmarthyam avyāhatājñāṁ vā dhārayasi \| ata eva svarāṭ
sakala-cakravarti-śiromaṇis **tvam** evāsi \| ata eva **yatra** karmāṇi
ye yathā kṛtās te **viśvasṛjo** brahmādayo'pi tvad
ājñapta-kāryānyathā-bhāva-bhayān nimeṣa-rahitāś cakitāś ca santo'jayā
svāvvidyayā patnyā sahitās tathaiva tvad ājñāṁ pālayantaś
cakravartino'gre **varṣa-**bhuja iva tavāgre **balim** **udvahanti** \|
uta ūrdhvaṁ śirasi kṛtvā vahanti prāpayanti viṣṭiṁ kurvantīti yāvat \|
te ca tvad-dattaṁ viṣṭi-vetana-rūpaṁ samadanti \| loke viṣṭi-kartṛbhyo
bhojanaṁ dīyata evety arthaḥ \| tathā ca yasya brahmādayo viṣṭi-kartāras
tasya kaṁsāya kara-dānam atyantāsambhāvitam evety āśayaḥ \|\|

---------------------------------------------------------------------------------------------------------------------

**nīlakaṇṭhī :** evaṁ sāṅkhya-yogābhyāṁ śodhitau tattva-padārthāvanūdya
tayor abhedam abhidhatte dvābhyām-**tvam** akaraṇa iti \| he bhagavan !
**tvam** akaraṇaḥ anindriyo\'pi svarāṭ rājase prakāśase \| anindriyo\'pi
svarūpa-prakāśenaiva sarvam avabhāsayasīty arthaḥ \| tasya bhāsā sarvam
idaṁ vibhāti

> apāṇi-pādo javano grahītā
>
> paśyaty acakṣuḥ sa śṛṇoty akarṇaḥ \|
>
> sa vetti vedyaṁ na ca tasyāsti vettā

tam āhur agryaṁ puruṣaṁ mahāntam \|\| \[śve.u 3.19\]\| iti śrutibhyām \|

yad vā, na santi karaṇāni sṛṣṭi-kriyāyāṁ sādhakatamāni
mṛd-daṇḍādi-sthānīyāni yasya so\'karaṇaḥ \| ata eva prāksṛṣṭeḥ svenaiva
ekādvitīyena svarūpeṇa rājata iti svarāṭ ātmā vā idam eka evāgra āsīt
\[aita.u 1.1\]\| ity ādi-śrutibhyaḥ \| evaṁ-vidho\'py
**akhila-kāraka-śakti-**dharaḥ sarveṣāṁ kartṛ-karaṇādi-kārakāṇāṁ
śaktayaḥ kārya-janana-sāmarthyāni dhārayatīti sa tathā---

> na tasya kāryaṁ karaṇaṁ ca vidyate
>
> na tat-samaś cābhyadhikaś ca dṛśyate \|
>
> parāsya śaktir vividhaiva śrūyate

svābhāvikī jñāna-bala-kriyā ca \|\| \[śve..u 6.8\] iti śruteḥ \|

kevalāt-tvatta eva sarvam utthitam iti bhāvaḥ \| evaṁ tat-padārtham
uktvā tvaṁ-padārtham anuvadati-taveti \| animiṣāḥ prāṇādy
abhimāni-devatāḥ \| ajayā ātmanas tv abhedājñānāc ca
tat-tat-karaṇātmatābhimānena **tava** dehendriyādi-sātāpannasya tubhyaṁ
**balim** annādy apahāram **udvahanti** prāpayanti samadanti svayaṁ ca
bhuñjate \|

sarve\'smai devā **balim** āvahanti prāṇe tṛpyati sati cakṣus tṛpyati
cakṣuṣi tṛpyatyād ityas tṛpyatyāditye tṛpyati dyaus tṛpyati divi
tṛpyantyāṁ yat-kiñcid-dyauścādityaś cādhitiṣṭhatas tat-tṛpyati tasyānu
tṛpti tṛpyati \|\| iti śruteḥ \|

prāṇādayaḥ svayaṁ tṛpyanti svādhiṣṭhātāraṁ tvām api tarpayantīti bhāvaḥ
\| atra-dṛṣṭāntaḥ-varṣeti \| atrāpi tarhītivat-svara-bhaktyā
akṣara-pūraṇam \| yathā varṣa-bhujo maṇḍalādhipatayaḥ svayaṁ prajābhyo
**balim** ādadānāḥ santaḥ **akhila-**kṣiti-pateḥ sārvabhaumasya tasmai
**balim udvahanti** tadvat \| kiñ ca---teṣām animiṣāṇāṁ madhye **ye**
cakṣuḥ-śrotrādayo **yatra** rūpa-śabdādi-grahaṇe adhikṛtāḥ te
tat-svagrāhya-viṣayāśraya-bhūtaṁ tejoviyadādi vidadhate nirmimite ata
eva te viśva-sṛjaḥ etena yadā suptaḥ svapnaṁ na kañcana paśyaty
athāsmin-prāṇa evaikadhā bhavati tadainaṁ vāk-sarvair nāmabhiḥ sahāpyeti
\[kauṣi.u 4.19\]\| ity ārabhya sa yathā pratibuddhayeta yathāgnejvalataḥ
ity agnivisphuliṅga-dṛṣṭāntena jīvasyaiva supti-prabodhayor
jagal-layodayāmnānād-doṣa-nimittaṁ rūpādayo viṣayāḥ saṅkalpa-kṛtā ity
akṣapāda-sūtrāc ca siddhā dṛṣṭi-sama-samayaiva sṛṣṭir iti
śāstra-rahasyaṁ darśitam \| ātmana ākāśaḥ sambhūtaḥ \[tai.u. 2.1.1\] ity
ādi-śrutīnām advaita-pratipattāveva tātparyaṁ na sṛṣṭau
viyat-prāṇa-pādayor api sṛṣṭi-śruti-virodha-parihāro\'py abhyupetya vāda
eva \| vakṣyate caitanna yad idam ity asmin śloke \| bhavataś cakitā iti
\| sarva-layādhiṣṭhānāttvattaḥ svanāśabhītyā trastāḥ \| śrutiś caiṣāṁ
prāk-prāvaṇyaṁ pratyag avṛttim āha---parāñci khāni vyatṛṇat-svayambhūs
tasmāt-parāṅpaśyati nāntarātman \| iti \| vyatṛṇarddhi-sitavān
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tvayi baddha-sauhṛdā
iti tvac-chabdārthaṁ vyācakṣate---**tvam** akaraṇa ity ādi \| tvaṁ
śrī-kṛṣṇo'karaṇaḥ karaṇaṁ kṛtiḥ kriyā akriya ity arthaḥ \| tarhi
prapañcasya kartādiḥ kaḥ ?
tatrāha---**akhila**-**kāraka**-**śakti**-dharaḥ \| akhileṣu
brahmāṇḍādiṣu kārayatīti kārikā yā śaktis tasyā dharaḥ \| kim iti
kārayasi eva, svayaṁ na kuruṣe ? tatrāha---svarāṭ svair gopī-janaiḥ saha
rājasa iti svarāṭ \| ata uktaṁ---janmādy asya yato'nvayād itarataś
cārtheṣv abhijñaḥ svarāṭ \[bhā.pu. 1.1.1\] \| te tu animiṣā devā
**viśvasṛjo** brahmādayas **tava** **balim** **udvahanti**, anyaiḥ kṛtaṁ
**balim** adanti ca \| ajayā māyayā viśiṣṭāḥ \| tvaṁ tu na tathā \|
tatra dṛṣṭāntaḥ---**akhila**-**kṣ**iti**-**pateś cakravartino rājñaḥ
pūjāṁ yathā **varṣa-**bhujo'khaṇḍa-maṇḍaleśvarā **udvahanti**, kathaṁ
brahmādyā apy evaṁ kurvanti ? tatrāhuḥ---bhavataḥ sakāśāc cakitā bhītāḥ
santaḥ \| tatra ye'dhikṛtās te tad **vidadhati**, yad bhayāt vāti
vāto'yaṁ \[bhā.pu. 3.29.40\] ity ādy uktatvāt \|\|28\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---**akhila**-kartā bhagavān-nārāyaṇa stasyāpi śaktiṁ **tvam** eva
dhārayasi tvad āśrita-mahā-śaktyā tat-tac-chakti-svīkāras tasya
tvac-chaktiś cen na dhārayati tadā so\'pi kuṇṭhita-śaktir bhavatīti
bhāvaḥ \| akaraṇo nija-mahā-**śakti**-pravartanādi-rahitaḥ
tvat-sannidhānād eva tvan-mahā-śaktiḥ svayam eva pravartata ity arthaḥ
\|

tat kutaḥ svairbhaktaiḥ saha rājate nija-parama-maheśvarye\'rtha-dṛṣṭir
ity arthaḥ \| sarve animiṣā alupta-jñāna-śaktayo bhagavatas **tava**
**balim udvahanti** ājñāṁ kurvanti samadanti samyag adanti ca nity
aniravadyatvena sadāsvānandatṛptatve\'pi brahmādi-samas tad
evamuni-varyādi-kṛtastuty ādi śravaṇa-sukham anubhavantīty arthaḥ \|
ajayā tvac-chaktyā **viśva**-**sṛjo** bhagavato bhītā bhavad
āśrita-mahā-śaktito bhayākulāḥ ko veda kiṁ karotīti \|

nitya-gopyastu āhuḥ---**tvam** akaraṇo rādhāvirahe
sarvendriya-vṛtti-rahito rādhā-darśanādikaṁ vineṣṭakriyāntara-śūnya iti
vā \| svarājā śrī-rādhayaiva saṁyuktayā kṛtvā akhilānām indriyāṇāṁ
śaktīr dhārayati \| tathā svasya rāṭ dīptir yataḥ svasya niyantrīti vā
\| animiṣā gopyaḥ ajayā rādhayā saha ajati kṣipati lāvaṇya
aidagdhyādibhir anyā iti ajā rādhā \| na jāyate

iti vā sā hi nitya-kiśorī **tava** baliṁ pūjāṁ kurvatī yad vā, ajayā
guṇa-rajayā na vidyate jayā utkarṣavatī asyā iti vā \| tayā rādhayā saha
nimiṣanti sparddhante yāś candrāvalyādyās **tava** **balim** ūdvahanti
saṅgārtham iti śeṣaḥ \| saṅgatya adanti tvāṁ bhūñjate ca \| **tava**
katham-bhūtasya akhilā kṣitir vṛndāvana-bhūs tat-satpateḥ śrī-rādhikāyā
**varṣa**-bhujaḥ parama-sukha-**varṣa**-bhogino rādhāyā **viśva**-sṛja
iva vṛndāvana-gata-rasa-vilāsānāṁ svaṁ sraṣṭā iva ye parijanā **yatra**
adhikṛtāḥ kuñja-pariṣkāra-gandha-srag ābharaṇa-nirmaṇādau te tad eva
sva-sva-kāryaṁ **vidadhati** cakitā bhītā bhavataḥ premataḥ santataṁ
bhavanty eva na tu vicchidyante bhavataḥ \| viśvesṛja iti **tava**
samasta-kāryādy utkarṣasya saiva srasṭrī tat-sannidhāvevāvirbhāvāt
\|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : akaraṇaḥ**
prākṛta-jīvendriya-sambandha-rahitaḥ, prākṛtāprākṛtayor yogāsambhavāt \|
tathāpy **akhila**-**kāraka**-**śakti**-dharaḥ \| kutaḥ ? svarāṭ,
sva-**śakti**-viśeṣeṇa svayaṁ rājata iti tathā saḥ \| sambandhābhāve'pi
tvac-chakti-prabhāveṇaiva sarva-jīvendriya-**śakti**-pravṛtter ity
arthaḥ \| anyat tair vyākhyātam \|

yad vā, karaṇaṁ karma ghaṭādi-nirmāṇe kulālāder iva vyāpāraḥ, tad-rahita
evātrākhilānāṁ kārakāṇāṁ sṛṣṭi-hetuūnāṁ mahad ādīnāṁ **śakti**-dharaḥ
sṛṣṭyādi-sāmarthya-pravartakaḥ \| icchā-mātreṇaiva tat-siddheḥ \| yataḥ
svarāṭ anya-nairāpekṣyeṇa sva-śaktyā svayam eva rājasīty arthaḥ \| iti
sarve jīvās tv adhīnā eveti bhāvaḥ \|

yad vā, jīvendriyavad indriya-rahitaḥ \| sac-cid
ānanda-ghana-vigrahatvāt \| śrī-bhagavati deha-dehi-vibhāgavad
indriyendriyavad vibhāgo'pi nāstīty arthaḥ \| apāṇi-pādo javano grahītā
\[śve.u. 3.19\] ity ādi śruteḥ \| akhilānāṁ brahmādīnāṁ yāni kārakāṇi
kāraṇāni tebhyo'pi śaktīr darśana-śravaṇādi-sāmarthyotkarṣā dharatīti
karaṇānām apṛthaktve'pi sarvātiśāyi-karaṇa-sāmarthyotkarṣa ity arthaḥ \|
ata eva svarāṭ \| kecit tu vaiṣṇavās tasya dehendriyādeḥ pārthakyaṁ
manyante \| baly udvahanād eva samyak sukham adanti bhuñjate \| animiṣāḥ
śrī-brahma-rudrādayo devāḥ, na ca baly udvahanena samadanena ca
varsa-bhujām iva samrājaḥ sakāśān nirbhayatayā kṣaṇam api
svātantrya-sukham ity āhuḥ---**viśva-**sṛjaḥ śrī-brahmādayaḥ, cakitā ity
anena sadā sa-śaṅkatvam uktam \|\|

śrī-bhagavato'vaśya-sevyatā-pratipādanāya brahmādīnām api sevyatām
āhuḥ---**tvam** iti \| ajaya he anya-kartṛka-jaya-rahita ! he ajitety
arthaḥ \| **tvam** **akaraṇaḥ** kriyā-rahitaḥ \|

nanu vividha-krīḍāṁ kurvann ahaṁ katham akriyaḥ ? tatrāhuḥ---svarāṭ
svena svarūpa-bhūta-cic-chakti-vilāsena rāsa-krīḍādinā rājase \| tvaṁ
prākṛta-kriyā-śūnya ity arthaḥ \| kathaṁ tarhi jagat-sṛṣṭyādi-siddhiḥ ?
tatrāhuḥ---akhileti \| akhilānāṁ kārakāṇāṁ sṛṣṭyādi-kartṝṇāṁ guṇādīnāṁ
brahmādīnāṁ ca **śakti**-dharaṁ, tvac-chaktyaiva te brahmādayaḥ
sṛṣṭyādikaṁ ca kurvantīty arthaḥ \| ato **viśva-sṛjo** brahmādyāḥ,
animiṣāś cendra-candrādayo'pi **tava** **balim** **udvahanti**, sevāṁ
kurvanti \| tatra brahmendrādīnāṁ śrī-bhagavataḥ stavādibhiḥ
paramotkarṣa-varṇādinā govindābhiṣekādinā ca sevā \| pavanasya
manda-vāyur upavāty anukūlaṁ \[bhā.pu. 10.35.21\][^110] ity ādy
ukta-prakāreṇa \| candrasya rāsa-vihārādau sampūrṇa-maṇḍalatayā
sahodayena, anyeṣāṁ ca vaimānikaiḥ kusuma-varṣibhir īḍyamānaḥ \[bhā.pu.
10.33.24\] ity ādy uktena prakāreṇa sā jñeyā \|

tathā ca tvat-kṛtena durmada-mahā---duṣṭāsura-damanena yajñādiṣu
nirvighnaṁ baliṁ ca samadanti \| tatra dṛṣṭāntaḥ---**varṣa**-bhuja iti
\| kiṁ ca, na kevalaṁ sva-sva-dehenaiva te bhajanti, kintu
nija-nijaiśvaryārpaṇena cety āhuḥ---vidadhatīti \| **yatra** yasmin
aindrādy aiśvarye ye indrādayo'dhikṛtāḥ sambhrāntāḥ santaḥ,
tenaiśvaryeṇa bhavato **vidadhati** sevām iti śeṣaḥ \| tathā hy
atraivoktam---

> yad yad bhagavatā dattam ādhipatyaṁ sva-siddhaye \|
>
> sarvaṁ pratyarpayām āsur harau bhūmi-gate nṛpa \|\| \[bhā.pu.
> 10.50.57\] iti \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tvam** akaraṇa ity asya ṭīkāyām
apāṇīti yathā jīvas tad upādhāv āsaktas tathā antaryāmitvena tatra
praviśyāpy anāsakta ity arthaḥ \| evam uttaratrāpi javanaḥ vibhutvāj
javāmbavāyāṁ tac-chakti-dhārakatvāt tac-chaktimān ity arthaḥ \| grahītā
sarva-dhārakatvāt \| dhāraṇā-**śakti**-hetutvāc ca paśyati \|
svarūpa-jñānena sārvadikaṁ sārvatrikam api paśyatīty arthaḥ \| evaṁ
śṛṇotīty api bhīṣeti bhīty arthaḥ \| pavate vātīti \|

sva-vyākhyāyāṁ tu---anyās tad eva puṣṇantya āhuḥ---**tvam** iti \|
**akaraṇaḥ** sṛṣṭy ādau kulālādivat pṛthak-tat-sādhana-rahitaḥ, ata eva
kriyā-rahitaś ca \| brahmādi-jīvendriya-pravartana-līlāyāṁ
tad-indriya-sambandha-rahitaḥ svataḥ sthitau, tadvat
pṛthag-indriya-rahito'pi tvaṁ svarūpatas tat tadvat
karaṇa-parārdhātikrami-paramātiparama-śaktitayā prādurbhāva-bhedena
saṅkyātaś cānantatayā akhilāni yāni kārakāṇi karaṇāni tāni yathā
sarva-taḥ pāṇi-poādaṁ tad iti nyāyena kadācit tatra tatra
tādṛśa-nija-karaṇa-prākaṭya-rahito'pi tat-tad arthaṁ tat-tac-chaktīr
**dharas**i bibharṣi \| tathā yathā yogyāṁs tat-tad aṁśābhāsāṁs tatra
tatra prāpayasi ceti tathā-bhūta ity arthaḥ \|

katham ? svarāṭ acintya-**śakti**-mayena svenaiva tathā tathā rājase iti
ato jīviva-karaṇānām iva **tava** karaṇānāṁ tad adhīna-prakāśatvābhāvāt,
pratyuta tat-karaṇānāṁ tad adhīnatvād animiṣā brahmādayas **tava**
**balim** **udvahanti** \| santu ca te teṣām adhikāriṇī māyā ca tathety
āhuḥ---ajayeti \| sahārthe tṛtīyā \| śeṣaṁ tair vyākhyātam \|

ataḥ sādhūktaṁ pūrvābhiḥ **tava** pari ye carantīti bhāvaḥ \| śrutayaś
cātra---na tasya kāryam ity ādy anugatā eva, apāṇi-pāda \[śve.u.
3.19\]ity ādyāḥ \|\|28\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 36) :** tasmād apāṇi-pāda-śruter api
yad ananta-sva-prakāśānanda-vigraha eva bhagavati tāt-paryaṁ nānyatreti
pratipādayanti---**tvam** iti \|

ayam arthaḥ---atra karaṇaṁ nāma vāsyādivat kartṛ-**śakti**-preritatayā
kārya-karaṁ kartur bhinna-tamaṁ kevala-karaṇatvāpannam eva vastv
aṅgīkṛtaṁ, na tu svarūpatvāpannam api yat tad api \| yathā dahanādau
tac-chakty ādikam \| gauṇārthatvāt svarāṭ-pada-niruktau sveneti
tṛtīyānta-padasya svarūpa-śaktāv eva paryavasānāc ca \| tato jīvasya
cid-rūpatvāt pāṇyādīnāṁ svato jaḍatvāt tad adhīna-śaktīnāṁ teṣāṁ
bhinnatamānāṁ karaṇatvaṁ mukhyārtham eva \| tato'sau tad āsaktatvāt
sakaraṇaḥ tvaṁ tu tad antaryāmī tad anāsaktatvāt tad anapekṣo yataḥ
svarāṭ svarūpa-śaktyaiva rājase iti \| tathā pralaya-kālāvasāne \|

> striya urugendra-bhoga-bhuja-daṇḍa-viṣakta-dhiyo

vayam api te samāḥ samadṛśo'ṅghri-saroja-sudhāḥ \|\| \[bhā.pu.
10.87.23\]

iti vidvad-gaṇa-gurubhir asmābhir api nijālambanatvena
varṇyamāna-parama-divya-karaṇa-gaṇa-vicitro'py asau akaraṇa eva \| kutaḥ
? svarāṭ svena svarūpa-**śakti**-viśeṣa-siddha-prādurbhāva-viśeṣeṣeṇa
svarūpeṇaiva tat-tat-karaṇatayā rājase \| teṣāṁ svarūpa-bhūtatvena
mukhya-karaṇatvāyogād iti bhāvaḥ \| anyathaupādhika-vastu-dvārā tavāpi
prakāśe kathaṁ nāma svarāṭtvaṁ sidhyed iti ca \|

ānanda-mātram ajaraṁ purāṇam ekaṁ santaṁ bahudhā dṛśyamānaṁ, neha
nānāsti kiñcana \[bṛ.ā.u. 4.4.19\] ity ādi-śruteḥ \|
ānanda-mātra-kara-pāda-mukhodarādir \[nāparamparñc\] ity ādi-smṛteś ca
\|

nanu, mayi tathābhūta-svarūpa-śaktīnām astitāyāṁ kiṁ pramāṇam ?
tatrāhuḥ---**akhila**-**kāraka**-**śakti**-dhara iti \| akhilebhyaḥ
prāṇibhyaḥ kārakāṇi karaṇāni cakṣurādi-golakāni, teṣu śaktīś cendriyāṇi
dharasi dadāsīti, tathā sarveṣu teṣu tat-tad-dhāraṇāt tās tu tvayi
svataḥ-siddhā avyayāḥ pūrṇā eva santīti bhāvaḥ \| tathā ca
śrutiḥ---prāṇasya prāṇam uta cakṣuṣaś cakṣur \[bṛ.ā.u. 4.4.18\] ity
ādyā, svābhāvikī jñāna-bala-kriyā ca \[śve.u. 6.8\] ity ādyā ca \|

tad uktam ekādaśe---

yasyendriyas tanu-bhṛtām ubhayendriyāṇi

jñānaṁ svataḥ śvasanato bala-bhoja īhā \|\| \[bhā.pu. 11.4.4\] iti \|

ata eva vikaraṇatvān neti cet tad uktam \[ve.sū. 2.1.32\] ity atra
sūtrakāro'pi tad uktam ity anena śrutes tu śabda-mūlatvād \[ve.sū.
2.1.27\] ity ukta-rītyaiva śruty eka-gamyaṁ tarkātītaṁ tasya
vikaraṇatvaṁ sakaraṇatvaṁ ca sādhitavān \| śrutiś ca---na tasya kāryaṁ
karaṇaṁ ca vidyate \[śve.u. 6.8\] ity ādyā \|

athavā, **akhila**-**kāraka**-**śakti**-dharo'pi **tvam** asāv akaraṇa
evety anvayaḥ \| kutaḥ ? **svarāḍ** ity ādi\| ataḥ sarvato
vilakṣaṇa-mahimatvād **animiṣā** devā indrādayas tat-pūjyā
**viśva-sṛjo** brahmādayo'pi **tava** tubhyaṁ **balim** upahāraṁ tad
**uc** caiḥ śirobhir **vahanti** \| **ajayā** teṣām adhikāriṇyā māyayāpi
sahitāḥ \|

sāpi ābhāsa-**śakti**-rūpā svarūpānanda-**śakti**-mayāya tubhyam
ātma-sampad udbhāvanārthaṁ baliṁ haratīty arthaḥ \| **samadanti** ca
manuṣyair dattaṁ havya-kavyādi-lakṣaṇaṁ baliṁ bhakṣayanti ca \| atra
dṛṣṭāntaḥ---**varṣa-bhuja** iti \| varṣaṁ khaṇḍa-maṇḍalam \|

kathaṁ **balim** **udvahanti** ? tad āhuḥ---vidadhatīti \| tvad
ājñā-pālanam eva bali-haraṇam ity arthaḥ \|

> bhīṣāsmād vātaḥ pavate bhīsodeti sūryaḥ \|

bhīṣāsmād agniś cendraś ca mṛtyur dhāvati pañcamaḥ \|\| \[tai.u. 2.8.1\]
iti śruteḥ \|

athavā, nanu mama pāṇyādi-karaṇānāṁ svarūpa-bhūtatve yuktiṁ kathayatety
ata āhuḥ animiṣāḥ karaṇādhiṣṭhātṛ-devās **tava** **balim** udvanatīti \|
ājñāna-devatvād **viśva**-sṛjaḥ viśveṣāṁ sṛṣṭi-hetavaḥ \| anye tat-tad
adhiṣṭhātṛ-devatāśrayād eva karaṇair viṣayaṁ prakāśayituṁ śaknuvanti \|
tvaṁ punas teṣām apy āśraya iti tvat-karaṇānāṁ sva-prakāśatāpatteḥ
svarūpa-bhūtatvam eveti \| athāpy āstāṁ mahā---śaktir māyaivāśraya ity
ata āhuḥ---ajayeti \|

nanu jīvā api nijendriyādhiṣṭhātṝṇām āśrayā bhavanti ?
tatrāhuḥ---vidadhatīti \| viṣaya-bhoga-dvāreeṣv indriyeṣu bhavatā
**viśva**-patinā dattādhikārāṇāṁ devānām evādhikāryāḥ
katipaya-grāma-bhaumikā iva jīvā iti na teṣām āśrayāḥ \| kintu bhavān
eva teṣām adhikārakatvād āśraya iti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**

> juṣṭaṁ yadā paśyaty anyam īśaṁ
>
> asya mahimānam iti vīta-śokaḥ \|\| \[śve.u. 4.7\]
>
> ṛco'kṣare parame vyoman
>
> yasmin devā adhiviśve niṣeduḥ \| \[śve.u. 4.8\]
>
> yas tan na veda kiṁ ṛcā kariṣyati \|
>
> ya ittad-vidusta ime samāsate \[bahv-ṛc.u 9\]\| ity ādyāḥ \|

anyaṁ svasmāj-jīvān-mahā-vilakṣaṇaṁ juṣṭaṁ prītyā sevamānam īśaṁ paśyati
tadāsya mahimānaṁ ca paśyaty anubhavati \| iti \|

anena prakāreṇa vīta-śoko bhavati \| kutra \| paramevyoman
para-vyomābhidhe mahā-vaikuṇṭhe \| vīdṛśe \| akṣare nitya-rūpe yata ṛca
iti ṛksam-bandhini tat-pratipādye ity arthaḥ \| yasmin parama-vyomni
devāḥ pārṣadādayaḥ it ittham iti śruti-padārthaḥ \| agre ca
juṣṭa-**tvam** eva darśayati -

> yo devānām adhipo yasmil-lokā adhiśritāḥ \|

ya īśo dvipadaś catuṣpadas tasmai devāya haviṣā vidhemeti \|\|

anyās tad eva puṣṇantya āhuḥ---**tvam akaraṇaḥ** \|\|28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tvayi baddha-sauhṛdā iti
tvac-chabdārthaṁ vivṛṇvate---**tvam** akaraṇa ity ādi \| tvaṁ
śrī-kṛṣṇo'karaṇaḥ, karaṇaṁ kṛtiḥ kriyā, akriya ity arthaḥ \| tarhi
jagat-kartā kaḥ ? ity āhuḥ---ātmanaḥ **kāraka**-**śakti**-dharaḥ,
akhileṣu brahmādiṣu yā kārikā śaktis tāṁ dharatīti tathā \|
jagat-kartṛtvādi-śaktiṁ teṣu prakāśayan svayam udāssva ity arthaḥ \|

nanu teṣu sva-kartṛtvādi nikṣipya svayam udāsīna-daśayā sthitasya kiṁ
sukham adhikam ? ity āhuḥ---svarāṭ svaiḥ priya-goṣṭhī-gariṣṭhaiḥ saha
rājata iti svarāṭ \| uktaṁ puraiva---janmādy asya yato'nvayād itarataś
cārtheṣv abhijñaḥ svarāṭ \[bhā.pu. 1.1.1\] \| ānanda-līlām antaraṅgāṁ
hitvā bahiraṅgāṁ sṛṣṭyādi-līlāṁ kim iit svayaṁ kariṣyasi ? sā tu
para-dvārāpi kārayituṁ śakyate \|

nanu te yadi jagat-kartṛtvādimantaḥ, tadā kim īśitṛtvaṁ mama ? ity
āhuḥ---**tava** **balim** ity ādi \| te'nimiṣā devā brahmādayo
**viśva**-sṛjas **tava** **balim** **udvahanti**, tubhyaṁ pūjāṁ
prāpayanti \| anyair dattaṁ baliṁ cādanti ca \| ajayā tavaiva māyayā
viśiṣṭāḥ \| tvaṁ tu tayāspṛṣṭaḥ \| tatra dṛṣṭāntam
āhuḥ---**varṣa**-bhuja ity ādi \| yathākhila-**kṣ**iti**-**pateḥ
sārvabhauma-mahārājasya baliṁ **varṣa**bhujaḥ khaṇḍa-maṇḍaleśvarāḥ \|
brahmādyāḥ kathaṁ-bhūtāḥ ? bhavataḥ sakāśāc cakitā bhītāḥ \| tathāpi ye
yatrādhikṛtāḥ, te tad **vidadhati**, tvad-vaśā eva tat tat kurvata ity
arthaḥ \| yad bhayāt vāti vāto'yaṁ \[bhā.pu. 3.29.40\] ity ādi
\|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmād asvatantrair
īśitavyair jīvais **tvam** eva svatantra īśvaraḥ sevya iti cen maivam,
netra-śrotra-bhujādimattvād aham api jīva iva karaṇa-paratantra ity ataḥ
kuto me svātantryam aiśvaryaṁ vety ata āhuḥ---**tvam** **akaraṇaḥ** \|
āhaṅkārika-mano-netra-śrotrādi-rahitaḥ, tarhīmāni man-netra-śrotrādīni
\| kutastyāni ? tatrāhuḥ---**svarāṭ** \| ata eva
**akhila-kāraka-śakti-dharaḥ,** khilāni tucchāni prākṛtānīty arthaḥ \|
akhilāni khila-bhinnāni cid ānanda-maya-tvat-svarūpa-bhūtānīndriyāṇi \|
śaktiḥ, cakṣuṣaś cakṣur uta śrotrasya śrotram \[bṛ.ā.u. 4.4.18\]iti
śruteḥ \| prākṛtendriya-śaktīś ca dharatīti tathā saḥ na tvaṁ
prākṛtendriyaḥ nāpy anindriyaḥ \| kintu
parākhya-svarūpa-**śakti**-mayendriyaḥ pratyuta prākṛtendriyeṣv api
śravaṇādi-śakty adhyāyaka ity arthaḥ \|

na tasya kāryaṁ karaṇaṁ ca vidyate

na tat-samaś cābhyadhikaś ca dṛśyate \|

parāsya śaktir vividhaiva śrūyate

svābhāvikī jñāna-bala-kriyā ca \|\| \[śve.u. 6.8\] iti śruteḥ \|

mahaiśvaryam āhuḥ---**tava** baliṁ pūjopahāram animiṣāḥ brahmādyā devā
**udvahanti** prāpayanti tubhyaṁ samarpayantīty arthaḥ \| ajayā saheti
yā teṣām adhikāriṇī khalv ajā māyā sāpi te balihāriṇīty arthaḥ \|
samadanti ca manuṣyair dattaṁ havya-kavyādi-lakṣaṇaṁ tvaṁ prasādād
bhakṣayanti ca \|

tatra dṛṣṭāntaḥ---**varṣa-**bhujaḥ khaṇḍa-maṇḍala-patayaḥ
**akhila**-**kṣ**iti**-**pateḥ samasta-maṇḍaleśvarasya **balim**
**udvahanti** prajābhir dattaṁ **balim** adanti ca \| tadvat kīdṛśā
bhūtvā ? ity ata āhuḥ---**yatra** karmaṇi ye'dhikṛtā niyuktās te
tat-karmaṇi tvattaś cakitā bhītā eva santo **vidadhati** \| atra

> bhīṣāsmād vātaḥ pavate bhīṣodeti sūryaḥ \|

bhīṣāsmād agniś cendraś ca mṛtyur dhāvati pañcamaḥ \| \[tai.u. 2.8.1\]
ity ādyāḥ\|

bhīṣā bhītyā pavate vāti \|\|28\|\|

**\...**

**\|\| 10.87.29 \|\|**

sthira-cara-jātayaḥ syur ajayottha-nimitta-yujo

vihara udīkṣayā yadi parasya vimukta tataḥ \|

na hi paramasya kaścid aparo na paraś ca bhaved

viyata ivāpadasya tava śūnya-tulāṁ dadhataḥ \|\|

**śrīdhara-svāmī (bhāvārtha-dīpikā) :** tad evaṁ karaṇa-pravartakam
īśvaraṁ karaṇa-para-tantrā narā bhajantīty uktam, na kevalam iyad eva
kāraṇaṁ tata utpannatvenāpi tat-paratantratvād iti vadanti---

yathāgneḥ kṣudrā visphuliṅgā vyuc caranti, evam evāsmād ātmanaḥ sarve
prāṇāḥ, sarve ślokāḥ, sarve devāḥ, sarva-ṇi bhūtāni, sarva eta ātmāno
vyuc caranti \|\| \[bṛ.ā.u. 2.1.20\]

ity ādyāḥ śrutaya ity āha---**sthira-cara**-jātaya iti \| he **vimukta**
! nitya-mukta ! **yadi** tava **ajayā** māyayā **viharaḥ**, vihāraḥ
krīḍā bhavati, tadā **sthira-cara-jātayaḥ** sthirāś ca carāś ca jātayo
jātyāliṅgitā dehā yeṣāṁ te jīvāḥ **syur** bhaveyuḥ \| kathaṁ bhūtasya ?
**tato**'jātaḥ **parasya** dūre vartamānasyāsaṅgasyety arthaḥ \| kathaṁ
vihāraḥ ? **udīkṣayā** īkṣaṇa-leśena[^111] \|

nanu mayi līnānāṁ jīvānāṁ kathaṁ janma syāt ?
tatrāha---**uttha-nimitta-yuja** iti \| īkṣayaivotthāny utthitāny
āvirbhūtāni nimittāni karmāṇi, tad-yuktāni liṅga-śarīrāṇi vā, tair
yujyanta iti tathā \|

nanu kiṁ-nimittotthānena mad-icchayaiva bhavantu ? na, tvayi
vaiṣamyābhāvād viṣama-sṛṣṭer ayogād ity āha---paramasyeti \| tava
**paramasya** uttamasya parama-kāruṇikasya **viyata** **iva**
ākāśa-sadṛśasya, samasyety arthaḥ \| **kaścid aparaḥ** svīyaḥ
**paro**'svīyaś **ca na bhavet,** na sambhavatīty arthaḥ \|

asad vā idam agra āsīt \| tato vai sad ajāyata[^112] \[tai.u. 2.7.1\]
ity ādi-śrutyā **śūnya**-pūrvakatvam iva pratīyate tad arthaṁ punar
viśinaṣṭi---**śūnya-tulāṁ dadhataḥ** **śūnya**-sāmyaṁ bhajataḥ \| tad
eva darśayituṁ punar viśinaṣṭi---**apadasya** iti \| na padyata ity
apadaḥ, tasya, vāṅ-manasayor agocarasyety arthaḥ \|\|

tvad-īkṣaṇa-vaśa-kṣobhamānābodhita-karmabhiḥ \|

jātān saṁsarataḥ khinnān nṛ-hare pāhi naḥ pitaḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evaṁ tadittham \| iyad
eva iyan-mātram eva \| tad-bhajane kāraṇaṁ kintu tata īśvarāt \|
yathāgneḥ \[bṛ.ā.u. 2.1.20\] ity ādyāḥ śrutayo vadantīti yojyam \| tad
arthaḥ pūrvam ātma-vyatiriktaṁ vasatvantaraṁ nāstīty uktaṁ tad
utpannatvāt-sarvasya \| tatra dṛṣṭāntaḥ-yathaika-rūpād ekasmād agneḥ
sakāśāt kṣudrā alpa-pramāṇā visphuliṅgā vahnikaṇā vividhā uc caranti
uttiṣṭhanti evam asmād ātmanaḥ vijñāna-mayasya
prāk-prabodhādyat-svarūpaṁ tasmāt eta ātmano jīvā vyuc caranti
upādhi-samparka-janita-viśeṣa-pratibuddhyamānā ātmāna ity arthaḥ \|

tatra prāṇā indriyāṇi \| lokāḥ karma-phalāni \| devā indriyāṇāṁ lokānāṁ
cādhiṣṭhātāro\'gnyādayaḥ \| bhūtāni brahmādisthāvarāntāni \| ete ātmāna
iti \| kevalātma-sṛṣṭi-pareyam \| yad-gatvā na nivartante, na sa punar
āvartate ity ādi-smṛti-śrutyor arthaṁ manasyādhāyākṣipati-nanv iti \|
tatrākṣepe \| kevala-karmaṇā vinā śarīrāṇām akiñcit-karatvād
āha---tad-yuktānīti \| karma-yuktānīty arthaḥ \| liṅga-śārīra-sambandha
eva teṣāṁ janma na tūtpatti-lakṣaṇam sarge\'pi nopajāyate ity ādy ukteḥ
\| punar ākṣipati-nanv iti \| nety āha---tvay īti \| ity artha iti
asaṅgasyeti bhāvaḥ \| ity artha iti aviṣamatvena sarvatra samatvād iti
bhāvaḥ \| śruty avaṣṭambhenāśaṅkate asad iti \| idaṁ sarvam agre jagad
utpatteḥ pūrvam asad evāvidyamānam evāsīt \| **tataḥ** sṛṣṭy avasare
sadajāyata sad-rūpatvenāvirbabhūva ity ādi-śruteḥ \| tad arthaṁ
tan-nivṛtty artham \| tad eva **śūnya-**sāmyam \| ity artha iti
aviṣayatvāc-chūnyamiva pratīyata iti bhāvaḥ \| svāmināṁ tvad
īkṣaṇavaśena kṣobho yasyāṁ māyāyāṁ tayā bodhitaiḥ karmabhir jātān \|\|

---------------------------------------------------------------------------------------------------------------------

**śrīdharānuyāyinī :** svajanakatvād api tvad-bhajanam āvaśyakam ity
āhuḥ---sthireti \| he nityam ukta! tvam asaṅgo māyā-saṅgarahito\'pi yadā
dikṣaṇa-mātreṇa māyayā krīḍasi mad-bhaktānāṁ vinodārthaṁ karomi vividhāḥ
kriyāḥ \| iti pādyāt \| tadā tava vīkṣaṇena kāryat-paty
anukūla-kṣaṇenaivotthitair āvirbhūtaiḥ prārabdha-karmabhis
tad-yukta-liṅga-śarīrair vā **nimitta-**bhūtair yuktāḥ
sthāvara-jaṅgama-sthūla-śarīropādhayo jīvā ghatṭākāśavad
upādhi-sṛṣṭi-samakālam eva bhaveyuḥ \|

nanu mad icchayaivāvirbhavantu kin-nimittotthāpanenety āśaṅkāyām
āhuḥ---nahīti \| parama-dayālor vāṅ-manasayor agocaratvena
śūnyavat-pratīyamānasya mahā-durātmanām api mūḍhānāṁ nāstikānāṁ
**śūnya**-tulām avidyamānasā-dṛśyaṁ dadhato\'py ākāśavat-samasya tava
ko\'py eko\'pi svīyaḥ parakīyo vā na sambhavati \| evaṁ ca tvayi
samo\'haṁ sarva-bhūteṣu na me dveṣy\'osti na priyaḥ \| ity ādi-gītokter
vaiṣamyābhāvāttavecchayā katham iyaṁ viṣamā sṛṣṭi-rupa-padyate iti
bhāvaḥ \|

yad vā,-tava śrī-kṛṣṇasya **śūnya**-**tulāṁ** kha-puṣpa-tulyām asatīm
eva tulām aham eveśvara itīśvara-tulyatāṁ dadhato\'ṅgīkurvato\'ta
evāpadasya tvam apadasya tvām anādṛtya kvāpy alabdha-śaraṇasya
venāderivābhāgyasya sāhaṅkārasya pāpinaḥ puruṣasya phalam
ekaikasthāvara-jaṅgamayonāvaneka-janmāni syuḥ \|

nanu kṛṣṇo\'haṁ paśyata gatiṁ lalitām iti tan-manāḥ \| \[bhā.pu
10.3.19\] mā bhaiṣṭa vāta-varṣābhyāṁ tattrāṇaṁ vihitaṁ hi vaḥ \|
\[bhā.pu 10.3.20\]

ity ādiśrī-kṛṣṇa-sādṛśyaṁ bhajatīnāṁ gopīnām api kim iyam eva gatir ity
āśaṅkya **na hi** **na** hīty āhuḥ ajayeti \| ajayā vratair ārādhitayā
śrī-kātyāyanyā kartryā utthitam udbodhitaṁ yan-nimittaṁ
śrī-kṛṣṇa-vihāra-prāptikāraṇam adṛṣṭaṁ tadvatyo gopyas tu vihare
śrī-rāsa-vihāre iparasya iḥ kāma-sukhaṁ tat-**parasya** tava
**udīkṣayā** premāmṛta-dṛṣṭyā sthāvara-jaṅgama-janma-bhāginyo **hi** niś
cayena **na** syuḥ kintu paraṁ sarvotkṛṣṭaṁ śrī-kṛṣṇa-prāpti-rūpam eva
tāsāṁ phalaṁ **bhaved** ity arthaḥ \|

nanv evaṁ mayi vaiṣamyam āgatam ity āśaṅky āhuḥ---**viyata** iveti \|
ākāśavat-samasyety arthaḥ \| sāmyam evāhuḥ asya tu **kaścid** anaparaḥ
svajano\'pi paro bhavati, yathā kaṁso rukmī vā \| kaścit paro\'pi
anaparaḥ svīyo bhavati, yathā rāvaṇānujo vibhīṣaṇaḥ \| evaṁ ca
sarva-śubhāśubha-phala-pradasya jaḍasya prārabdhasyodbodhana-mātram eva
tvayā kriyata ity āśayaḥ \| ata eva tato vaiṣamyād-vimukteti sambuddhiḥ
\|\|

---------------------------------------------------------------------------------------------------------------------

**nīlakaṇṭhī :** pūrva-śloke jīva-kartṛkā jīva-sṛṣṭir uktā \| tatraiva
prathame pāde īśa-kartṛkāpi sṛṣṭiḥ śakti-dhara iti sūtritā, tāṁ
prapañcayati **sthira**-cara-jātaya iti \| he tato **vimukta**! ajāto
nitya-mukta! **yadi** tava viharaḥ vihāraḥ bhogaḥ krīḍā vā iṣṭā bhavati
bhogārthaṁ

sṛṣṭir ity anye krīḍārtham iti cāpare \| iti śravaṇāt tarhi tava
**udīkṣayā** īkṣaṇena **sthira**-cara-**jātayaḥ**
sthāvara-jaṅgama-śarīrāṇi tad upādhayo jīvāś ca ghaṭākāśavad
upādhi-sṛṣṭi-samakālam eva syuḥ prāduḥ syuḥ sa aikṣata lokānnu sṛjā iti
sa imāṁl-lokān asṛjata \| \[chā.u. 6.2.3\]

yathāgneḥ kṣudrā visphuliṅgā vyuc caranty evam etasmād ātmanaḥ sarve
prāṇāḥ sarve lokāḥ sarve devāḥ sarvāṇi ca bhūtāni sarve eta ātmano vyuc
caranti \| iti śrutibhyām \|

nanv evaṁ sṛṣṭer ākasmikatve īśvarasyoccanīca-sraṣṭur naipuṇya-vaiṣamye
jīvānāṁ ca kṛta-nāśādi-prasaktir ata āha **ajayottha**-**nimitta**-yujaḥ
\| māyayotthitaṁ yan-nimittaṁ kālādṛṣṭādi tena yujyante iti tathā \| īśā
parjanyavat sādhāraṇaṁ kāraṇaṁ jīva-jātīnām adṛṣṭantu bījavad
asādhāraṇaṁ phala-bheda-hetur ato nokta-doṣa-prasaktiḥ \|

nanu kulālavad-viharata udīkṣitur apy adṛṣṭādi yuktaṁ \| syād ity āśaṅky
āha---parasyeti \| adṛṣṭādibhyo **hi** varjitasya hirug-varjane ity
avyayapāṭhāt rug-bhūtasyety arthaḥ \| ata eva sambodhanam tato vimukteti
\| ayaṁ bhāvaḥ---devasya hi svabhāvo\'yam ātmakāmasya kā spṛhā \| iti
śrute rajjvā bhujaṅga-sraṣṭṛtvam iva tava \| jagat-sraṣṭṛtvaṁ **na**
svādṛṣṭa-nimittaṁ kintv ajñānāśraya-jīvādṛṣṭa-nimittena
vivartamānatva-rūpam \| evam īśvara-sṛṣṭim uktvā pūrva-śloke tvam
akaraṇaḥ tava balim ity eka-padopādānena sūcitaṁ jīveśayor abhedam
upādhi-prahāṇa-siddham āha---**na** hīti \| **paramasya**
māyā-tat-kārya-bahirbhūtasya tava kaścin-nāparaḥ pūrva-bhāvikāraṇaṁ
**bhaved** asti nāpi paraḥ paścād-bhāvikāryam asti \| atra
paramatasiddho dṛṣṭāntaḥ-**viyata** iveti \|

yathā niravayavatvād-viyataḥ karaṇaṁ kāryaṁ vā nāsti tathā tavāpīti \|
ata evāpadasya padyate gamyate\'neneti padaṁ gamakaṁ nāsyety apadas
tasya yato vāco nivartante aprāpya manasā saha \[tai.u. 2.9\]\| iti
śruter vāṅ-manasātītasy ety arthaḥ \| ata eva **śūnya**-**tulāṁ**
śūnyatvān-nirguṇatvam anupākhyatvaṁ ca dadhato na tu śūnyatāṁ
tat-sākṣitvāt \| ayaṁ bhāvaḥ---

na rūpam asyeha tathopalabhyate nānto na cādirna ca sampratiṣṭhā \|

aśvatthamenaṁ suvirūḍha-mūlam asaṅga-śastreṇa dṛḍhena chittvā \|\|

na rūpam asya nānto\'sya chittvainam iti ceśagīḥ \|

yuktā bhavatarorindrajālatve sati nānyathā \|\|

samyag-dṛśā vīkṣyamāṇaṁ rūpaṁ nāsyopalabhyate \|

upādānasya nityatvād ayam ādyanta-varjitaḥ \|\|

duḥsvapna iva saṁsāraḥ saṅgamātreṇa duḥkhadaḥ \|

tam asaṅgāsinā chittvā prayāti paramaṁ padam \|\|

iti vedānta-katakokta-diśā īśvaro\'sty eva sarvadā indra-jāla-tulyaḥ
prapañca iti tasya tat-sraṣṭṛtvaṁ yuktam \| tathā saty eva viṣaye dvau
sto ghaṭau mṛn-mayadhīmayāvity ukter asati viṣaye dhīmaya eva ghaṭo\'sti
nānyaḥ ata eva svapne na tatra rathā na ratha-yogā na panthāno bhavanty
atha rathān-ratha-yogān-pathaḥ sṛjate \[bṛ.ā.u 4.3.10\]\|

iti śrutir bhautikān rathādīn-niṣidhya sṛṣṭim āha---prapañco\'pi dhīmaya
eva tena tat-sraṣṭā buddhy upādhir jīva ity api yuktam \| tathā ca gatāḥ
kalāḥ pañca-daśa pratiṣṭhā devāś ca sarve prati devatāsu iti \| evam
evāsya paridraṣṭur imāḥ ṣoḍaśa-kalāḥ puruṣāyaṇāḥ puruṣaṁ prāpy āstaṁ
yānti \| iti ca śrutidvayokto viduṣo videha-kaivalya-kāle
prāṇa-manaḥ-prabhṛtīnāṁ kalānāṁ pralayaḥ paradṛṣṭyā svakāraṇeṣu
vidvad-dṛṣṭyā svarūpe cety upapadyate \| yathā dhīmayam apīndra-jālaṁ
nāsty evābuddhānām asty eva tadvat \| atra sārddhaśa-lokena jīveśayoḥ
sopādhike rūpe bhūta-maya-dhīmaya-jagat-kartṛtvenānūdyārdhena
ghaṭa-maṭhākāśavattayor anupādhyor abheda ukta iti dhyeyam \|\|29\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---te tava ajayā rādhikayā saha vihare viharaty atreti viharaṁ
vṛndāvanaṁ tatra **sthira**-cara jātayo bhavanti \| kadā **yadi**
rādhayā saha **parasya** tavodīkṣayā premārdṛṣṭyā utthitāni nimittāni
pūrva-janma-sukṛta-tad-vāsanā-stair yuktā bhavanti \| bahu-janmasū
vṛndāvane **sthira**-cara-śarīra-prāpty arthaṁ kṛtānāṁ
sarādha-tvattoṣi-karmaṇāṁ tvad īkṣayaiva udvodhe sati \| parasyety anena
prapañcāntardṛṣṭir mayā kṛtaiveti sūcitam \|

katham-bhūtāḥ **sthira**-cara-**jātayaḥ** **vimukta**-tato vimuktaṁ
viśiṣṭā muktiḥ viśiṣṭā vā muktā yena tad
ekānta-rādhā-kṛṣṇa-prema-rasa-vaibhavaṁ tanvanti
smaraṇa-darśana-vandanādinā \| etena prākṛtatvaṁ nirastam \| yad vā,
vigatā muktā yasmānn ity amukta-svarūpaṁ brahma vā muktir vā
śuddhātma-brahma-svarūpāvasthiti-rūpā yasmāt-tādṛśaṁ
śuddha-premātma-vastu prakāśayantīti vimuktaṁ śūddha-prema-rasa-śaktimat
parabrahma tad-rūpeṇa vā tanvanti nijasva-rūpaṁ prakāśayanti \| evaṁ
śuddha-bhāva-vāsanayā jātā atratya-**sthira**-carā ity uktam \|
śuddha-prema-rasaṁ vinā ca tava **paramasya** pūrṇa-śuddha-rasaḥ ko\'pi
svīyaś ca na bhavet **paraś ca** na bhavet \| anyatra dṛṣṭir eva tava
nāstīty arthaḥ \| tava katham-bhūtasya **viyata** iva ākāśasy eva kenāpi
saṅga-rahitasya **śūnya**-**tulāṁ** **dadhataḥ** śuddha-prema-rasa-mayaṁ
svarūpaṁ sad api nānyeṣāṁ sphurati śuddha-prema-rahitaistvaṁ kadāpi
ākāśavanna saṁsṛjyase śūnyavac-cāṇumātram api na prakāśasa ity arthaḥ \|

nitya-gopyastu āhuḥ---**yadi** tavodīkṣayā kṛpārdradṛśā rādhayā saha
tava vihāro bhavati tadā **sthira**-cara-jātayo\'jayā rādhayā tad
utthanimittena śrī-rādhānurāga-prayukta-vihāra-nimittena yujyante
krīḍānukūlā bhavantīty arthaḥ \| **yadi** tad uttha-**nimitta**-yujaḥ
**syur** bhavanti tadā **udīkṣayā** rādhayā saha tava vihāraḥ syād iti
**parasya** krīḍārtham eva sadā vyāpriyamāṇasya mahā-keli-sampadaś ca
tava svīyaḥ **paraś ca** ko\'pi na bhavet sphurad iti \| **viyata**
ivānya-saṅga-sambhāvanā-rahitasya **śūnya**-**tulāṁ** **dadhataḥ**
anyāgocarasyety arthaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sarva eva bhavad
adhikṛtāḥ sarva eva bhavato bhayaṁ dadhati, sarva eva balim udvahanti \|
tatrāhuḥ---**sthira-**cara-jātaya iti \| ābrahma-stambā jātayo\'jayā
syuḥ, sarva eva jīvāḥ \| nanu ajā tāvat jaḍā, tasyāḥ kathaṁ tad utpattau
śaktir iti tatrāha---he ajayā **vimukta**! tava vihare yā tāṁ prati
udīkṣā tayā tava udīkṣayaiva tatra kāraṇam \|
**sthira**-cara**-jātayaḥ** kim-bhūtāḥ uttha-**nimitta-yujo** tava
vihāre yā udīkṣā tayaiva utthāni utthāna-śīlāni yāni nimittāni tāni
yujaḥ, ataḥ sarveṣām eva parasparayā tvad udbhavatvāt kutrāpi tava na
vaiṣamyam, vaiṣamyaṁ tu ajākṛtam, sā tvayi nāsty evety āha---**tataḥ**
**parasya** sarvottamasya tava **kaścid** apara ātmīyaḥ paro\'nātmīyo na
bhavet \| kānyeva **śūnya-tulāṁ** **śūnya**-syopamāṁ dadhato\'padasya
anālambasya **viyata** ākāśasy eva, ākāśasya yathā dūrataram utpatantaṁ
mandataram utpatantaṁ ca khaḍgaṁ prati sāmyam, sarva-syaiva khaḍgatvāt
**na hi** kāścit-tad antaṁ labhante, anyatvāt-tathā tava ca yathā-śakti
bhajataḥ prati vaiṣamyaṁ nāstīti bhāvaḥ \|\|29\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he vimukteti
nitya-māyā-kārya-saṅga-rāhityam, tatra ca vi-śabdena mukta-jīvebhyo\'pi
vailakṣaṇyaṁ sūcitam, satya-nitya-sarvaiśvaryavattvāt vimuktatvam
evābhivyañjayati-parasyeti \| hi niścitam,
**sthira**-cara-**jātayaḥ**-sthirāḥ sthāvarāḥ, carā jaṅgamāḥ, jātayo
bhāvinyo yeṣāṁ te, parameśvarāj-jīva-vṛndānāṁ prādurbhāvo mahad ādīnāṁ
ca sargaḥ syā, viriścestu **sthira**-carāṇāṁ visarga iti \|

tata eva tair vyākhyātam---jīvā bhaveyur iti \| nanu vihāro\'pi kim
artham tatrāhuḥ---vimukteti \| he parama-svatantreti, tatraiva
hetuḥ---**parasya** parameśvarasyeti, atas tavābhiprāyaḥ kena jñātuṁ
śakyatām ity arthaḥ \| anyat-tair vyākhyātam \| yad vā, **yadi**
**sthira**-cara-jātayo vividhā jīvās tavodīkṣayā icchayā bhaveyuḥ
tato\'jayā tava vihāraḥ syāt, vicitra-vihārārtham eva tava visarga ity
arthaḥ \|

nanu tarhi kim ahaṁ māyā-kāryeṣv āsaktaḥ syām ity ata āhuḥ---parasyeti,
\| māyā-saṅga-rahitasya \| yato **vimukta**! he nitya-mukta! nanu
**yadi** nitya-mukta evāham, tarhi kathaṁ devāsurādiṣu maitrī-vairādikaṁ
mama dṛśyate ity ata āhuḥ---na hīti \| kutrāpi tavānugraha-nigrahādikaṁ
na syāt, tavājñeyatvāj-janaiḥ kevalaṁ jaya-parājayādi-dṛṣṭyā tathā
kalpata ity arthaḥ \|

yad vā, nanu sthirā duḥkhina eva, careṣu ca tiryag ādayo duḥkhinaḥ,
**tataḥ** kathaṁ tathābhūtā jīvā mayā sṛjyerann ity ata āhuḥ---utthanim
itteti \| sthiratva-caratvayor nimittāni karmāṇi teṣu santy eva, tāni
tavekṣayā kevalam uttiṣṭhanti \|

nanu teṣāṁ tānyanādīni duṣkarmāṇy apanīya kathaṁ te sukhina eva kriyeran
ity ata āhuḥ---na hīti \| paramasyāviṣamasya **kaścid** upakāryaḥ
**kaścid** apakāryaś ca na syāt \| katham-bhūtasya apadasya tais tair
jīvair akṛta-pratipatteḥ, atas teṣu **viyata** iva **śūnya**-**tulāṁ**
**dadhataḥ**, kadācid api tac-chruti-patham apy anārohata ity arthaḥ \|

ayam arthaḥ---bhaktetareṣu sāmānya-jīveṣu karmānusāreṇa phalaṁ
prayacchatas tava sāmyam eva, bhakteṣu tu prārabdham api kṣapayato
vaiṣamyam api sāmya-śirasi virājamānatvāc-chobhaiva \|\|

nātīvāntaraṅgāṇām adhikāri-bhaktānāṁ sevāmuktvā paramāntaraṅgāṇāṁ
vṛndāvana-vāsināṁ sevām āhuḥ---sthireti \| **vimukta**! he
**vimukta**-citta! he mahā-vadānya-śekharety arthaḥ \| **parasya**
puruṣottamasya tava ajayā yoga-nidrayāpi hetu-bhūtayā **yadi** vihāraḥ,
kiṁ punar līlā-śaktyā \| tato vṛndāvanasya **sthira**-cara-**jātayaḥ**
sthirāś ca carāś ca jātayaś ca sa-**jātayaḥ**, tāstava **udīkṣayā**
sābhilāṣāvalokanena uttha-**nimitta**-yujaḥ syuḥ, utthā prakaṭā nimittā
vihāra-kāraṇānāṁ yug yogo yāsu tathā-bhūtā bhaveyuḥ \| tatra sthireṣu
latā-drumādiṣu vihāra-nimittāni puṣpakoraka-pallavādīni, careṣu
mayūra-bhṛṅga-kokilādiṣu śikhaṇḍa-madhura-kūjitādīni
svajāti-śrī-dāma-prabhṛtiṣu vraja-sundarīṣu ca tat-tad
ucita-veṣa-bhūṣaṇa-vaidagdhī-narma-vilāsādīn iti jñeyam \| iti bahir
vihāra ivāntar-vihāre\'pi sarveṣāṁ bhajanam uktam \| tatra **yadi**
vihāra ity anenāntar līlāyāṁ sarvair vihāraḥ kādācitkaḥ eveti dhvanitaḥ,
preyasībhir vihārastu sārvadikaḥ, sa tu te kvacid ajayā \[14śa. ślo.\]
\| ity anena pūrvaṁ samarthitaḥ \|

yad vā, ajayā līlā-śaktyā, śeṣaṁ samānam \| priya-janeṣu śrī-bhagavato
bhāva-muktvā sāmānya-janeṣu vidveṣiṣu ca krameṇa sāmyam asphūrtiṁ
cāhuḥ---na hīti \| **paramasya** tava sāmānyeṣu puṇya-pāpakāriṣu madhye
**kaścid aparo** mitraṁ hi niścitaṁ na bhavet, paraḥ śatruś ca na
bhavet, pakṣapātaṁ vinā karmānusāreṇa svarga-narakādi-rūpaṁ phalaṁ
dadāsīty arthaḥ \| katham-bhūtasya tava vidveṣiṣu
bhakta-jana-vairi-prabhṛtiṣu **śūnya**-**tulāṁ** dadhato manāg apy
asphurata ity arthaḥ \| ata evāpadasya teṣāṁ cakṣur ādy aviṣayasya
**viyata** iva, yathā bāḍham adṛśye\'pi viyati bhrāntya nīlam ākāśam iti
buddhiḥ syāt, tathā tv ābhāsa-mātre vidviṣāṁ tvad-buddhir iti bhāvaḥ \|

yad vā, vraja-vāsi-janeṣu śrī-bhagavato bhāvam abhivyajya
tasyaivotkarṣāya paramaiśvaryam āhu---na hīti \|
paramasyāsamordhva-svātantryādi-vaibhavasyāpadasya mana-ādya-gocarasya,
ata eva **viyata** iva **śūnya**-sādṛśyaṁ **dadhataḥ**, svecchāṁ vinā
parama-śuddha-hṛdayānām api brahma-rudrādīnāṁ mahā-samādhāv api kṣaṇam
api manāg apy asphurata ity arthaḥ \| tathā ca bṛhad-vāmane
śrī-rudra-vacanam---

> kṛtaḥ samādhis taṁ draṣṭuṁ sahasraṁ parivatsarān \|
>
> aho bata mama svāntād-dūrād-dūrataro hariḥ \|\| iti \|

ata eva niratiśayaiśvarya-pari-pūrṇatvāttava na kutrāpi parā-parabuddhiḥ
\| evam-bhūtasyāpi tava vraja-vāsiṣu tādṛk-premodreka ity aho citram iti
bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sthirety asya ṭīkāyāṁ śrutau
prāṇā indriyāṇi lokāḥ karma-phalāni devā indriyāṇāṁ lokānāṁ
cādhiṣṭhātārāḥ bhūtāni brahmādi-sthāvarāntāni ātmana
upādhi-samparka-janita-viśeṣa-pratibuddhyā nānātmāna iti \|

sva-vyākhyāyāṁ tu---tad evaṁ karaṇa-pravartakaḥ paramotkṛṣṭa-guṇaḥ
śrī-bhagavāṁs tad adhīna-karaṇa-paratantraiḥ svalpa-guṇair jīvair
bhajanīya iti pūrvācāreṇa pūrvābhir dṛḍhīkṛtam \| tatra parā śaktiś ca
darśitā \| tathaivānyāḥ śrutayo\'bhiprayanti \| yato na kevalam iyad eva
kāraṇaṁ tata utpannatvam apīty āhuḥ---sthireti \| he **vimukta**!
prakṛty ādi-saṅgātīta! **yadi** tava viharaḥ
prapañca-gata-bhakta-vṛnda-sukhārthaṁ prapañce tat-tad avatārair vihāro
dṛṣṭaḥ syāt-tatas tad anantaram **udīkṣayā**
prakṛti-līlā-siddha-bhaktoddeśatvenotkṛṣṭayā tvad **udīkṣayā** utthāni
prakṛti-kṣobheṇotthitāni yāni nimittāni karmādīni tair yuktāḥ
**sthira**-cara-jātaya udbuddhatat-taj-jāti-saṁskāra-sūkṣma-dehāḥ sarva
eva jīvā udbhavanti svāvirbhāvam āpnuvanti \| kīdṛśyekṣayā? \| ajayā
prakṛti-kṣobhāprācīnatvāt svabhāva-siddhayaivety arthaḥ \| tathaiva
vyākhyātaṁ bhāṣya-kṛdbhiḥ īkṣater nā-śabdam \[ve.sū. 1.1.5\]\| ity atra
\| katham-bhūtasya tava \| **parasya**
sarva-vilakṣaṇa-svarūpa-tac-chaktikasya \|

nanu yaiḥ saha viharecchā teṣām evodbodho yathā syāt-tathaiva kuto
nekṣate tatrāhuḥ---na hīti \|
paramasyeti-paramatvāt-prākṛta-dharmeṣvādara-rahitasyety arthaḥ \| ata
eva na **kaścid** aparaḥ paramaś ca bhavet, anyatra rāga-dveṣābhāvena
tad asaṅkocanād ity arthaḥ \|

samo\'haṁ sarva-bhūteṣu na me dveṣyo\'sti na priyaḥ \|

ye bhajanti tu māṁ bhaktyā mayi te teṣu cāpy aham \|\| \[gītā 9.29\]

iti śrī-gītokteḥ \| mad-bhaktānāṁ vinodārthaṁ karomi vividhāḥ kriyāḥ \|
iti pādmokteś ca \| tarhi kathaṁ te\'pi na bhajanti yena tava
vihāra-hetavaḥ syus tatrāha---**śūnya-tulāṁ** **dadhataḥ** \| **viyata**
ivāpadasyeti sarva-gocarasyety arthaḥ \| ayaṁ bhāvaḥ---yadyapi viyat
khalu vastv eva tathāpi na \| kenacid-grahītuṁ śakyeta
tad-grahaṇa-śaktya-bhāvāt \| evaṁ sarvā-gocara-svabhāv-aguṇo bhavān api
bhakty abhāvād iti \| tasmād-bhaktebhyo bhaktir grāhyeti

ca śrutayaś ca sa aikṣata \[chā.u. 6.2.3\]\| iti \| yathāgneḥ kṣudrāḥ
\[bṛ.ā.u. 2.1.20\] ity ādi \| akṣarāt-parataḥ paraḥ \| iti \| asad vā
idam agra āsīt \[tai.u. 2.7.1\]\| na sandṛśe tiṣṭhati rūpam asya \[kat.u
2.3.9\] ity ādi \| sad-rūpam advayaṁ brahma madhyādyanta-vivarjitam \|
suprabhaṁ sac-cid ānandaṁ bhaktyā jānāti cāvyayam \|\| ity ādyāḥ
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ataḥ sādhūktaṁ pūrvābhis tava pari
ye carantīti bhāvaḥ \| śrutayacātra na tasya kārtam ity ādy anugatā eva
apāni-pādaḥ ity ādyāḥ \| tad evaṁ karaṇa-pūrvakaḥ paramotkṛṣṭa-guṇaḥ
śrī-bhagavān tad adhīna-karaṇa-paratantraiḥ sva-guṇair jīvair bhajanīya
iti sadācāreṇa pūrvābhir dṛḍhīkṛtam \| tatra parā śaktiś ca darśitā \|
tatraivānyāḥ śrutayo'bhiprayanti \| yato na kevalam iyad eva kāraṇam \|
tad utpannatvam apīty āhuḥ---**sthira**-careti \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sarva eva tvad adhikṛtāḥ,
sarva eva tubhyaṁ balim udvahanti, sarva eva bhavato bhayaṁ vidadhati \|
eṣu sva-para-bhāvas tava nāsty evety āhuḥ---**sthira-cara**-jātaya ity
ādi \| **sthira-**jātayaś **cara-jātayaś** ca ā-brahma-stamba-paryantāḥ
prāṇino'**jayā** ajayaiva sampāditāḥ \| ajaiva teṣāṁ kāraṇam ity arthaḥ
\|

nanu ajā tāvaj jaḍā, kathā asyās tad utpādane kartṛtvam ? ity āhuḥ---he
**tato** **vimukta** ! ajāto **vimukta** ! **vihare** vihāre tāṁ prati
yā te udīkṣā dṛk-pātaḥ, tayā te, ity arthāpattyā jñeyam \|
katham-bhūtasya tava ? **uttha-nimitta-yujaḥ**, uttiṣṭhatīti utthaṁ,
yan-nimittaṁ sarva-kāraṇa-kāraṇatā, tad-yujaḥ, ata eva
prasparāt-**parasya yadi** evaṁ, tadā **paramasya** sarvotkṛṣṭasya
**tava** **na hi kaścid apara** ātmīyaḥ, **na** kaścit **paro**'nātmīyo
**bhavet** \| prapañcsarva-yā sarveṣāṁ tvad udbhavatvāt \|

kasyeva ? **śūnya-tulāṁ** śūnyopamāṁ **dadhataḥ** \| **apadasya**
nirālambasya **viyata** ākāśasya yathā dūraṁ dūrataraṁ dūratamam alpam
alpataram alpatamam ca sam utpatantaṁ khaga-samūhaṁ prati sāmyaṁ
sarva-syaiva nirālambanatvādinā sāmyam, tathā tavāpi yathā-śakti
bhajataḥ prati sāmyam eva, na vaiṣamyam iti bhāvaḥ \|\|29\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parameśvarasyopāsyatve
svātantryam aiśvaryaṁ ca kāraṇam uktvā, jivānām api tad upāsakatve tad
utpannatvāt tat-pāratantryam anaiśvaryaṁ ca kāraṇam āhuḥ---sthireti \|
he **vimukta** ! **yadi** tava **ajayā** māyayā saha **udīkṣayā**
udgatena īkṣaṇenaiva kādācitkena **viharaḥ**, vihāraḥ krīḍā bhavati \|
tadā **sthira-cara-jātayaḥ** sthirāś ca carāś ca jātayo jāty āliṅgitā
dehā yeṣāṁ te jīvāḥ **syuḥ** \| kathaṁ-bhūtasya ? **tato**'jātaḥ
**parasya** dūre vartamānasyāsaṅgasyety arthaḥ \|

nanu mayi līnānāṁ punaḥ kathaṁ janma syāt ?
tatrāha---**uttha-nimitta-yuja** iti \| īkṣayaivotthāny utthitāni
nimittāni karmāṇi, tataś ca tad-yuktāni liṅga-śarīrāṇi ca, tair yujyanta
iti te tatheti \| kāryopādhīnāṁ layād eva jivānāṁ līnatvaṁ \| teṣāṁ
janmanaiva janma vyavahriyata iti bhāvaḥ \| evaṁ ca
karma-niyamyatva-lakṣaṇam anaiśvaryatvam uktam \|

nanu kiṁ-nimittotthānena mad-icchayaiva bhavantu ? **na**, tvayi
vaiṣamyābhāvād viṣama-sṛṣṭer ayogād ity āhuḥ---**paramasya**
nirdoṣa-puruṣottamasya **kaścid aparaḥ** ātmīyaḥ, paro'nātmīyaś **ca na
bhavet,** na sambhaved ity arthaḥ \|

tatra dṛṣṭāntaḥ---**viyata ivāpadasya** ākāśavan nirlepatvād
vaiṣamyānaspadasyety arthaḥ \| na cātra ākāśasyāpi **tulām** upamāṁ
**dadhataḥ** \| tatra śrutayaḥ---

yathāgneḥ kṣudrā visphuliṅgā vyuc caranti, evam evāsmād ātmanaḥ sarve
prāṇāḥ, sarve ślokāḥ, sarve devāḥ, sarva-ṇi bhūtāni, sarva- eta ātmāno
vyuc caranti \|\| \[bṛ.ā.u. 2.1.20\] ity ādyāḥ \|\|29\|\|

**\...**

**\|\| 10.87.30 \|\|**

aparimitā dhruvās tanu-bhṛto yadi sarva-gatās

tarhi na śāsyateti niyamo dhruva netarathā \|

ajani ca yan-mayaṁ tad avimucya niyantṛ bhavet

samam anujānatāṁ yad amataṁ mata-duṣṭatayā \|\|

**śrīdhara-svāmī (bhāvārtha-dīpikā) :** evaṁ tāvat paramātmanaḥ sakāśād
avidyā-kṛta-kāryopādhayas **tad** aṁśā eva jīvā jātāḥ saṁsaranto[^113]
bhajantīty uktam \| tatra yady ekāvidyā, tadā jīvasyāpy ekatvād
eka-muktau **sarva**-mukti-prasaṅgaḥ \| atha nānāvidyās **tarhi**
tasyaivāṁśāntareṇa[^114] saṁsārānapagamād anirmokṣa ity
ādi-tarka-balena, vastuta eva nānātmānas tatra ca teṣām aṇutve
deha-vyāpi caitanyaṁ na syāt, deha-parimāṇatve ca madhyama-parimāṇānāṁ
sāvayavatvenānityatvaṁ syāt \| ataḥ **sarva**-gatā nityāś ceti kecana
manyante \| tatra **na** tāvad ukta-doṣa-prasaṅgaḥ, avidyā-bhedena
tac-chakti-bhedena vā baddha-mukta-vyavasthāsambhavāt \| īśvarasya tu
**na** kenāpy aṁśena saṁsāra-śaṅkety uktam eva \| prasiddhaṁ cātmaikyaṁ
**sarva**-śrutiṣu \| kiṁ ca, imaṁ pakṣam antaryāmi-brāhmaṇam api **na**
sahata ity āha---**aparimitā** iti \|

vastuta evānantā **dhruvāḥ**, tenaiva rūpeṇa nityāḥ, **sarva-gatāś** ca
**tanu-bhṛto** jīvā **yadi** syuḥ, **tarhi** teṣāṁ samatvāc **chāsyatā**
**na** ghaṭata iti kṛtvā, he **dhruva** ! **niyamo** niyamanaṁ tvayā
**na** syāt, **itarathā** tu ghaṭeta \| katham ? **yan-mayam** upādhito
**yad** vikāra-prāyaṁ yaj jīvākhyam **ajani** jātaṁ, tat tasya
sva-vikārasya **niyantṛ** niyāmakaṁ **bhavet** \| **avimucya**
kāraṇatayāparityajya \| kiṁ tat ? **samam** anusyūtam \|

nanu kiṁ yat tac chabdair jñāyate cet ucyatām idaṁ **tad** ity ata
āha---**anujānatāṁ yad amatam** iti \| jānīma iti vadatāṁ **yad amatam**
avijñāta-prāyam, aviṣayatvāt \| tathā ca śrutiḥ---

yasyāmataṁ tasya mataṁ mataṁ yasya **na** veda saḥ \|

avijñātaṁ vijānatāṁ vijñātam avijānatām \|\| \[kena.u. 2.3\]

avacanenaiva provāca, saha tūṣṇīṁ babhūva ity ādiḥ \|

kiṁ ca, **matasya** jñātasya **duṣṭatayā** doṣa-śravaṇāt \| tathā ca
śrutiḥ---**yadi** manyase suvedeti dabhram evāpi nūnaṁ tvaṁ vettha
brahmaṇo rūpaṁ yad asya tvaṁ yad asya deveṣu[^115] \[kena.u 1.1\] ity
ādi \| tasmād yat tac-chabdāv adyotyam atarkyaṁ kim api
sarvānusyūtatvena samaṁ **niyantṛ** bhaved ity arthaḥ \|

antaryantā **sarva**-lokasya gītaḥ

śrutyā yuktyā caivam evāvaseyaḥ \|

yaḥ **sarva**-jñaḥ **sarva**-śaktir nṛsiṁhaḥ

śrī-mantaṁ taṁ cetasaivāvalambe \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ittham \| tatra pakṣe
\| asyathārthaḥ---atra tārkikā dūṣayanti yady ekāvidyā jivo'pipy
eka-vidhas tayā baddho'sti **tarhi** jivasyāpy ekatvād ekasya muktau
**sarva**-jiva-mukti-prasaṅgaḥ syāt \| athaika-vidho jivo nānā-vidhā
avidyās tābhir baddhaś cet **tarhi** tasyaiveśvarasyaivāṁśāntareṇa
jiva-rūpāṁśena kṛtvā saṁsārānapagamāt saṁsāra-nivṛtty abhāvād anirmokṣaḥ
syāt \| ekayāvidyayā mukto jivaḥ punar anyayā baddhaḥ punar anyayā
muktaḥ punar anyayā baddha ity anirmokṣaḥ \| evaṁ ca sati
caturtha-puruṣārthābhāvaḥ syād ity ādi tarka-balena nānātmānaḥ
sthāpyante \| tatra ca nānātve'pi **sarva**-gatatvam āha---teṣām
ātmatṛtīy aṇutve sūkṣmatve dehasya sthūlatve **sarva**-vyāpi caitanyaṁ
na syād iti jiva-parimāṇam uktaṁ śrutyā ārāgra-mātro hy aparo hi dṛṣṭaḥ
\[śve.u. 5.8\] iti \| śruty antaraṁ ca---

> bālāgra-śata-bhāgasya śatadhā kalpitasya ca \|

bhāgo jīvaḥ sa vijñeyaḥ sukha-duḥkha-phalaika-bhuk \|\| \[śve.u. 5.9\]
iti \|

sūkṣmāṇām apy ahaṁ jīvaḥ \[bhā.pu. 11.16.11\] ity ekādaśe bhagavad ukteḥ
\| evam-bhūta-sūkṣmasya sthūla-dehaika-pradeśe pipīlikādi-sparśajaṁ
caitanyaṁ kathā syāt, tasmāt **sarva**-gatā iti nityatvaṁ
sādhayati---deha iti \| deha-parimāṇatvaṁ ca dehasya madhyamaṁ hṛdayaṁ
daśāṅguli-parimāṇaṁ, atyatiṣṭhad daśāṅgulam iti śruteḥ \|
hṛdaya-parimāṇānām ātmanāṁ sāvayavatvād anityatvaṁ syāt tasmāt
parimāṇābhāvān nityā ata evātmāno nānā **sarva**-gatā jiva-rūpeṇaiva
nityāś ceti \|

kecana tārkikā manyante, etan-mataṁ nirākurvan siddhāntayati---tatra
**na** tāvad ity ādinā \| tatra bandha-mokṣa-prasaṅge ukta-doṣaḥ ekasmin
baddhe mukte ca **sarva**-bandha-rūpo doṣo nāsti \| kutaḥ ?
avidyā-bhedena avidyayā bandho vidyayā ca mokṣaḥ \| avidyayā mṛtyuṁ
tīrtvā vidyayāmṛtam aśnute \[īṣo.u 11\] iti śruteḥ \| ekādaśe ca---

kāma-maya evāyaṁ puruṣa iti \| sa yathā-kāmo bhavati tat kratur bhavati
\| yat kratur bhavati tat karma kurute \| yat karma kurute tad
abhisampadyate \|\| \[bṛ.ā.u. 4.4.5\] iti \|

tam eva viditvātimṛtyum eti

nānyaḥ panthā vidyate'yanāya \|\| \[śve.u. 3.8\] iti ca \|

īśvarāṁśasya jivasya bandha-mokṣa-vyavasthāṁ pradarśyāṁśinas tu
bandha-śaṅkāṁ nirākaroti---īśvarasyeti \| samaṣṭy upādher
akhaṇḍitatvasyeśvaratvāt tasya vidyā-śakti-pradhānatvāt kenāpy aṁśena
saṁsāra-śaṅkā nety arthaḥ \| eka eva hi bhūtātmā ity ādi-śrutiṣv
ātmaikyaṁ prasiddham asty eva \| kuto nānātvam ? kiṁ ca, jivasya kutaḥ
svātantryam ācārysthiti-sambhavāt ? ata imaṁ tārkika-pakṣaṁ nānā jivāḥ
svatantrā nityāḥ **sarva**-gatā iti matam ācārysthiti-brāhmaṇākhyo vedo
na sahate ity āha---**aparimitā** iti \| dhruvāḥ sthirāḥ \| tenaiva
rūpeṇaiva dhruvatva-rūpeṇaiva \| teṣāṁ jivānām \| śāsyatā
śāsana-gocaratā iti kṛtvā vyāpakān ekātma-vāde
bhoga-sāṅkarya-prasaṅgo'pi durvāras tathā hi **na** hy ekatrāntaḥ-karaṇe
sukhādi-rūpeṇa pariṇate tat-pratisaṁvedī eka eva cetana iti niyantuṁ
śakyaṁ sarveṣāṁ sānnidhyāviśeṣeṇa pratisaṁvedanāpatter avarjanīyatvāt \|
śrotrasyaikasyāpi karṇa-śaṣkulī-rūpopādhi-bhedād
ivāntaḥkaraṇa-rūpopādhi-bhedād ekasyāpy ātmanaḥ śabda-graha-vyavasthāvaj
janmādi vyavasthāpi setsyatīti na puruṣa-bahutvaṁ vaktavyam iti
nīlakaṇṭhaḥ \|

śāsyatā gocarābhāvatvena niyamanaṁ niyogatvam \| itarathā samatvābhāve
kathā **tad** āha---**yad** agnimayaṁ visphuliṅgaṁ jātaṁ **tad**
agnitvaṁ kartṛ visphuliṅgaṁ sva-kāryam aparityajya svarūpāṁśena
satyāṁśena ca sarvaṁśaṁ vyāpyaiva **niyantṛ** pravartakaṁ **bhavet** \|
kāryābhāve kāraṇasya pravṛtty abhāvāt tadvat \|

kiṁ tat ? iti praśne **tad** darśayati---**samam** anusyūtaṁ maṇiṣu
sūtram iva protam \| atrākṣipati---nanv iti \| **tad** brahmedam idam
ākārakam iti sama-padam āvṛttyā yojyam \| samaṁ kvacid apy amśena tulyaṁ
vastv antaraṁ jñātvā tad brahmeti **yad** ācārysthity ākhyaṁ
**tad**-rūpaṁ parama-kāraṇam amatam \|

atra pramāṇam āha---tathā ceti \| yasya brahma-vida amatam avijñātam
aviditaṁ brahmeti mataṁ, tasya mataṁ brahma samyag jñātam iti yasya
punar mataṁ mayā brahma jñātam iti sa **na** vedaiva \| ata eva
vijānatāṁ jānīma iti vadatām avijñātam ajñātam eva \| avijānatāṁ na
jānīma iti vadatām vijñātam iti nidarśanam \|

avacaneneti \| vedānta-śāstram adhītya gurukulād āgataṁ putraṁ pitā
pṛṣṭavān pratyag brahma tvaṁ jñātavān na veti \| aviśeṣe pratya brahmaṇi
śabda-pravṛtti-hetu-jāti-guṇāder abhāvād
brahma-vittva-pradyotaka-mukha-kāntyādinā **tad** abhinayaṁ
kṛtvāvacanenaiva provāca pratyag brahma mayānubhūtam iti sūcitavān, sa
pitā tūṣṇīṁ babhūva brahmātma-tat-tvam ayaṁ jñātavān iti niś cayaṁ
jagāmety arthaḥ \|

anyad āha---kiṁ ceti \| matasya duṣṭatve śrutiḥ---yadīti \| **yadi**
kadācid asya brahmaṇo **yad**-rūpam ahaṁ suvedeti manyase, **tarhi**
dahraṁ dabhraṁ svalpam evāpi tvaṁ **na** vettha **na** jānīṣe **na**
kevalam etāvad api tu adhyātmopādhi-paricchinnasyāsya brahmaṇo vedeṣu
**yad** rūpaṁ gītaṁ **tad** api tvaṁ dabhram eva vettheti manye'haṁ yat
tu nirupādhi-bhūtam ākhyaṁ brahma **na** tat suvedyam ity abhiprāyaḥ \|
**mata**-khaṇḍana-pareyaṁ śrutiḥ \| ācārysthiti-brāhmaṇam yaḥ pṛthivyāṁ
tiṣṭhan[^116] \[bṛ.ā.u. 3.7.3\] ity ādikaṁ prāg eva likhitam \|
svāmināṁ---antar iti \| ācārysthitī śrutyā gīto yuktyā caivam evāvaseyo
niścitas tam \|\|30\|\|

---------------------------------------------------------------------------------------------------------------------

**śrīdharānuyāyinī :** nanu kim iti liṅgādy upahitatvenaikasyaiva
paramasya puṁso bahutvam uktam \| yataḥ sāṅkhyādayas tārkikāś ca vastuta
eva bahavo nityā vibhava ātmāna iti manyante tatrāhuḥ---**aparimitā**
iti \| he **dhruva** ! jivā **yadi** vastuta evānantās
tenaivopahita-rūpeṇaiva nityāḥ **sarva**-gatāḥ svatantrāś ceśvaratvāt
syus tadā sarveṣāṁ teṣāṁ tvat-tulyatvāpattyā na śāsyatā \| sarvaiḥ
**sarva**-dānubhūyamānam api tvac-chāsana-yogyatā **na** syād ity arthaḥ
\| tatreṣṭāpattau tv āha---iti **niyamo** netaratheti \| itīty anena
sarvaiḥ śiṣṭaiḥ pramāṇīkṛtaḥ, śāstā viṣṇur aśeṣasya iti
**niyamo**'bhinīya darśitaḥ, sa **ca** **netarathā** kadāpy anyathā na
bhavatīty arthaḥ \| ya ātmānam antaro yamayati iti śruteḥ, **na**
tat-samaś cābhyadhikaś ca dṛśyate \[śve.u 6.8\], svatantro nāparaḥ
kaścid viṣṇoḥ prāṇa-pateḥ paraḥ ity ādy ukteś **ca** \| **tad** eva
sa-yuktikam āha---ajanīti \| mukhād iva bimba-rūpād brahmaṇaḥ sakāśād
darpaṇādau pratimukham ivāvidyāntaḥ-karaṇādau pratibimba-rūpaṁ yaj
jivākhyaṁ **yan-mayam** upādhi-prādhānyenājani upādhi-janmanā **tad**
adhyāsena jātaṁ **tad** idaṁ jivākhyaṁ kāryam atyajann evopādhāv api
samatvenānusyūtaṁ kāraṇībhūtaṁ bimba-rūpaṁ brahma sarveṣāṁ jivānāṁ svato
mitho vyāvṛttatvena prapañcsarvam aniyamyānāṁ pratimukhānāṁ mukham iva
**niyantṛ** **bhavet** \| tac **ca** mano-vācam agocaram atarkya kim api
**sarva**-trānusyūtaṁ sākṣi-bhūtam ity eva tasya jñānaṁ nānyat
aviṣayatvāt, yasyāmataṁ tasya mataṁ mataṁ yasya na veda saḥ[^117]
\[kena.u 1.3\] ity ādi-śruter jñātasya doṣa-caraṇāravindāc **ca** jānīma
iti vadatām avijñāta-prāyam \|\|

**---------------------------------------------------------------------------------------------------------------------**

**nīlakaṇṭhī :** evaṁ dvaitasya mithyā-bhūta-mano-mātratvena jīvasya
brahmābhinnatvena **ca** brahmādvaitaṁ sādhitam \| pare tu jīva-bahutvaṁ
jīveśvarayor bhedaṁ cāhus tan-nirasyati-**aparimitā** iti \| he
**dhruva** ! **yadi** **aparimitā** asaṅkhyātā dhruvā abādhyāḥ
**tanu-bhṛto** jīvāḥ sarve **sarva**-gatā vyāpakāḥ syustahi teṣāṁ **na**
śāsyatā syāt \| pṛthivyādi-vad-vibhūnāṁ vyomādīnāṁ
parasparādhīnatvādarśanena tvat-tulyatvādity arthaḥ \| na caiṣām
adṛṣṭādy acetana-śāsyatā yujyate dṛṣṭāntābhāvāt \| **na** hi
cetanasyācetanaḥ śāstā kvacid-ṛṣṭo\'sti nāpi svasya svaśāsyatā
dhī-pūrvakāriṇaś cetanasya niṣiddhe pravṛtty anupapatteḥ \|

yo vijñāne tiṣṭhan vijñānād antaro yaṁ vijñānaṁ **na** veda \|

> yasya vijñānaṁ śarīraṁ vijñānam antaro yamayati

ya ātmani tiṣṭhann ātmottaraḥ \|\| \[bṛ.ā.u 3.7.22\]

iti vijñān ātma-śabda-vācyāj jīvāt-tac-chāstuḥ pṛthag āmnānāt \|
tasmāt-tvac-chāsyānāṁ jīvānāṁ tvat-taulyatvaṁ vācyam \| tac **ca**
madhyamatvāṇutvayor ukyta-doṣāt---

> ghaṭa-saṁvṛtam ākāśaṁ nīyamāne yathā ghaṭe \|

ghaṭo nīyeta nākāśaṁ **ytad**-vaj jīvo nabhopamaḥ \|\|

> eka eva tu bhūtātmā bhūte bhūte vyavasthitaḥ \|
>
> ekadhā bahudhā caiva dṛśyate jala-candravat \|\|

iti śruty anusāreṇa ghaṭākāśavaj jala-candravad aupādhikā bodhyam \|
nanu, śāsyataiva māstvity āśaṅkayāha---itīti \| itarathā jīvānāṁ
śāsyatvābhāvena pravṛtter yādṛc-chikatvābhy upagame iti **niyamo** na
syāt \| iti-śabdena dṛśyamānaṁ niyamam abhinīya darśayati dṛśyante hi
durbalair api balavanto bādhyante aniruddhā api vyāghrādayaḥ
sva-bhakṣyair nṛ-paśubhiḥ paripūrṇe\'pi bhuvane kṣudhā pīḍyamānā mitam
evāhāraṁ labhante **na** yatheṣṭam \| so\'yaṁ niyamaḥ śāsyatvābhāve
**na** syād ity arthaḥ \|

nanu dehendriyāvac chedena jīvānāṁ śāsyatvaṁ **na** vibhutvena rūpeṇeti
cet-**tarhi** kāryopādhir ayaṁ jīvaḥ kāraṇopādhir īśvaraḥ \| iti śruter
aupādhike jīveśvarayor jīvānāṁ **ca** parasparaṁ bhede siddhe kim antar
gaḍunā teṣāṁ vibhutvena bahutvena vā \| tarka-mate śrotraikye\'pi
karṇa-śaṣkulī-rūpopādhi-bhedena śabda-graha-vyavasthāvad ātmaikye\'py
upādhi-bhedād eva śāsyaśāsitṛ-vibhāgasya bandha-mokṣa-vyavasthāyāś
**ca** siddher ity āśayavān āha---**ajani** **ca** yanmayaṁ **ytad**
avisucya **niyantṛ** **bhaved** iti \| atra dvayī prakriyā-udāhṛta
śruter māyā-pratibimbitaṁ caitanyam īśvaraḥ,
māyā-kāryāntaḥ-karaṇa-pratibimbita jīvaḥ, bimba-sthānīya śuddha caitanya
tṛtīyam ety akā \|

> yathā hy ayaṁ jyotir ātmā vivasvān atho bhinnā bahudhaiko\'nugacchan
> \|

upādhinā kriyate bhedasyo devaḥ kṣetreṣv evam ajo\'yam ātmā \|\|

iti śruteḥ pratibimbo jīvaḥ, bimba-bhūta īśvaraḥ, iti
cid-vaividhya-rūpāparā \| tatrādyāyām ubhāv apy adhyastau parasyāṁ

yāma \| jīva eva \| tathā **ca** kārya-kāraṇopādhikayor
adhyastādhiṣṭhāna-svarūpayor vā jīveśayor mitho viyogābhāvena
niyamya-niyāmakatvaṁ sambhavati \| pareṣāṁ tu taṭasthasyeśvarasya
nāntaryāmitvaṁ sambhavatīty āśayaḥ \| akṣarārthas tu---**yan-mayaṁ**
yasya kāraṇasyādhiṣṭhānasya vā vikāro vivarto vā yat kāryaṁ ghaṭādi
rajatādi vā tasya kāryasya tan-mṛcchuktyādi-rūpaṁ niyanta **bhavet** \|
kathaṁ tat **avimucya** aparityajya \| kāryam iti \| **yan-mayaṁ** kārya
tat-kiṁ vidham ity apekṣāyām āha---**samam anujānatāṁ** **yad amataṁ**
mata-duṣṭatayeti \| samaṁ sarvaṁ namantāmanyake same, mābhūvann anyake
sarve iti mantra-tan-niruktābhyāṁ sama-śabdasya
sarva-paryāyatvāvadhāraṇāta \| tena samaṁ kāraṇaṁ brahmety arthaḥ \|
asya tāttvikaṁ rūpam āha---**yad** anajānatām \| śāstrācāryopadeśam anu
sākṣāt-kurvatām amatam ajñātaṁ pratyaktvenāviṣayatvāt \| adṛṣṭaṁ draṣṭu
**amataṁ** mantṛ ajñātaṁ vijñātṛ iti śruteḥ \|

amatatve hetuḥ---mata-duṣṭatayeti \| matasya jñātasya ghaṭādivad
anātmatvena ato\'nyadārtam iti śruter mithyātvāpatti-doṣa-grastatayā yat
jñātaṁ tan **na** brahmety arthaḥ \| tathā **ca** śrutiḥ---

yasyāmataṁ tasya mataṁ mataṁ yasya **na** veda saḥ \|

avijñātaṁ vijānatāṁ vijñātam avijānatām \|\| \[kena.u 1.3\]

**yadi** manyase suvedeti dahnam evāpi

nūnaṁ tvaṁ vettha brahmaṇo rūpam \|\| \[kena.u 1.1\] iti \|\|30\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---**yadi** **tanu**-bhṛtas tava tanuṁ śrī-mūrtim evaikānta-bhāvena
vibhrato dhruvā nityam ātmānaṁ manyante brahma-rūpeṇa pārṣada-rūpeṇa vā
aparimitāś **ca** brahma-rūpeṇa pariccheda-rahitāḥ **sarva**-gatāḥ
sarvaṁ gatāḥ prāptāḥ sarvātmaka-brahmatva-jñānān **na** śāsyatā
śuddha-bhāva-vartma-śikṣā-yogyā **na** bhavanti te iti hetoḥ he
**dhruva** sthira kadāpi vraja-rāja-kumāra-bhāvād apracyuta itarathā
viśuddha-bhāvetara-vartmanā tava **na** **niyamo** vaśīkaraṇaṁ
**bhavet** \| **yan-mayaṁ** cājani vraja-vṛndāvanādau
sthira-carādi-rūpeṇa jātaṁ **tad avimucya** **tad** ahaṁ-bhāvaṁ kadāpi
**na** mūktvā **niyantṛ** tvad**-**vaśīkartṛ **bhavet** \| anu-rūpaṁ
śuddha-bhāva-mayatvāt **tad** anu-rūpaṁ jānatām api madhye yat samaṁ
saśobhaṁ tava svarūpaṁ tad **amataṁ** kasyāpi **na** jñātam
śuddha-bhāva-mayam api tava svarūpaṁ kathañcit jñātuṁ śaknuvanti \|
vātsalyādi-rasātmakaṁ pūrṇa-mahā-madhurojjvala-rasa-mayaṁ
śrī-rādhānurāgāviṣṭaṁ tava svarūpam ati-durjñeyam ity arthaḥ \|
**mata-duṣṭatayā**---anyair viśuddha-bhāva-magnair api matānāṁ
tvat-svarūpāṇāṁ rādhā-saṅga-rasonmatta-svarūpāpekṣayā duṣṭatvād ity
arthaḥ \| tat-svarūpa-sūkhasyāpi viccheda-sambhavāt **na** hi
rādhānūpura-dhvani-śravaṇe rādhā-priya-sakhī-saṅketa-vihārādi-śravaṇe vā
anyasaṅgena manāg api sthātuṁ śaknuyāt śrī-kṛṣṇa-candraḥ \|

nitya-gopyastu āhuḥ---**aparimitā** bhāvena rūpa-vaidagdhyādinā ca
dhruvāḥ sthirānurāgāś ca **tanu**-bhṛtas tava śrī-mūrtim iva vibhrati
**ca** tathāvidhā api **yadi** **sarva**-gatāḥ sarveṇa saṅgatā bhavanti
rādhā-caraṇaikānta-niṣṭhā-rahitā iti yāvat **tarhi** tadā he **dhruva**
rādhāyām eva sthirāsakta **na** tava śāsyatā niyamyatā
rādhānanya-bhaktiṁ vinā tvaṁ **na** vaśīkartuṁ śakya ity arthaḥ \| iti
hetorhe **dhruva** itarathā rādhā-priya-sakhyaṁ vinā tava niyamanaṁ
**na** niyamaḥ vihārādyāvaśyakatā nāstīty arthaḥ \|

**yan**-**mayaṁ** rādhā-rasa-mayaṁ svarūpaṁ **yad** **ajani** **tad
avimucya** kāla-traye\'pi **na** muktvā **niyantṛ** tvad-vaśīkartṛ
**bhavet** \| **samam** eka-rūpaṁ yasyāḥ tathā ānukūlyena anuvṛttyā vā
jānatāṁ **sarva**-trānurāgiṣu kṛṣṇaṁ samānāsaktiṁ jānatāṁ tat-svarūpam
amatam \| **na** jñātam eva nahi rādhā-saktaṁ tava rūpam anya-**samam**
etad apekṣayā rūpa-lāvaṇyādy abhivyaktes tatra nyūnatvāt matānām
ajñānānāṁ kṛṣṇasya candrāvalyādau prema-vilāsānāṁ **duṣṭatayā**
rādhā-hṛta-cetaso\'nyatrāsakter abhāvād anyāsakty abhinaya-mātram iti
bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu
sthira-cara-jātīnāṁ mad-īkṣayā mad-vihāre ajayā niimitta-bhūtayā
utpannatvam uktaṁ bhavatīti, tat kathā saṅgacchatām ? yato jivā
**aparimitā** dhruvāḥ, ataḥ svatantrāḥ, ataḥ kuto vā teṣu mad aṁśatvam
ity āśaṅkyāhuḥ---**aparimitā** ity ādi \| he **dhruva** ! nitya ! nityas
tu tvam evety arthaḥ \| **yadi** **tanu**-**bhṛto** jivā dhruvāḥ, tadā
tava dhruvatve teṣām api dhruvatve **ca** sāmyāt, sāmyatā na ghaṭate iti
kṛtvā **niyamo** niyamanaṁ teṣāṁ **na** syāt \| te kīdṛśāḥ ?
**aparimitā** anantāḥ **sarva**-gatā dhruvā iva, samatve viśeṣaṇa-dvayam
\| itarathā anyathā tu etad vaiparītye niyamanaṁ syāt \| kutaḥ ? ity
āha---ajanītyādi \| yaj jivākhyaṁ vastu yan-mayam **ajani** mad
aṁśatvena **yan-mayaṁ** jātaṁ, **tad** aṁśi-rūpaṁ vastu **niyantṛ**
**bhavet**, **avimucya** kāraṇatvam avihāya, yataḥ **samam**
aṁśa-bhāvenaiva **samam** avisadṛśam \|ato'ṁśasyāṁśī hi niyantā bhavati
\|

nanu aṁśī tāvan nirūpyatām \| yat-tadbhyāṁ kiṁ nirdiśyate ? iti sa tvaṁ
nirūpito bhavatīty āhuḥ---**anujānatāṁ** jānīma iti vadatāṁ tvam ity
anirvacanīyaṁ vastu, amatam avijñātaṁ mataṁ cet sa-doṣa ity
āhuḥ---**mata-duṣṭatayā**, mataṁ yat **tad** duṣṭam \| atas tvaṁ jñeyo
na bhavasi, tvad aṁśā eva jivāḥ, tvaṁ **sarva**-niyantā
**sarva**-kāraṇa-kāraṇam iti \|\|30\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu proktānāṁ jivānāṁ
kiṁ svarūpam ity apekṣāyāṁ prathamaṁ para-**mata**-vyākṣepeṇa teṣāṁ
svarūpam āhuḥ---**aparimitā** ity asaṅkhyāḥ, prati-mahā-kalpaṁ koṭiśo
mucyamāneṣv api jiveṣv anādinā kālenāpi teṣāṁ bāhulyābhāvasyādarśanāt \|
**dhruvā** vaiṣṇavānāṁ mate nityā eva syuḥ \| bhaktyā teṣām
avidyopādhiṣu liṅga-dehādiṣu līneṣu viśuddha-cid-dehāvirbhāvāt, kintu
anantā dhruvāś ca **yadi** **sarva-gatā** vyāpakāḥ syuḥ, tatas tvayā
sāmyāc **chāsyatā na** syāt \|

**itarathā** uktād vyāpakatvāder anya-prakāreṇa tam evāhuḥ---**ajani**
iti \| **yan-mayaṁ** yad vahni-mayaṁ visphuliṅgādikam **ajani**, **tad**
vahni-rūpam **avimucya** svīyatayā tat svīkṛtya tasya visphuliṅgāder
niyāmakaṁ **bhavet**, nijāṁśatvāt kṣudratvāc **ca** \|

dvividhā hi cic-chaktī---paramottamā sāmānyā **ca** \| tatrādyā
śrī-bhagavaty eva virājate, yasyā vṛtti-viśeṣas tat-prasādena
pāriṣada-gaṇe \| antimā tu kāla-pradhāna-jivādiṣu vartate, ity ataḥ
sāmānya-cic-chakti-vṛtti-viśiṣṭā vahner visphuliṅgā iva
mahā---pralayasyānte paramātma-lakṣaṇa-mahā---caitanya-rūpād vāsudevāc
cid-rūpā anādy avidyā-bhājo jivā api vyaktiṁ yāntīti
śrī-bhagavan-niyamyā evāmī \|

nanu viṣṇu-dharmottare---

kalpānāṁ jana[^118]-sāmye hi muktir naivopapadyate \|

> kadācid api dharmajña tatra pṛcchāmi kāraṇam \|\|
>
> ekaikasmin nare muktiṁ kalpe kalpe gate dvija \|
>
> abhaviṣyaj jagac chūnyaṁ kālasyāder abhāvataḥ \|\|

atha śrī-mārkaṇḍeyasyottaram---

> jīvasyānyasya sargeṇa nare muktim upāgate \|
>
> acintya-śaktir bhagavān jagat pūrayate sadā \|\|
>
> brahmaṇā saha mucyante brahma-lokam upāgatāḥ \|
>
> sṛjyante ca mahā---kalpe tad-vidhāś cāpare janāḥ \|\|

sarve jivāḥ pramāṇāḥ syuḥ sarve kalpās tathā nṛpa \|\| \[vi.dha.pu.
1.81.11-14\] iti \|

jivānāṁ sarga-caraṇāravindāt kathā te'nādayaḥ ? ucyate, satyam \|
kūṭībhūta-karma-kadambā apy anupasthita-karma-bhogatvād
bhagavan-māyā-śakti-viśeṣa-gahvara evānantāḥ khalu jivānāṁ gaṇā līnā
vartante \| teṣāṁ madhyāt keṣāñcit tatra tatra kalpe prādurbhāvanam eva
sargaḥ, **na** tu nūtana-jiva-sṛṣṭir iti **sarva**-vādināṁ sammatam \|
vaiṣṇava-siddhānte te **ca** aṇava eva, ārāgra-mātratvena \[śve.u. 5.8\]
śrutyā prapañcdṛśanāt, tathā sūkṣmāṇām apy ahaṁ jivaḥ \[bhā.pu.
11.16.11\] iti śrī-bhagavad-vacanāt \|

> bālāgra-śataśo bhāgo kalpito yaḥ sahasradhā \|

tasyāpi śataśo bhāgo jīvaḥ ity abhidhīyate \|\| iti
śrī-viṣṇu-dharmottara-vacanāc ca \|

teṣām aṇutvepi deha-vyāpi-caitanyaṁ sambhaved eva \| yathā
gṛhaika-deśa-sthāyāṁ dīpaḥ sarvaṁ gṛhaṁ tejasā vyāpnoti, tathāyam aṇur
api cetanā-lakṣaṇena sva-prabhā-viśeṣeṇa **sarva**-dehaṁ cetayati \|
yathā ayaskāntaḥ sva-sannihitaṁ lohaṁ cālayatīti, tathā **ca**
brahmāṇḍa-purāṇe---

aṇu-mātro'py ayaṁ jivaḥ sva-dehaṁ vyāpya tiṣṭhati \|

yathā vyāpya śarīrāṇi hari-candana-vipruṣaḥ \|\| iti \|

kintu, yadyap sāmānyataḥ **sarva**-jivānāṁ svarūpam idam uktaṁ, tathāpi
bhakti-prabhāveṇāvirbhūtālaukika-śaktīnāṁ bhagavat-priyāṇāṁ svarūpaṁ
sarvato vilakṣaṇam eva, te hi bhaktaika-priyatayaiva śrī-bhagavantam
anubhavanti, **tad** itare tu sarvatra samatayaiveti **tad**
vidanti---**samam** iti \| priyeṣu priyatareṣu ca śrī-bhagavantaṁ
**samam** **anujānatām \|** **yad** vā, jivānāṁ niyamyatvāt tais tvāṁ
**samam** anujānatam \| **matasya** jñānasya **duṣṭatayā** **tad
amataṁ**, ajñānam evety arthaḥ \|

**yad** vā, nanu bhavantu te jivās tasya niyamyāḥ, rudrādayas tu
tat-samā eva ? ity ata āhuḥ---**samam** iti \| rudrādīnām api samaṁ
tulyam iti \|\|

nanu vraja-vāsiṣu mat-premā kathā jñātaḥ ? teṣāṁ gopānāṁ paśūnāṁ **ca**
sarveṣāṁ putratva-svīkārāt? iti cet, **na**, te khalu jivā eva
bhavantu, kim iti mad-rūpā ity ucyante ity ata āhuḥ---**aparimitā** iti
\| vatsa-vatsapālādiṣu brahmaṇā hṛteṣu ye ke'py **aparimitā** asaṅkhyā
dhruvā nityāḥ **sarva**-gatā vyāpakāḥ prādurbhūtās te **yadi**
**tanu**-**bhṛto** jivāḥ syuḥ, **tarhi** he **dhruva** ! tvayā saha
teṣāṁ **sarvathā** sāmyāt śāsyatā **na** syāt, iti niyamanaṁ
tvad-icchaika-mayatā **na** syāt, itarathā teṣāṁ tādṛśa-jivatvaṁ vinā
sambhaved ity arthaḥ \| **tad** evāhuḥ---ajanīti \| **yan-mayaṁ** yasya
tava svarūpa-bhūtaṁ vatsapālādi-rūpam **ajani** prādurbhūtaṁ, tat tava
svarūpaṁ vatsapālādi-rūpasya nija-rūpatvena **niyantṛ**
prādurbhāva-tirobhāvādiṣu samarthaṁ **bhavet**, tasmāt tvad-rūpā eva te,
**na** tu jivā ity arthaḥ \| yadyapīyaṁ līlā pūrvaṁ
sva-kṛta-vicitra-yoniṣu \[bhā.pu. 10.87.19\] ity atroddiṣṭāḥ, tathāpi
parama-maṅgalayatiāt punar ucyate ity adoṣaḥ \|

nanu brahma-rudrādīnāṁ mat-sāmyād ete tvad-rūpāḥ kiṁ na syuḥ ? ity ata
āhuḥ---**samam** iti\| tvat-**samam** anyam **anujānatāṁ** yan-mataṁ
tasya matasya **duṣṭatayā** tad amatam eva, brahma-rudrādībhis
tavābhede'pi paramācāryayatiādiṣu parama-vaisādṛśyād ity arthaḥ \| tathā
ca śrutiḥ---na tasya kāryaṁ karaṇaṁ ca vidyate, na tat-samaś
cābhyadhikaś ca dṛśyate \[śve.u. 6.8\] iti \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aparimitā** ity asya ṭīkāyām
ekaikāṁśasya bandha-mokṣau sthāpayitvā sarvaṁśe'py anirmokṣa-prasaṅgasya
siddhāntam āha---īśvarasya tv iti \| samaṣṭy upādher
akhaṇḍa-tattvasyeśvaratvāt tasya ca vidyā-śakti-pradhānatvād ity arthaḥ
\| śrutau tu avacanena iti \| vedāntam adhītyāgataṁ putram ipitā
pṛṣṭavān---pratyag brahma tvaṁ jñātavān na veti \| tatrottaram idam iti
jñeyam \| dahram ity alpam evety arthaḥ \| **yad** asya brahmaṇo rūpam
iti pūrveṇa sambandhaḥ \| **na** kevalam adhyātmopādhi-paricchinnasyāsya
brahmaṇo rūpaṁ tvaṁ dabhram alpaṁ vettha \| **tad** apy
adhidaivatopādhi-paricchinnasyāsya brahmaṇo rūpaṁ, **tad** api tvaṁ
dabhram alpaṁ vettheti manye'ham iti \|

atha sva-vyākhyānam---**tad** evaṁ
bhagavad-bhakti-prapañcdṛśanopayogārtham eva vayam api evaṁ
jiva-svarūpaṁ nirūpayāma ity anyā āhuḥ---aparīti \| atraike
vadanti---ekam eva **sarva**-vyāpi caitanyam ekasyā evāvidyāyā rajas
tamaḥ pradhāna-vṛtti-bhedopādhitvenānanta-jivāyate \|
sattva-pradhāna-mūlāvidyopādhitvena tu parameśvarāyate iti \| apare tu
vadanti **tad** asat, avidyāyāḥ śuddha-caitanyāśrayatvāt \|
tan-mūla-pakṣāntarāṇāṁ **ca** tata eva nirastatvāt tasmād evaṁ mantavyam
īśvaravat svata eva siddhā anantā nityā vibhavaś ca jivā iti \| tatrāgre
svataḥ-siddhatvam khaṇḍayiṣyāma iti manasi kṛtvānantatvaṁ niyatatvaṁ ca
**yadi**-śabdāt pūrva-pāṭhena svīkurvantyaḥ, **tad** uttara-pāṭhena
vibhutvaṁ pariharanti---he **dhruva** ! sarvāśraya ! ubhaya-sammatāv
anantā nityāś ca jivā **yadi sarva-gatā** vibhavo bhavanti, **tarhi**
jivānāṁ tvac-**chāsyatā** iti **yo niyamaḥ** śāstre nirṇayaḥ sa **na**
syāt, vyāpyatvābhāvāt \| **itarathā** vibhutvābhāve tu tvan-**niyamo**
**na** syād iti **na**, kintu syād evety arthaḥ vyāpyatvāt \|

kiṁ ca, tvatto **na** kaścit padārthaḥ svatntro'sti, sarveṣām anvayir
aikātmya-caraṇāravindāt, eka-vijñānena **sarva**-vijñāna-pratijñānāc
**ca** \| viśeṣato jivānāṁ tvatto janmāpi śrūyate, tata eva
tvad-vyāpyatvāt tvac-chasyatvaṁ teṣāṁm ity āhuḥ---**ajani ca** iti \|
**yad** agnyādi-mayaṁ sphuliṅgādikam **ajani** jātaṁ, **tad** agnyādikam
eva kartṛ sphuliṅgādi-sva-kāryam **avimucya** svarūpāṁśena
śaktyāṁśenaiva vā sarvāṁśaṁ vyāpyaiva **niyantṛ bhavet** pravartakaṁ
**bhavet**, **tad** abhāve tat-pravṛtty abhāvāt \|

kiṁ ca, **samaṁ** kvacid aṁśe tulyaṁ vastv antaram **anujānatāṁ** yat
kiñcit tathā vadanti tatrānujñām api dadatāṁ **yad** ācārysthity ākhyaṁ
tvad-rūpaṁ parama-kāraṇaṁ vastu **amatam** ajñātam \| tatra
hetuḥ---**matasya** tasya **duṣṭatayā**
darśayiṣyamāṇa-śruti-tyaktatayeti \| tasmād
ravi-**tad**-raśmi-paramāṇu-vṛndavat **tad**
udbhūta-nitya-taṭasthāṁśa-rūpāś cit-paramāṇavopy ayaskāntādivat
sva-prabhāva-viśeṣa-rūpeṇa guṇena guṇād veti nyāya-siddhena sva-śarīram
akhaṇḍam api cetayanti tasya mahān aja ātmeti mahad-vyapadeśaś **ca**
prājñasyeva yat kiñcid guṇa-sāratvād eva loke
mahā---ratnādi-śabda-prayogavat \| **tad** evam eva śāsya-śāsakatve
siddhe sevakatvam api siddhyatīti pūrvāpara-darśitā bhaktiḥ siddhyatīti
bhāvaḥ \| atra śrī-gītopaniṣadi---

> yathā prakāśayaty ekaḥ kṛtsnaṁ lokam imaṁ raviḥ \|
>
> kṣetraṁ kṣetrī tathā kṛtsnaṁ prakāśayati bhārata \|\| \[gītā 13.33\]
> iti \|\|

bhagavad uddhava-saṁvādaś ca mahatāṁ ca mahān aham iti mahattvasya
svarūpa-parimāṇānantaryeṇoktatvāt tathaiva jivasya parimāṇoktau,
sūkṣmāṇāṁ cāpy ahaṁ jivaḥ iti \| ata eva viṣṇu-dharmottare---

> bālāgra-śataśo bhāgo kalpito yaḥ sahasradhā \|
>
> tasyāpi śataśo bhāgo jīvaḥ ity abhidhīyate \|\| iti \|

śrutayaś ca---

> bālāgra-śata-bhāgasya śatadhā kalpitasya ca \|
>
> bhāgo jīvaḥ sa vijñeyaḥ \[śve.u. 5.9\] ity ādyāḥ \|

eko devo **sarva**-bhūteṣu gūḍhaḥ \[śve.u. 6.11\] ity ādyāḥ \| **na**
tat-samaś cābhyadhikaś **ca** dṛśyate \[śve.u. 6.8\] ity ādyāś ca \|
atra viśeṣa-vicāraś **ca** buddhhetua-paramātma-sandarbha-taṭ-ṭīkayoś
**ca** dṛśyaḥ \|\|30\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ 32) :** jīvānāṁ pratikṣetraṁ
bhinnatvaṁ sva-pakṣatvena nirdiśanti---**aparimitā** **dhruvās**
**tanu**-**bhṛto** **yadi** **sarva**-gatāḥ iti \| atra **yadi**-śabdāt
pūrva-pāṭhenāparimitatvaṁ dhruvatvaṁ cāsandigdham iti \| tatra
sva-pakṣatvaṁ paścāt-pāṭhena **sarva**-gatatvaṁ tu sandigdham iti \|
tatra para-pakṣatvaṁ spaṣṭam eva \| ata eva, eko devaḥ **sarva**-bhūteṣu
gūḍhaḥ \[śve.u. 6.11\] ity ādikaṁ paramātma-paraṁ vākyaṁ jīvānām ekatvaṁ
bodhayati \|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ 35) :** ayam
arthaḥ---paramātmano'ṁśatvaṁ tasmāj jāyamānatvaṁ ca jīvasya śrūyate \|
tatra mamaivāṁśo jīva-loke \[gītā 15.7\] ity ādi-siddhe'ṁśatve tāvat
tasya vibhutvam uktam ity āhuḥ---**aparimitāḥ,** vastuta
evānanta-saṅkhyā nityāś **ca** ye **tanu-bhṛto** jīvāḥ, te **yadi**
**sarva-gatā** vibhavaḥ syuḥ, **tarhi** teṣāṁ vyāpyatvābhāvena samatvāt
**śāsyateti niyamo na** syāt \| īśvaro niyantā jīvo niyamya iti
veda-kṛta-**niyamo** **na** ghaṭata ity arthaḥ \| he **dhruva** !
**itarathā** jīvasyāṇutvena vyāpya-bhāve tu sati, **na** tan-niyama iti
**na**, api tu sa ghaṭata evety arthaḥ \|

atha yato vā imāni bhūtāni jāyante \[tai.u. 3.1\] iti
jāyamānatvāvasthāyām api vyāpya-vyāpakatvenaiva niyamya-niyantṛtvaṁ
bhavati \| sarvatraiva kārya-kāraṇayos tathā-bhāva-darśanād ity
āhuḥ---**ajani** iti \| **yan-mayaṁ** **yad** upādānakaṁ **yad**
**ajani** jāyata ity arthaḥ, **tad** upādānaṁ kartṛ tasya jāyamānasya
yan **niyantṛ bhavet,** **tad avimucya** kiñcid apy anuktvā vyāpyaivety
arthaḥ \|

kiṁ ca, **yad** upādāna-rūpaṁ paramātmākhyaṁ tat-tvaṁ kenāpy apareṇa
**samaṁ** samānam ity **anujānatāṁ** yaḥ kaścit tathā vadati tatrānujñām
api dadatām **amataṁ,** jñātaṁ **na** bhavatīty arthaḥ \| tatra
hetuḥ---**mata-duṣṭatayā** tasya matasyāśuddhatvena, tatrāśuddhatvaṁ
śrutvā **ca** virodhāt \| śrutiś ca, asamo vā eṣa paro **na** hi kaścid
eva dṛśyate, sarve tv ete **na** vā jāyante **ca** mriyate, sarve hy
apūrṇāś **ca** bhavanti iti caturveda-śikhāyām \| **na** tat-samaś
cābhyadhikaś **ca** dṛśyate \[śve.u. 6.8\] iti \| atha kasmād ucyate
brahmā bṛṁhati bṛṁhayati **ca** \[a.śi.u. 3.5\] iti cānyatra \|
bṛhattvād bṛṁhaṇatvāc **ca** yad brahma paramaṁ viduḥ \[vi.pu. 1.12.57\]
iti śrī-viṣṇu-purāṇe \|

ataḥ paramātmana eva **sarva**-vyāpakatvam, eko devaḥ **sarva**-bhūteṣu
gūḍhaḥ **sarva**-vyāpī **sarva**-bhūtāntarātmā \[śve.u. 6.11\] ity ādau
\| tasmād aṇur eva jīva iti \|

yat tu śrī-bhagavad-gītāsu nityaḥ **sarva**-gataḥ sthāṇuḥ \[gītā 2.24\]
ity ādinā jīva-nirūpaṇaṁ, tatra **sarva**-gataḥ śrī-bhagavān eva,
tat-sthas **tad** āśritaś cāsāv aṇuś ca iti **sarva**-gataḥ sthāṇur
jīvaḥ proktaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **tad** evaṁ
bhagavad-bhakti-pratipādanopayogārtham eva vayam apy evaṁ jīva-svarūpaṁ
nirupayāma ity anyā āhuḥ---aparimitāḥ \|\|30\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu sthira-cara-jātīnāṁ
mad-vihāre mad-īkṣayājayā nimitta-bhūtayotpannatvam uktam, tat kathā
saṅgacchatām ? yato'parimitā jivāḥ sarve dhruvāḥ, ataḥ svatantrāś ca \|
kuto vā teṣāṁ mad aṁśatvaṁ mad adhīnatvaṁ **ca** ? ity
āśaṅkyāhuḥ---**aparimitā** ity ādi \| he **dhruva** ! nitya ! **yadi
tanu-bhṛto** **dhruvāḥ,** tadā tava **dhruva**tve teṣām api **ca**
dhruvatve sāmyāt **śāsyatā** na ghaṭata iti kṛtvā **niyamo** niyamanaṁ
**na** syāt \| ye'**parimitā** anantāḥ **sarva-gatā** vyāpakā dhruvā
nityā bhavanti, teṣāṁ ko niyantā ? **itarathā** anyathā yadyapy
aparimitādayo **na** bhavanti, tadaiva niyamanaṁ syāt \| kevalam ity eva
**na**, api tu **aparimitā** eva jivās **tad** aṁśatvāt \| ahaṁ bahu
syām iti bahu-śabdo'parimita-paraḥ \| tena tvad aṁśā dhruvāḥ
**sarva**-gatāś ca \|

tathāpi teṣāṁ śāsyataiva tato niyamanaṁ cety āhuḥ---**ajani** iti \|
**ca**-kāraḥ pakṣāntaraṁ sūcayati\| yaj jivākhyaṁ vastu **yan-mayam**
**ajani**, **yad** aṁśatvena **yan-mayaṁ** jātaṁ, **tad** aṁśi-rūpaṁ
vastu **niyantṛ** **bhavet,** **avimucya** kāraṇatvam avihāya \| yataḥ
**samam** aṁśatvena **samam** avisadṛśam ity arthaḥ \| ato'ṁśānām aṁśī
niyantā bhavatīti bhāvaḥ \|

nanu sa eva tāvat kas tan nirūpyatām ity āhuḥ---**anujānatāṁ** jānīma
iti vadatāṁ **yad** amatam anirvacanīyaṁ vastu amatam avijñātam \| mataṁ
cet ko doṣaḥ ? ity āhuḥ---**mata-duṣṭatayā** \| mataṁ yat **tad**
duṣṭaṁ, atas tvaṁ jñeyo na bhavasi \| yo jñeyo na bhavati, sa evāṁśīti
tvad aṁśās tu jivāḥ \| **na** caitad vaktavyaṁ, mad aṁśā **na** bhavanti
jivāḥ, yataḥ--- mamaivāṁśo jīva-loke jīva-bhūtaḥ sanātanaḥ \[gītā 15.7\]
iti tavaivoktiḥ \| atas tvam evāmatas tvam evāṁśī, ato niyantā ca, na tu
jivaḥ \| ukta-prakārā **aparimitā** dhruvādimanto'pi na svatantrā iti
vākyathārthaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra
sthira-cara-jāti-jiva-tattva-vicāra\--vādināṁ nānā-vidhāny eva matāni \|
tatra yady ekaivāvidyā, eka eva jīva iti mataṁ tarhy eka-muktau
**sarva**-mukti-prasaṅgaḥ \| **yadi** **ca** nānā cāvidyāḥ, **tarhi**
tasyaivāṁśāntareṇa saṁsārānapāgamād anirmokṣaḥ \| tasmād bahava
evātmānaḥ \| tatra teṣām aṇu-parimāṇatve deha-vyāpi aṁ **na** syāt \|
deha-mātra-vyāpitve madhyama-parimāṇatvaṁ nānityatvaṁ syāt \| tasmāt te
**sarva**-gatā nityāś **ca**, **na** tu janyās tatra **na** tāvad
ukta-doṣa-prasaṅgaḥ \| avidyā-bhedena tac-chakti-bhedena vā
baddha-mukta-vyavasthāsambhavād ity etan-matam apy anye **na** sahante
iti tan-matam anuvadanti \|

**aparimitā** asaṅkhyā eva **tanu-bhṛto** jīvā **yadi** **dhruvāḥ**
nityā eva, **na** tu taj-janyāḥ, **sarva-gatā** eva ca **syuḥ**,
**tarhi** teṣāṁ tvat-sāmyād eva **chāsyatā** iti **niyamo** **na** syāt,
jivās tvac-chāsanīyā evety avadhāraṇaṁ **sarva**-śāstra-pratipāditaṁ
**na** ghaṭata ity arthaḥ \| he **dhruva** ! he nitya-svarūpa !
**netarathā** teṣāṁ tvaj-janyatve sati janyatvād evāsarva-gatatve ca
sati tvac-chāsyatvābhāvo **na** syāt, kintu tvac-chāsyateti ghaṭata ity
arthaḥ \| katham ? **yan-mayam** yat-kāryaṁ jīvākhyam vastv **ajani,**
**tat** kila brahma teṣāṁ jivānāṁ **niyantṛ** śāstṛ **bhaved** eva \|
kiṁ kṛtvā ? **tad avimucya** akāraṇatayā tān jivān aparityajya \|
**tad** brahmaiva kim ? tatrāha---**samam** yat sarvān jivān prati
antaryāmiitvāṁśena samaṁ tulyam ity arthaḥ \|

nanu kiṁ yat tac chabdair jñāyate ced ucyatām idaṁ **tad** iti
tatrāha---**anujānatāṁ yad amatam** iti \| jānīma iti vadatāṁ **yad**
brahma **amatam** ajñāta-prāyam \| kiṁ ca, matasya jñātasya
**duṣṭatayā** doṣa-śravaṇāc ca \| atra śrutayaḥ---

yasyāmataṁ tasya mataṁ mataṁ yasya na veda saḥ \|

avijñātaṁ vijānatāṁ vijñātam avijānatām \|\| \[kena.u. 2.3\] iti \|

avacanenaiva provāca, saha tūṣṇīṁ babhūva iti \|

**yadi** manyase suvedeti dabhram evāpi

nūnaṁ tvaṁ vettha brahmaṇo rūpaṁ \|

**yad** asya tvaṁ **yad** asya deveṣu \[kena.u 1.1\] ity ādyāḥ \|

arthaś cāsya---brahmaṇo yad rūpaṁ tad **yadi** suveda suvedmīti manyase,
**tarhi** tvam eva dabhram eva alpam eva vettha ity anvayaḥ \| **yad**
asya deveṣv adhidaivādiṣu rūpaṁ tvaṁ manyase, **tad** apy alpam eveti
pūrveṇaivānvayaḥ \|\|30\|\|

**\...**

**\|\| 10.87.31 \|\|**

na ghaṭata udbhavaḥ prakṛti-puruṣayor ajayor

ubhaya-yujā bhavanty asu-bhṛto jala-budbudavat \|

tvayi ta ime tato vividha-nāma-guṇaiḥ parame

sarita ivārṇave madhuni lilyur aśeṣa-rasāḥ \|\|

**śrīdhara-svāmī (bhāvārtha-dīpikā) :** nanu yadi ca paramātmano jīvā
jāyanta iti niyantṛ-niyamya-bhāva ucyate, tathā sati jīvānām
anityatva-prasaṅgena pratidinaṁ kṛta-nāśākṛtābhyāgama-prasaṅgaḥ syāt \|
kiṁ ca, tadā mokṣo **nāma** jīvasya svarūpa-hānir eva syāt \| **na**
caitad yuktam, sva-prakāśānandātmano'vidyā-kṛtārtha-nivṛtti-mātrasya
mokṣatvābhyupagamād ity āśaṅkyopādhi[^119]-janmanaiva jīvānāṁ
janmocyate, **na** svataḥ aghaṭanād ity āha---**na** **ghaṭata** iti \|

tatra kiṁ prakṛter jīva-rūpeṇodbhavaḥ syāt, puruṣasya vā, ubhayor vā ?
ādye jīvānāṁ jaḍatvāpattiḥ \| dvitīye puruṣasya vikāritva-prasaṅgaḥ \|
ata eva tṛtīya ity āśayenoktaṁ **prakṛti-pūruṣayor** **udbhavo na
ghaṭata** iti \| śrutyājatva-pratipādanād apīty āha---**ajayor**[^120]
iti \| tathā ca śrutiḥ---

> ajām ekāṁ lohita-śukla-kṛṣṇāṁ
>
> bahvīḥ prajāḥ sṛjamānāṁ sarūpāḥ \|
>
> ajo hy eko juṣamāṇo'nuśete
>
> jahāty enāṁ bhukta-bhogām ajo'nyaḥ \|\|[^121] \[śve.u. 4.5\] iti \|

**ubhaya-yujā** tu **bhavanti,** **ubhaya**ṁ ca tad yujyata iti yuk
sambaddham \| parasparādhyastam iti yāvat \| tena **asu-bhṛtaḥ** prāṇādy
upādhayo jīvā jāyanta ity arthaḥ \| **jala-budbudavad** iti \| yathā
kevalena jalenānilena va **jala**-budbudā **na** bhavanti, kintu
militābhyāṁ tadvat \| tatra yathānilo nimittaṁ jalam upādānam, evam
atrāpi **prakṛti**r nimittaṁ puruṣa upādānam \| tasmād vā etasmād ātmana
ākāśaḥ sambhūtaḥ \[tai.u. 2.1\] \| so'kāmayata bahu syāṁ prajāyeya
\[tai.u. 2.6.1\] iti \| yathāgneḥ kṣudrā visphuliṅgā vyuc caranti, evam
evāsmād ātmanaḥ sarve prāṇāḥ sarve lokāḥ sarve devāḥ sarvāṇi bhūtāni
sarva- evātmāno vyuc caranti \[bṛ.ā.u. 2.1.20\] ity ādi-śrutiṣu
cetanācetana-prapañcasya paramātmopādānatva-śravaṇāt \|

**na** ca vikāritvam, pariṇāmānaṅgīkārāt[^122] \| kecit punaḥ pariṇāmam
aṅgīkṛtyātmano vikāra-bhiyā viparītaṁ nimittopādāna-bhāvam icchanti \|
sarvathā tāvat **prakṛti**-puruṣaikyād bhavatīti siddham \| tat ekam
evādvitīyaṁ brahma \[chā.u. 6.2.1\], ajām ekāṁ \[śve.u. 4.5\], avināśī
vāre'yam ātmā \[bṛ.ā.u 4.5.14\] ity ādi-śruti-balāt, utpatti-śravaṇāc ca
jīvānām aupādhikam eva janma, na vastuta ity uktam \|

upādhi-layena paramātmani punar laya-śravaṇād api **na** vāstavaṁ
janmety āha---**tvayi** ta iti \| **tvayi** kāraṇātmani **ta ime** jīvāḥ
\| **tata** iti \| yato **na** vāstavaṁ janma, tasmād
**vividha-nāma-guṇair** aneka-prakāra-kāryopādhibhiḥ saha **lilyur**
līnā babhūvuḥ \| tatra suṣupti-pralayayor **madhuny aśeṣa-rasā iva**
līyante \| yathā **madhuni** sakala-kusuma-rasā viśeṣato'nupalakṣyamāṇā
api sāmānyenopalakṣyante, evaṁ svāpādau viśeṣa-mātra-layāt kāraṇasya
vidyamānatvāt sāmānyato vartante \| muktau tu kāraṇasyāpi layāt **tvayi
parame** nirupādhau **sarita ivārṇave** līyanta iti vivekaḥ \| tathā ca
śrutayaḥ---

yathā somya madhu madhu-kṛto nistiṣṭhanti nānātyayānāṁ vṛkṣāṇāṁ rasān
samavahāsram ekatāṁ saṅgamayanti \| te yathā tatra **na** vivekaṁ
labhante amuṣyāhaṁ vṛkṣasya raso'smy amuṣyāhaṁ vṛkṣasya raso'smīty evam
eva khalu somyemāḥ sarvāḥ prajāḥ sati saṁpadya na viduḥ sati
saṁpadyāmahe iti[^123] \|\| \[chā.u. 6.9.1-2\]

> yathā nadyaḥ syandamānāḥ samudre
>
> astaṁ gacchanti nāma-rūpe vihāya \|
>
> tathā vidvān nāma-rūpād vimuktaḥ
>
> parāt paraṁ puruṣam upaiti divyam \|\| \[mu.u. 3.2.8\] ity ādyāḥ \|

yasminn[^124] udyad-vilayam api yad bhāti viśvaṁ layādau jīvopetaṁ
guru-karuṇayā kevalātmāvabodhe \|

atyantāntaṁ vrajati sahasā sindhu-vat sindhu-madhye

madhye cittaṁ tri-bhuvana-guruṁ bhāvaye taṁ nṛsiṁham \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipati tathā sati
ānām utpatty aṅgīkāre sati, yaj janyaṁ tad vināśi iti vyāpter
anitya-prasaṅgena \| tathā ca kṛtānāṁ karmaṇāṁ vinaiva phala-bhogaṁ
nāśo'kṛtānāṁ pūrvm asampāditānām eve phala-dānāyābhyāgamaḥ prāptiḥ syād
iti \| ne kevalam etāvān eva doṣaḥ kintv anyo'pīty āha---kiṁ ceti \|
tadotpatti-svīkāre svarūpa-hāniḥ svarūpa-nāśaḥ \| bhavatv iti ced
āha---**na** ceti \| etaj-jīva-svarūpa-nāśa-lakṣaṇa-mukty upādānaṁ
**na** ca yuktaṁ sva-prakāśānandātmanaḥ
svayaṁ-jyotiḥ-sukha-svarūpasyātmano'vidyākṛtānarthasya
kartṛtva-bhoktṛtvādi-dharmāṇāṁ nivṛtti-mātrasya \| tatrotpatti-svīkāre
ubhayoḥ **prakṛti**-puruṣayoḥ \| ādye prakṛter jīva-rūpeṇodbhave \| ata
eva pūrvoktobhaya-doṣa-trāsād eva tṛtīyaḥ ubhayor
jīva-rūpeṇodbhava-pakṣo'pi nety
abhiprāyeṇāha---**prakṛti**-**puruṣayor** iti \|

śrutim āha---tathā ceti \| **na** jāyata ity ajā mūla-**prakṛti**tvāt \|
mūla-**prakṛti**r avikṛtir iti saptamyām ukteḥ \| tāṁ
lohita-śukla-kṛṣṇāṁ rajaḥ-sattva-tamo-varṇām \| sarūpāṁ
rājasī-sāttvikī-tāmasī-rūpāṁ nara-sura-nārakīm ity arthaḥ \| ajaḥ
puruṣaḥ eko'jaḥ kṣetrajño jīvaḥ ajāṁ juṣamāṇaḥ sevamānaḥ anuśete
nirantaraṁ muhyati \| anyo'jaḥ paramātmā enām ajāṁ jahāti \| kim-bhūtām
? puruṣa-rūpeṇa bhukto bhogo yasyās tām \| sṛṣṭeḥ prakṛtau puruṣas tu
vīryaṁ nihitavān \| tad-vīryaṁ prakṛter garbhān mahat-tat-tvaṁ jātam ity
ata āha---bhukta-bhogām \| bandha-mokṣa-nidarśana-pareyam \| ubhayaṁ
**prakṛti**-puruṣaṁ tena parasparādhyāsena \|

ity artha iti---tātparyam \| dṛṣṭāntenoktam arthaṁ
sphuṭayati---**jala**-budbuder iti \| dṛṣṭāntaṁ sphuṭayati militābhyāṁ
**jala**-nilābhyāṁ tadvad atrāpīti \| tatra ca dṛṣṭānte \| atrāpi
prakṛte'pi \| puruṣopādānatve śrutim āha---tasmād vā \[tai.u. 2.5.1\]
iti \| satyaṁ jñānam anantaṁ brahma \[tai.u. 2.1.1\] ity uktaṁ yat
tasmādd ātma-śabda-vācyāt \| spaṣṭam anyat \| sṛṣṭi-pareyam \| śruty
antare ca vyākhyāe \| yathāgnehaḥ ity ādi-śrutau
cetanācetanātmaka-prapañcasya paramātmopādānakatvam eva śrūyate \|

tathā ca paramātmana upādānatve vikāritvaṁ syād iti ced āha---**na**
ceti \| kecit pariṇāme vastu-svarūpa-sthiteḥ kuṇḍalādi-rūpeṇa
pariṇāme'pi svarṇa-svarūpānāśa-darśanāt tam aṅgīkṛtyāpi
vikāra-bhiyātmana upādānatvaṁ nāṅgīkurvanti kintu nimittatvaṁ
svīkurvanti \| evaṁ kṛte'py asmat-panthā evāṅgīkṛto bhaved ity
āha---sarva-theti \| tad ittham ajam ekam ity ādi-śruter ajatvam
asmaraṇāt, yathāgneḥ ity ādi-śruter utpatti-śravaṇān **na** vāstavaṁ
kintv aupādhikṁ dehādy upādhi-kṛtam evety āha---**na** vastuta iti \|
layo hi nitya-naimittikātyantika-bhedāt tridhā \| tatra teṣu suṣuptir
nitya-layaḥ, pralayaḥ prākṛtika-naimittika-rūpo jñeyaḥ \|

suṣupti-pralayayor dṛṣṭāntam āha---madhunīti \|
viśeṣo'neka-bheda-bhinnaḥ prāpañcikaḥ kāraṇasyājñānasya vidyamānatvāt,
**na** kiñcid avediṣam iti tat-smṛteḥ \| ātyantika-laye tv ahaṁ
brahmāsmīti svarūpa-sākṣātkāreṇājñānaṁ nivartata evety āha---muktau tv
iti \|

**madhuni** **lilyur** ity atra pramāṇam āha---yathā ceti \| yatheti \|
yat pṛcchasi ahany ahani sampadya **na** viduḥ sat-sampannāḥ sma iti \|
śṛṇu tatra dṛṣṭāntaṁ---he somya śvetaketo ! yathā loke madhukṛto
madhumakṣikā madhu nistiṣṭhanti thūtkṛtya niṣpādayanti, tat prakāram
āha---nānātyayānām \| nānā-śabda ubhayatra sambadhyate \| nānā-bhavā
nānātyā, nānā yāntīti nānāyāḥ \| tataś ca nānātyānāṁ
nānā-sthānodbhavānāṁ nānāyānāṁ nānā-jātiṁ prāptānāṁ vṛkṣāṇāṁ rasān
samavahāraṁ samavahṛtya ekatāṁ gamayanti madhutvam āpādayanti, tathā te
rasās tatra **madhuni** vivekaṁ **na** labhante'muṣya vṛkṣasyāhaṁ
raso'smīti \| evam evemāḥ sarvāḥ prajāḥ sati śrī-nārāyaṇe sampadya
**na** viduḥ suṣupti-kāle maraṇa-pralayayoś ca \| ata eva, tasmin sati
sampadyāmahe iti \| sopādhi-laya-pareyam \| **sarita** ivārṇav ity atra
śrutim āha---yatheti \| yathā syandamānā gacchantyo nadyaḥ **nāma**-rūpe
vihāya samudre'staṁ gacchanti adarśanaṁ yānti, evaṁ vidvān jñānī
**nāma**-rūpe tyaktvā parātparaṁ sūkṣmāt **prakṛti**-puruṣād api paraṁ
divyaṁ yathokta-lakṣaṇaṁ puruṣam upaiti \| nirupādhi-laya-pareyam \|

śruty antaraṁ cātra ṭīkā-kārair gṛhītaṁ---

> yathodakaṁ śuddham udakam āsiktaṁ tādṛg eva bhavaty \|
>
> evaṁ muner vijānata ātmā bhavati gautama \|\| \[ka.u. 2.1.15\] iti \|

yathā nadyādi-jale ghaṭādi-ṣṭhaṁ śuddhaṁ nirmalaṁ jalam āsiktaṁ tādṛg
eva bhavati he gautama ! evaṁ vijānato jñānavato muner ātmā dehānte
śuddho liṅga-nirmuktaḥ san brahmaṇi yukto brahmaiva bhavatīti \|

atha svāmināṁ---yasminn iti \| taṁ nṛsiṁhaṁ madhye cittaṁ cittasya
madhye, pare madhye ṣaṣṭhyā vā iti samāsaḥ \| bhāvaye cintayāmi \|
bhū-miśrī-karaṇa-cintanayoḥ \| taṁ kam ? yasmin jīvopetaṁ jīva-sametaṁ
viśvam udyad udbhavat, yasmin vilayam api yat gacchat, yasmin bhāsate
prakāśate tam \| layādau suṣupti-pralayādiṣu bhāti \| guru-karuṇayā
kevalātmāvabodhe sati yasminn atyantam apunar āvṛttiṁ vrajati tam \|
tatra dṛṣṭāntaḥ---sindhuvan nadīvat \| sindhu-madhye samudra-madhye
yathā sandhur gaṅgā samudre'tyantāntaṁ vrajati, tadvat sarvā nadyo
gaṅgāyāṁ nipatanti saiva samudre praviśatīti \| yad vā, sindhubhis
tulyaṁ sandhuvat yathā nadyaḥ samudre iti \|\|

---------------------------------------------------------------------------------------------------------------------

**śrīdharānuyāyinī :** bimbād-brahmaṇo jātānāṁ pratibimba-rūpāṇāṁ
jīvānāṁ kāraṇatvena brahmaiva niyāmakam ity uktam \| tathā ca jīvānām
anityatvāpattyā kṛta-nāśākṛtābhyāgam ādi-doṣāpattir ity
āśaṅkayāntaḥ-karaṇa-rūpopādhi-janmanaiva jīvānāṁ janma **na** svataḥ \|
yathānavacchinnam ākāśam eva ghaṭopādhinā ghaṭākāśaṁ bhavati
ghaṭa-bhaṅge tu punas tad eva mahākāśam evam
avidyopādhināntaḥ-karaṇopādhinā vā jīvānāṁ janma tad-bhaṅge mokṣaḥ \|
ataḥ svarūpato jīvo\'pi brahmaivety āhuḥ---neti \| prakṛter
jīva-rūpeṇotpattau jīvānāṁ jaḍatvāpattiḥ puruṣasya jīva-rūpeṇotpattau
tasya vikāritva-prasaṅgaḥ \| ubhayoḥ **prakṛti**-puruṣayor militvāpi
jīva-rūpeṇotpattir **na** saṅgacchate \| ajām ekām ajo hy ekaḥ \[śve.u.
4.5\] ity ādi-śrutau **prakṛti** puruṣaṁ caiva viddhyanādī ubhāvapi iti
śrī-gītāyāṁ ca dvayor apy ajatvena prasiddhaḥ \| ata ubhayoḥ
parasparādhyā-sarūpa-sambandhenaiva ta utpādyante, tathātrāpy
upādāna-kāraṇa-bhūte puruṣe nimitta-kāraṇī-bhūtayā prakṛtyā vivarta-rūpā
budbudā iva jīvā jāyante \| yad vā, **prakṛtir** ūpopādāna-kāraṇe
nimitta-kāraṇī-bhūtena vāyuneti militayos tayoḥ sambandhenaiva ta
utpadyante, tathātrāpy upādāna-kāraṇa-bhūte puruṣe
nimitta-kāraṇī-bhūtayā prakṛtyā vivarta-rūpā bugudā iva jīvā jāyante \|
yad vā, **prakṛti**r ūpopādāna-kāraṇe nimitta-kāraṇī-bhūtena puruṣeṇa
pariṇāma-rūpā jīvā jāyante \| ubhayathāpi **prakṛti**-**puruṣayor**
aikyād evāvidyayā parasparādhyāsād evety arthaḥ \| paramātmani prakṛtiḥ
svarūpeṇādhyastā prakṛtau ca paramātmāpi sattā-sphūrti-rūpeṇa
saṁsarge\'dhyastaḥ \| yathādhiṣṭhānasya śuktyādeḥ saṁsarga-mātraṁ
rajate\'dhyasyate rajataṁ tu svarūpeṇa śuktāvadhyasyate paramātmano\'pi
svarūpeṇādhyāse bādhāpattyā śūnya-vāda-prasaṅgād iti \| evaṁ caupādhikam
eva jīvānāṁ janma **na** vāstavam ity uktam \| upādhilayena jīvānāṁ
brahmaṇi laya-śravaṇād api **na** vāstavaṁ janmety āhuḥ---tvayīti \|
sarve jīvāḥ svopādhisahitā yatas tvattaḥ utpannā atas tvayy eva kāraṇe
līnā babhūvuḥ \| layaś ca suṣupti-pralayayor muktau ceti dvidhā \| ādyo
yathā-madhu-makṣikābhir nītā aneka-puraṣparasā **madhuni** līnāḥ
santo\'mukasya puṣpasyāhaṁ rasa iti viśeṣato\'nupalakṣyamāṇā api
sāmānyata upalakṣyanta eva, tathā prārabdha-karmanītā antaḥ-karaṇādy
upādhisahitā jīvās **tvayi** līnāḥ santo manuṣya-paśu-pakṣyādi-rūpeṇa
viśeṣato\'nupalakṣyamāṇā api sāmānyato\'viśiṣṭa-saṁskārā lakṣyanta eva,
tadānīṁ saṁsārakāraṇībhūtāvidyāyāḥ vidyamānatvāt \| ata eva jīvānāṁ
punar janma \|

dvitīyo yathā---muktau ca jñānenāvidyāyā api vilayāt-tadā **tvayi**
nirupādhi-brahmaṇi sarve jīvāḥ samudre śrī-gaṅgādi-nadya iva
sāmānya-viśeṣābhyām anupalakṣyamāṇā anavaśiṣṭa-saṁskārā eva līyante \|
ata eva teṣāṁ **na** punar janmety arthaḥ \| evañcāvidyopahitānām apy
anāditvāj jīvānāṁ vāstava-janma-maraṇa-rāhityān na
kṛtanāśākṛtābhyāgamādi-doṣāpattir iti dhyeyam \|

yad vā, nanu, svapriyayā saha
lokavad-videha-vṛṣabhānu-bhīṣmaka-daśaratha-nanda-vasudevādi-gṛhe vāraṁ
vāram utpadyamānasya kathaṁ mama mahatī stutir ity āśaṅkhya
sarva-vailakṣaṇyaṁ vadantyaḥ stuvanti---neti \| he prabho !
**prakṛti**-**puruṣayor** jagaj jananī-janakayoḥ śrī-sītā-rāmayoḥ
śrī-rādhā-kṛṣṇayoḥ śrī-rukmiṇī-vāsudevayor vodbhavo janma **na** ghaṭate
\| yataḥ **ajayor** nītya-siddhatvena janma-rahitayoḥ \| **ime** jīvās
tu tataḥ tvatto niyantur īśvarād-dhetu-bhūtāt **ubhaya**-**yujā**
mātṛ-pitṛ-saṁyogena jala-vāyu-saṁyogaja-bubudavat **asu**-bhṛtaḥ
kṣaṇa-vināśi-deha-dharā bhavanti \| evam-bhūtā api te
kecit-kṛta-puṇya-puñjāstava **vividha**-**nāma**-**guṇaiḥ** kṛtvā
tvadīya-nānā-viśvanām aguṇa-kīrtana-śravaṇādinā **parame** **madhuni**
paramāmṛta-rūpe **tvayi** **lilyur** layaṁ prāpuḥ
tvat-pāda-padma-cchāyāyāṁ līnā babhūvuḥ \|

nanu, nānā-bhedāḥ prāṇinaḥ kathaṁ sama-phala-bhāja ity ākāṅkṣāyāṁ
dṛṣṭāntam āhuḥ---yathāśeṣa-**rasāḥ** madhura-kṣārādi-**vividha**-jalāḥ
sarito nadyo\'rṇave samudre līnā babhūvur tadvad ity arthaḥ \|
abhīṣṭa-prāptau mārge nirodhakābhāve\'py ayaṁ dṛṣṭānto boddhavyaḥ \| yad
vā, he **ubhaya** ! yugala-mūrte śrī-rādhā-kṛṣṇa ! **asu**-**bhṛto**
devam anuṣyādyā jīvāḥ ajayoḥ ādvāsudevāt-tvatto jātayor āvirbhūtayoḥ
**prakṛti**-**puruṣayor yujā** saṁyogena jala-vāyu-saṁyogena budbudā iva
jāyante \| tatas tad anantaraṁ ta **ime** jīvāḥ **aśeṣa**-rasāḥ **na**
śeṣo rasaḥ punar utpatti-hetur adṛṣṭādir yeṣāṁ te tathā-bhūtāḥ santo
**madhuni** amṛtād api miṣṭatame **parame** parā mā yasyeti \|
yugala-mūrtāv eva **tvayi** samudre nadya iva
**vividha**-**nāma**-**guṇaiḥ** saha līnā bhaveyuḥ \| evaṁ c­a **tvayi**
līnānāṁ teṣāṁ punar udbhavo janma **na** **ghaṭata** ity arthaḥ \|
svāmi-śloka-padārthaḥlayādau pralaye suṣupti-kāle ca sarva-jīva-sahitaṁ
liṅga-dehādi-rūpaṁ viśvaṁ yasmiṁs tvayy adhiṣṭhāne vilayaṁ yad api
prāpnuvad api bhāti saṁskāra-rūpeṇa sūkṣmatayā tiṣṭhati \| iṇ-gatau ataḥ
śatari yaditi svarūpam \| tataḥ sṛṣṭi-kāle jāgrati cotpannaṁ bhavatīty
arthaḥ \| gurūpadeśena kūṭasthātma-sākṣātkāre sati atyantāntaṁ
niravaśeṣa-pralayam samudra-madhye śrī-gaṅgāvat cittasya madhye \|\|

---------------------------------------------------------------------------------------------------------------------

**nīlakaṇṭhī :** evaṁ jīveśvarayor jīvānāṁ ca paraspara-bhedo nirākṛtaḥ
\| idānīṁ kāryopādhīnāṁ jīvānām upādhi-janmanā janmavatāṁ
kṛta-nāśākṛtābhyāgam aprasaṅgaḥ syād ity āśaya **na** hi vayaṁ kāryasya
prāg atyantāsata utpattiṁ brūmaḥ \| nāsato vidyate bhāvaḥ ity
asadutpatti-niṣedhāt \| kintu kāraṇe sata eva tilatailavad āvirbhāvaṁ
janmeti matvā kiṁ prakṛty utpattyā puruṣotpattyā vā jīvānāṁ
janmāśaṅkayata iti vikalpya dūṣayati-**na** **ghaṭata** iti \|
**prakṛti**-pūruṣayor ubhayor api utpattir **na** ghaṭate \| atra
hetu-garbhaṁ viśeṣaṇam **ajayor** iti \| ajām ekām ajo hy ekaḥ iti
śrutyā, **prakṛtiṁ** puruṣaṁ caiva viddhyanādī ubhāvapi \| iti smṛtyā ca
tayor ajatvāvagamādity arthaḥ \|

kathaṁ tarhi, ete ātmano vyuccaranti ity agni-visphuliṅga-nyāyena
brahmaṇaḥ sakāśāj jīvotpattir āmnāyate\'ta āha---**ubhaya**-yujeti \|
jala-budbuade yathā jalaṁ notpadyate nāpi tāvad acchinna ākāśaḥ athāpi
kenacin-nimittena jala-kṣobhe satyubhayātmako budruda āvirbhavati \|
evaṁ jīve\'pi nāntaḥ-karaṇam utpadyate nāpi tad avacchinnaṁ caitanyam \|
athāpi anādi-kāla-pravṛtta-jīvādṛṣṭādinā māyā-kṣobhe saty ubhayātmā
āvirbhavatīti yujyate \| evaṁ vyuccaraṇa śrutiḥ kṛtahānādy abhāvaś ceti
bhāvaḥ \| yata eva **tato** hetoḥ ta **ime** jīvāḥ jale budbadā iva
**tvayi** **parame** vividhair nāmabhir guṇaiś copalakṣitāḥ santo\'rṇave
**sarita** iva **madhuni aśeṣa**-rasā iva ca pūrva-kalpānte lilyuḥ līnāḥ
\| asmin kalpe\'pi tvatta evotpannās tvayy eva vasantīty arthaḥ \| tathā
ca śrutī bhavataḥ­---

> yathā nadyaḥ syandamānāḥ samudre
>
> astaṁ gacchanti nāma-rūpe vihāya \|
>
> tathā vidvān nāma-rūpād vimuktaḥ
>
> parāt paraṁ puruṣam upaiti divyam \|\| \[mu.u. 3.2.8\]

yathā saumya madhu madhukṛto nistiṣṭhanti nānātyayānāṁ vṛkṣāṇāṁ
rasān-samavahāram ekatāṁ rasaṁ gamayanti \|

te yathā tatra na vivekaṁ labhante\'muṣyāhaṁ vṛkṣasya raso\'smyamuṣyāhaṁ
vṛkṣasya raso\'smīti \| evam eva khalu somyemāḥ sarvāḥ prajāḥ sati
sampadya na viduḥ sati sampadyāmahe \|\| iti \|

yad vā, madhunīti sambandhaḥ idaṁ vaitan-madhu
dadhyaḍḍātharvaṇo\'śvibhyām uvāca iti brahmaṇy api
madhu-śabda-prayoga-darśanāt \| sa ca etadvai madhu daivyaṁ yadājyam iti
śruter ghṛtāpara-paryāyaḥ san brahmaṇi
ghṛta-kāṭhinyavat-prapañca-pralayodayau, iti darśayati---asmin pakṣe
rasā viṣayānandāḥ etasyaivānandasyānyāni bhūtāni mātrām upajīvanti \[vṛ.
4.3.32\] iti śruteḥ sarve\'pi viṣayānandā brahmānandāmbhodher eva vipuṣa
iti darśitam \| pūrvasmin-vyākhyāne rasāḥ kaṭu-tikta-kaṣāyādayas tat-tad
ṛkṣodbhavāḥ \|\|31\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---**prakṛti**-puruṣayoḥ prakṛṣṭaṁ karoti prakṛtir bhagavac-chaktiḥ
puruṣaḥ pūrṇatvāt kara-caraṇādimad ākāratvāc ca bhagavān \| yā kācana
śaktir yat-kiñcana bhagavat-svarūpam ity arthaḥ \| tayor ajayoḥ ajo
brahma-svarūpāhaṁmānāt ajagati-kṣepaṇayoḥ ity asya vā
brahmātmatva-jñayościd acid-dvaita-mātra-kṣepiṇor vā utkṛṣṭā prāptir
aikāntika-mahā---bhāvena sambandhonāsti
sarvātma-brahmānusandhāna-daśāyāṁ mamakārābhāvāt \| udaḥ premṇo bhavo vā
**na** ghaṭate ubhayañ ca tad-yuk ca tena kṛtvā asūn prāṇān dhārayanti
ye vilāsāste bhavanti śuddha-ratāv eva vilāsānāṁ prāṇa-dhārakatvam
**na** tu miśrānurāge tatra kadācid-vilāsābhāve\'pi svarūpa-niṣṭhayā
sukhānubhava-tṛpteḥ \| **ubhaya**-yuk paraspara-citta-samādhānavat
**na** tu kadāpi brahmatvādau **tato** hetoḥ yasmāc-chrī-rādhā tvañ ca
viśuddha-pūrṇa-madhura-premaika-rasa-mayau atas tad **ime**
viśuddha-mahā---bhāva-vartma-niṣṭhair anubhūtā asmābhiś cānubhūyamānā
yuvayoḥ śuddha-bhāva-mayāḥ parijanāsvayi **parame**
parama-kāṣṭhāpanna-paramānanda-rasa-sampannidhāne **lilyur** līnā magnā
babhūvuḥ \| **vividhanām aguṇaiḥ** saha tvad-rasam agnatayā
**nāma**-guṇādy asphurteḥ **vividha**-**nāma**-**guṇaiḥ** **parame**
tvayoti vā \| **sarita** **ivārṇave** līlā bhavanti **madhuni**
**aśeṣa**-rasā iva \| viśeṣa-vijñānābhāve dṛṣṭāntau \|

nitya-gopyastu āhuḥ---prakṛṣṭam anurāgaṁ karoti prakṛtiḥ śrī-rādhikā
sakala-nāyikā-**guṇaiḥ** pūrṇatvāt \| rādhā-viṣaya-pūrṇānurāgatvāt
puruṣaḥ śrī-kṛṣṇa-candraḥ ubhayo rādhāyāṁ kevalāyāṁ śrī-kṛṣṇe vā kevale
paraspara-viyuktāvasthāyām iti bhāvaḥ \| udbhava utkṛṣṭa-sukha-prāptirna
ghaṭate \| katham-bhūtayoḥ ajayoḥ paraspara-nimiṣārddha-virahe\'pi
samasta-vyavahāraṁ kṣipatoḥ janmābhi-vyaktis tad-rahitayor vā mitho
virahe śarīrendriya-prāṇa-manovṛttīnāṁ kāsāñcid api nābhivyaktis tayor
ity arthaḥ \| **ubhaya**-**yujā** tu parasparam ilanena sarvā
asmad-vidhā api asubhṛtobhavanti prāṇān dhārayantīty arthaḥ \| **ime**
tataḥ kāma-sampatti-jñāna-prakāśikāyāḥ kandarpa-vilāse
svavaidagdhya-prakhyāpikāyāḥ śrī-rādhikāyās **tvayi** **aśeṣa-**rasā
lilyuḥ līnā bhavat-sannidhāvevābhivyaktā bhavanti \| **tvayi**
katham-bhūte mahārṇava iva gambhīra-rasa-nidhau \| rādhāyāḥ
katham-bhūtāyāḥ **sarita** iva mahā-prema-vegena
tvat-saṅgautsukya-parotkarṣa-bhājaḥ madhunīva mādake \|

yad vā, **tato** hetor **ime** te prasiddha rādhā-caraṇaikāntikatayā
parijanā **nāma**-**guṇaiḥ** saha **tvayi** līnā arṇave **sarita** iva
**madhuni** **aśeṣa-**rasā iva \| **tvayi** katham-bhūte **parame**
parama-śobhāvati rādhā-sahita-vihāreṇa yataḥ parā śobhā **na**
bhaviṣyati tāḥ prāptavatīti \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu jīvatvaṁ **nāma**
kiṁ yat tu mad eka-niyantṛtvena niyamanam? ity āha---**na** **ghaṭata**
ity ādi \| kathaṁ **na** ghaṭeta ? tatreyaṁ yuktiḥ---jaḍāyā prakṛter
jīva-rūpeṇodbhavaś cet, ato jīvasyāpi jaḍatvaṁ, puruṣasya cet tadā
vikāritvam \| ubhayaṁ yunaktīty **ubhaya**-yuk, tena
tavecchā-vilasitenāsu-bhṛtaḥ prāṇādy upādhayo jīvā bhavanti,
anyathobhayor eva na ghaṭate iti \| kathaṁ na ghaṭate ? prakṛter
nimittatve puruṣasyopādānatve ubhayor eva udbhavo **ghaṭata** eva \|

evaṁ cet tarhi ubhayor eka-jātīya-kāraṇavator iti boddhavyam, vastutas
tu tayor nimittopādāna-rūpayoḥ kāraṇatve vijātīyatvam \|
**jala**-budbudā yathā anila-jalābhyāṁ nimittopādānābhyāṁ bhavanti,
tathā te\'pi cet tathāpi ubhayoḥ kāraṇatvam anugatam ubhayor udbhava iti
pakṣe nirvācyaḥ \| tenānyad api budbudāntar-varty ākāśa iva
tavecchāntaraṁ tṛtīyam eṣṭavyaṁ sarva-kāraṇa-kāraṇāt tava \|

tatas tad anantaraṁ pralayādau mokṣe vā ime **asu-bhṛto**
**vividha**-**nāma**-**guṇaiḥ** saha te tava **tvayi** brahmaṇi tvad
abhinne tava paramaiśvarye brahmaṇi **lilyur** līyante \| kasmin ka iva
? **madhuni** **aśeṣa**-rasā iva \| yadyapi vividhānāṁ kusumānāṁ rasā,
viśeṣato\'nupalakṣyamāṇā api sāmānyenopalakṣyante iti svāmy uktena
tulyam \|

**tvayi** brahmaṇi kīdṛśe ? **parame** pare bhavati mā yasyeti, tathā
tasmin \| yad vā, **ta ime** asu-bhṛtas **tvayi** samayam āsādya līyante
\| nanu mayi śrī-kṛṣṇe kathaṁ līyante ? tatrāhuḥ---**aśeṣa**-**rasāḥ**
sarve ānandās **tvayi** lilyuḥ \| tena brahmānando\'pi tvayy eva, atas
tvayīty uktam, yathā **madhuni** kusuma-**rasāḥ** \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu sthira-cara-jātayaḥ
\[bhā.pu 10.87.29\] ity ādinā śakti-sambandhān matto jīvānāṁ janmoktaṁ,
tatra kiṁ mat-prakṛter aṁśasya jīva-rūpeṇa janma, mad avatārasya
puruṣasya vety āśaṅkya nirākaroti---**na** **ghaṭata** iti \| tatra
hetuḥ---**ajayor** iti \| nanu tataḥ katham ete syuḥ ? ity apekṣāyām
āhuḥ---ubhayeti \| ubhayasya **prakṛti**-**puruṣayor** dvayasya **yujā**
yogena, yogas tāvat prakṛtau puruṣasyekṣā-rūpas tena cid-rūpā jīvāḥ
prādurbhavanti, tayor yogasya svābhāvika-prabhāvād uhyanta ity arthaḥ \|
yad vā, ubhayaṁ **prakṛti**-puruṣa-rūpaṁ yunakti niyojayatīti
**ubhaya**-yuk sāmānya-cicchaktiḥ \| tathā ca śrī-viṣṇu-purāṇe---

pradhānaṁ ca pumāṁś caiva sarva-bhūtātma-bhūtayā \|

viṣṇu-śaktyā mahā-buddhe vṛtau saṁśraya-dharmiṇau \|\| \[vi.pu. 2.7.29\]

yad vā, ubhayasya jīva-bhinnābhinnatvasya yug yogaḥ samādhānam yayā sā
**ubhaya**-yuk sāmānya-cic-chaktiḥ, tayā tu **bhavanty** eva \| atas te
tvadīya-śakti-vilasitatvāt tvatto bhinnābhinnāś ceti bhāvaḥ \|

cic-chakti-viśiṣṭa-cit-kaṇatvāj jīvasya tatrānurūpo dṛṣṭāntaḥ---jaleti
\| yathā budbudā vāyu-viśiṣṭatvāj jalādi-bhinnā eva, **jala**-rūpatvād
abhinnāś ceti \| etad upalakṣaṇam \| yathā sūrya-tat-kiraṇa-kaṇādayaś
ceti \| atas tvatto nātyanta-bhinnatvāt **tvayi** laya-viśeṣaṁ prāpnuyur
ity āhuḥ---tvayīti \|

**parame** parama-kāraṇe saritām arṇave layenātyanta-bhedābhāvam āśaṅkya
dṛṣṭāntāntaram āhuḥ---madhunīti \| mokṣaṇe teṣāṁ śrī-bhagavati laye saty
api pṛthak sattā bhāty eva, ato liṅga-dehādi-sarvopādhi-kṣayāt muktyā
līnānām api śrī-bhagavad-icchayā punaḥ kalyāṇa-deha-bhāktvaṁ sidhyet,
tac ca brahmāṇḍa-purāṇādau śrī-bhagavati līnasyāpi śrī-prahlādasya
tādṛśatvoktyāvyaktam eva \|

yad vā, nanu lakṣmī-sahitasya mama tatra tatra janmanā jīvaiḥ sāmyaṁ kiṁ
**na** syāt ? tatrāhuḥ---neti \| **prakṛti**-**puruṣayor**
lakṣmī-nārāyaṇayor udbhavo jīvavad utpattir na **ghaṭata** eva,
yato\'jayoḥ \| jīvavan **na** jāyethe \| kintu līlayā svayam eva
prādurbhavatatha ity arthaḥ \| **asu-bhṛto** jīvā evobhaya-**yujā**
mātā-pitṛ-yogena bhavanti utpadyante, budbudā yathā vāyu-jalayor yogena
yuvayoḥ prādurbhāvo\'py eṣāṁ saṁsāra-dhvaṁsāyaivety āhuḥ---tvayīti \|
yuvayor vividhair nāmabhir guṇair vā nāmnāṁ gaṇanair anuśīlanair iti vā
\| **aśeṣa**-rasā aśeṣo raso yeṣu tathā-bhūtāḥ santas **tvayi**
**madhuni** mahā-mahā-madhura-rasa-rūpe nililyur ity atīta-nirdeśas
tan-nirdhāra-vivakṣayā, dhruvam atyanta-saṁyogaṁ prāpnuvantīty arthaḥ \|
śeṣaṁ samānam \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : na** **ghaṭata** ity asya
ṭīkāyām upādhi-janmanaiveti taj-janmano\'py anādi-prabhāvo mantavya iti
bhāvaḥ \| parasparādhyasta ity avidyayā samāropitam ity arthaḥ \| tena
kāraṇopādhinā jīvna **asu-bhṛtaḥ** kāryoāpādhaya iti yāvat \| ata eva
**na** vikāritvam \| budbuda-dṛṣṭāntas tu saṁyogamātrāṁśe jñeyaḥ \|

śrutau lohita \[śve.u. 4.5\] iti rajaḥ-sattva-tama ātmikām ity arthaḥ \|
sarūpāḥ raja ādyātmikā anuśete nirantaraṁ muhyati jahātyenām asyāṁ
**na** sajjatīty arthaḥ \| bhukto bhogo yasyāḥ jīva-rūpeṇa ajaiva iti
śeṣaḥ \| anyaḥ paramātmeti agrima-śrutau nistiṣṭhanti niṣpādayanti \|
nānātyayanāṁ nānā-gati-nānā-dik-kālānāṁ yathā tatretyādikam
aupacarikoktiḥ sampādyeti suṣupti-pralayayoḥ yathā nadya iti mukty
avasthāyāṁ parāt pūrvoktād akṣarāt paraṁ divyaṁ puruṣaṁ
yathokta-lakṣaṇam iti \|

sva-vyākhyāyāṁ tu---atha pūrvoktam ajani ca yan-mayam iti vyācakṣāṇā
jīvānāṁ tad vyāpyatvam eva sthāpayantas tad anugatāḥ kāścid anyāś ca
śrutayas tat-tātparyeṇaiva sva-tātparyaṁ jñāpayanti---**na ghaṭata** iti
\|

ayam arthaḥ---kārya-lakṣaṇaṁ dvividhaṁ, anyathā
siddhīnayata-paścād-bhāvitvam parānvaya-vyatirekānukāritvaṁ ceti \|
tatra pūrvaṁ rasādāv avyāptam āśraya-samāna-kālatvena pratīyamānatvāt \|
bhavatu vā svādau vastuni rasāder uttara-bhāvitvam \| aṇv ādau **na**
ghaṭate \| kutaḥ ? ajayoḥ, ajām ekām ity ādi-śrutau dvayor apy ajatvena
siddhayor īśvaravad anādy antayor ity arthaḥ \| prakṛtiṁ puruṣaṁ caiva
viddhy anādī ubhāv api \[gītā 13.19\] iti tad-vākyādau tataś cājani ca
yan-mayam iti yad uktaṁ tat tu parameśvara-vyāpyatvenopādhi-janmani \|
tat-tādātmyāpekṣayaivety āhuḥ--- **ubhaya**-yug iti \| ubhayaṁ
**prakṛti**-puruṣa-rūpaṁ yunakti vyāpnotīty **ubhaya**-yuk \| tvad aṁśaḥ
parama-puruṣaḥ, tena tac-chakti-dvaya-viśiṣṭena hetunāsubhṛtaḥ
sopāhikāvasthatayā te jīvā jāyante \| yathā
**jala**-vāyu-viśiṣṭenākāśena budbudā ity arthaḥ \| tathāpi tvad
upādānatvam---

prakṛtir yasyopādānam ādhāraḥ puruṣaḥ paraḥ \|

sato\'bhivyañjakaḥ kālo bhāv tat tritayaṁ tv aham \|\| \[bhā.pu.
11.24.19\]

ity ekādaśa-stha-śrī-bhagavad ukta-nyāyena labha-śaktimataḥ sakāśāś
chakter ananyatvena eva svarūpato\'pi tvad-vyāpyatvam eva teṣāṁ sthitam
iti \| tathā ca viṣṇu-purāṇe---

pradhānaṁ ca pumāṁś caiva sarva-bhūtātma-bhūtayā \|

viṣṇu-śaktyā mahā-buddhe vṛtau saṁśraya-dharmiṇau \|\| \[vi.pu. 2.7.29\]

yata evam ātyantikākhye\'pi kim uta prākṛtākhye pralaye teṣāṁ **tvayi**
praveśa evety āhuḥ---tvayīti \| atra yathā saritām **aśeṣa**-rasānāṁ ca
tat-tad-guṇa-nāmnām eva nāśaḥ \| **na** tu tat-tat-svarūpasya nāpy
abhedavattvaṁ pṛthak-tat-tad aṁśa-sambhavāt tathā mayi tvayīty api
jñāpitam \|

atra pūrvārdhe śrutayaḥ---hantemās tisro devatā anenātmanānupraviśya
**nāma**-rūpe vihāya vyākaravāṇi ity ādyāḥ \| uttarārdhe ca---yathā
somya madhukṛtaḥ ity ādyāḥ \|\|31\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ 47) :** tad evam anantā eva
jīvākhyās taṭasthāḥ śaktayaḥ \| tatra tāsāṁ varga-dvayam \| eko
vargo'nādita eva bhagavad unmukhaḥ, anyas tv anādita eva
bhagavat-parāṅ-mukhaḥ, svabhāvatas tadīya-jñāna-bhāvāt
tadīya-jñānābhāvāc ca \| atra prathamo'ntaraṅgā-śakti-vilāsānugṛhīto
nitya-bhagavat-parikara-rūpo garuḍādikaḥ, yathoktaṁ pādmottara-khaṇḍe
tripād-vibhūter lokās tu \[pa.pu. 6.228.1\] ity ādau
bhagavat-sandarbhodāhṛte [\[§75, 81\]]{.mark} [^125] \| asya ca
taṭasthatvaṁ jīvatva-prasiddher īśvaratva-koṭāv apraveśāt \| aparasya
tat-parāṅmukhatva-doṣeṇa labdha-cchidrayā māyayā paribhūtaḥ saṁsārī,
yathoktaṁ haṁsa-guhya-stave---sarvaṁ pumān veda guṇāṁś ca taj-jño **na**
veda sarva-jñam anantam īḍe \[bhā.pu. 6.4.25\] iti \| ekādaśe
ca---bhayaṁ dvitīyābhiniveśataḥ syāt \[bhā.pu. 11.2.37\] iti \|

tad-varga-dvayam evoktaṁ śrī-vidureṇāpi---

> tattvānāṁ bhagavaṁs teṣāṁ katidhā prati-saṅkramaḥ \|
>
> tatremaṁ ka upāsīran ka u svid anuśerate \|\| \[bhā.pu. 3.7.37\] ity
> anena \|

tatra parameśvara-parāṅmukhānāṁ śuddhānām api tac-chakti-viśiṣṭān
parameśvarāt sopādhikaṁ janma bhavati \| tac ca janma nijopādhi-janmanā
nija-janmābhimāna-hetukādhyātmikāvasthātva-prāptir eva \| tad etad
āhuḥ---**na ghaṭata** iti \|

**prakṛtes** traiguṇyaṁ, **puruṣaḥ** śuddho jīvaḥ, tayor dvayor apy
**ajatvād** **udbhavo na ghaṭate \|** ye ca **asu-bhṛta**
ādhyātmika-rūpāḥ sopādhayo jīvā jāyante, tat-tad
**ubhaya**-śakti-**yujā** paramātmanaiva kāraṇena jāyante \|
**prakṛti**-vikāra-pralayeṇa supta-vāsanatvāt śuddhās tāḥ paramātmani
līnā jīvākhyāḥ śaktayaḥ sṛṣṭi-kāle vikāriṇīṁ prakṛtim āsajya
kṣubhita-vāsanāḥ satyaḥ sopādhikāvasthāṁ prāpnuvantya eva vyuc carantīty
arthaḥ \|

etad abhipretyaiva bhagavān eka āsedam \[bhā.pu. 3.5.23\] ity ādi
tṛtīya-skandha-prakaraṇe---

> kāla-vṛttyā tu māyāyāṁ guṇa-mayyām adhokṣajaḥ \|
>
> puruṣeṇātma-bhūtena vīryam ādhatta vīryavān \|\| \[bhā.pu. 3.5.26\]

ity anena vīrya-śabdoktasya jīvasya[^126] prakṛtāv ādhānam uktam \| evaṁ
śrī-gītopaniṣatsv api mama yonir mahad brahma tasmin garbhaṁ dadhāmy
aham \[gītā 14.3\] ity atroktam \| ṭīkā-kāraiś[^127] ca brahma-śabdena
prakṛtir vyākhyātā, garbha-śabdena jīva iti\| punar eṣa eva tṛtīye---

> daivāt kṣubhita-dharmiṇyāṁ svasyāṁ yonau paraḥ pumān \|
>
> ādhatta vīryaṁ sāsūta mahat tat-tvaṁ hiraṇmayam \|\| \[bhā.pu.
> 3.26.19\]

ity atra vīryaṁ cic-chaktim iti ṭīkāyāṁ vyākhyātam, ataḥ śaktitvam asya
ṭīkā-sammatam \|

**tato**'kasmād udbhava-mātrāṁśe dṛṣṭāntaḥ---**jala-budbudavad** iti \|
ataḥ punar api pralaya-samaye **ime** sopādhikā jīvās **tvayi**
bimba-sthānīya-mūla-cid-rūpe raśmi-sthānīya-cid
eka-lakṣaṇa-śuddha-jīva-śaktimaye \| tata eva svam apīto bhavati
\[chā.u. 6.8.1\][^128] ity ādi śrutau *sva*-śabdābhidheye **parame**
paramātmani **vividha-nāma-guṇair** vividhābhir devādi-sañjñābhir
vividhaiḥ śubhāśubha-guṇaiś ca saha **lilyur** līyante \|

pūrvavat pralaye'pi dṛṣṭāntaḥ---**sarita ivārṇava** iti **aśeṣa-rasā iva
madhuni** iti ca \| atra deva-manuṣyādi-**nāma**-rūpa-parityāgena tasmin
līne'pi svarūpa-bhedo'sty eva, tat-tad aṁśa-sad-bhāvād ity abhiprāyaḥ \|
atra śrutayaḥ, hantemās tisro devatā anena jīvenātmanānupraviśya
**nāma**-rūpe vyākaravāṇīti \[chā.u. 6.3.2\] iti, ajām ekām \[śve.u.
4.5\] ity ādi \|

> yathā nadyaḥ syandamānāḥ samudre
>
> 'staṁ gacchanti **nāma**-rūpe vihāya \|
>
> tathā vidvān **nāma**-rūpād vimuktaḥ
>
> parāt paraṁ puruṣam upaiti divyam \|\| \[mu.u. 3.2.8\] iti \|

yathā saumyemā madhu madhu-kṛto nistiṣṭhanti, nānā-rūpāṇāṁ[^129]
vṛkṣāṇāṁ rasān samavahāram ekatāṁ rasaṁ gamayanti, te yathā vivekaṁ
**na** labhante\'muṣyāhaṁ vṛkṣasya raso'smy amuṣyāhaṁ vṛkṣasya
raso'smīti, evam eva khalu saumyemāḥ sarvāḥ prajāḥ sati sampadya **na**
viduḥ, sati sampadyāmahe \[chā.u. 6.9.1-2\] iti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha pūrvoktam ajani ca yan-mayaṁ
\[bhā.pu. 10.87.30\] iti vyācakṣāṇā jīvānāṁ tad-vyāpyatvam eva
sthāpayantyas tad anugatāḥ kāścid anyāḥ śrutayas tat-tātparyeṇaiva
sva-tātparyaṁ jñāpayanti---sa **ghaṭata** iti \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu **prakṛti**-puruṣābhyām
jivānāṁ samudbhavaḥ \| kathā teṣāṁ mad aṁśatvam ? bhavatu vā teṣāṁ mad
aṁśatvaṁ, mat-pārṣadaiḥ saha vā teṣāṁ kathā **na** sāmyam ? te'pi mad
aṁśāḥ, ity āśaṅkyāhuḥ---**na** **ghaṭata** **udbhavaḥ** ity ādi \|
**prakṛti-puruṣayor** iti pañcamy arthe ṣaṣṭhī \| tābhyām sakāśāt tava
pārṣad ādīnām u**dbhavo** na **ghaṭate** \| kīdṛśayor **ajayoḥ** ?
puruṣaś ca tavāṁśatvd evājaḥ, **prakṛti**ś cājā, ajām ekāṁ \[śve.u.
4.5\] ity ādinokteḥ \| eti bhāvaḥbhāvayor api puruṣa upādāna-kāraṇaṁ,
ajā nimitta-kāraṇam \| ayaṁ tu prakāraḥ khalu jivānām eva, yata
**ubhaya-yujā prakṛti**-puruṣa-yogena **asu-bhṛto** jivā eva
**bhavanti** \| ye jivā **jala-budbudavat** kṣaṇa-bhaṅgurāḥ **\|**

tvat-parikarās tu nitya-bhūtāḥ, tena taiḥ samaṁ kathā jivānāṁ sāmyam ?
yataḥ **prakṛti**-puruṣa-yogasya prāg api teṣāṁ te parijanānām
astitva-[\[śravaṇāt\]]{.mark}caraṇāravindāt---**na** yatra māyā kim
utāpare harer anuvratā yatra surāsurārcitāḥ \[bhā.pu. 2.9.10\] iti
māyāyāḥ prakṛtes tatrābhāvāt\|

tarhi kutas teṣāṁ hy āvirbhāvaḥ ? iti punar āhuḥ---**tvayi ta ime** iti
\| **ta ime** tava parijanās **tato** hetos tvayy eva \| kīdṛśe
**tvayi** ? **parame** parā utkṛṣṭā mā śobhā yasya tasmin \| punaḥ
kīdṛśe ? **madhuni** madhuvan madhure \| te kīdṛśāḥ ? **aśeṣa-rasā**
aśeṣo raso'nurāgo yeṣām \| tarhi kiṁ mayi kaivalyaṁ prāptā eva te
vartante ? nety āhuḥ---**sarita ivārṇave** iti **\|
vividha-nāma-guṇair** yuktāḥ satyo hi sarito'rṇave nililyuḥ**,** tathā
sarito hi, iyaṁ gaṅgā, iyaṁ yamunā, iyaṁ narmadā ity ādi nāmāni **na**
tyajanti \| atha caika-deśenaivārṇave līyante, līnatāyāṁ ca tat-tad
ākāreṇa pṛthag-vidhā eva \| tathā te parijanā indriya-vṛttibhis
**tvayi** praviśanti, **nāma**-guṇākāraiḥ pṛthag vartanta eva \| atas
tvayīty ucyate, tvad eka-niṣṭhatvādinā tvayīty uparyate \| tenāmī
**prakṛti**-puruṣodbhavā na bhavanti, **na** cānityā bhavanti, ato
naiṣāṁ jiva-sāmyam iti sthitam \|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** etan-matam apy anye
dūṣyantio dṛṣṭyāḥ \| tathā hi---nanu yadi paramātmano jivā jāyanta ity
ucyate, tathā sati jīvānām anityatva-prasaṅgena pratidinaṁ
kṛta-nāśākṛtābhyāgama-prasaṅgaḥ syāt \| kiṁ ca, tadā mokṣo **nāma**
jīvasya svarūpa-hānir eva syāt \| tasya svarūpas tu brahmaiva, tasmāt
yathā anavacchinnam ākāśam eva ghaṭāvacchinnaṁ bhavet, ghaṭa-bhaṅge sati
tan mahākāśam eva, evam evāvidyakopādher bhaṅga eva mokṣas taj-janmany
eva sati janma jivānām ucyate, **na** tu svata iti ye vadanti tan-matam
apy anuvadantyaḥ stuvanti---**na** **ghaṭata** iti \|

tatra tatra kiṁ prakṛter jīva-rūpeṇodbhavaḥ syāt, puruṣasya vā, ubhayor
vā ? ādye jīvānāṁ jaḍatvāpattiḥ \| dvitīye puruṣasya vikāritva-prasaṅgaḥ
\| ata eva **na** tṛtīya ity āśayenoktaṁ **prakṛti-pūruṣayor** **udbhavo
na ghaṭata** iti \| śrutyājatva-pratipādanād apīty
āha---**ajayor**[^130] iti \| tathā ca śrutiḥ---

> ajām ekāṁ lohita-śukla-kṛṣṇāṁ
>
> bahvīḥ prajāḥ sṛjamānāṁ sarūpāḥ \|
>
> ajo hy eko juṣamāṇo'nuśete
>
> jahāty enāṁ bhukta-bhogām ajo'nyaḥ \|\| \[śve.u. 4.5\] iti \|

arthaś ca---lohita-śukla-kṛṣṇāṁ rajaḥ-sattva-tamo-svarūpāḥ raja ādy
ātmikāḥ, anuśete nirantaraṁ muhyati jahāty enām asyāṁ nāsajjatīty arthaḥ
\| bhukto bhogāṁ bhukto bhogo yasyāṁ jiva-rūpeṇājena tām \| anyaḥ
paramātmeti \|

tasmād **ubhayasya** prakṛteḥ puruṣasya ca **yujā** yogenaiva
tanu-**bhṛtaḥ** prāṇādi-mahad upādhayo jāyanta ity arthaḥ \|
**jala-budbudavad** iti \| yathā kevalena jalenānilena vā
**jala**-budbudā **na** bhavanti, kintu tābhyām militābhyām eva, tadvat
\| tasmāj jivānām upādhi-janmanaiva janma **na** svata ity uktam \|

upādhi-layenaiva punar brahmaṇi laya-caraṇāravindād api **na** vāstavaṁ
janmety āhuḥ---tvayīti \| **ta ime** jivāḥ, **tata** iti yato **na**
vāstavaṁ janma, tasmād **vividha-nāma-guṇair** sahitāḥ **tvayi**
**lilyur** līnā babhūvuḥ \|

teṣāṁ layo dvividhaḥ \| tatra muktau sthūla-sūkṣmāṇāṁ kāryopādhīnām
avidyāyāḥ kāraṇopādheś ca layād ātyantiko layaḥ \| tatra
dṛṣṭāntaḥ---**sarito** nadyo'**rṇave** līnā iva \| suṣupti-pralayayos tu
kāryopādhīnām eva layaḥ, **na** tu kāraṇasyāvidyāyāḥ \| atas tatra
viśeṣa-mātrasyaiva layaḥ, sāmānyas tu vartata eva \| tatra
dṛṣṭāntaḥ---**madhuny aśeṣa-rasāḥ** sakala-kusuma-rasā
viśeṣato'nupalakṣyamāṇā api sāmānyataḥ ulakṣyante eva \|

atra śrutayaḥ---

> yathā nadyaḥ syandamānāḥ samudre
>
> astaṁ gacchanti nāma-rūpe vihāya \|
>
> tathā vidvān nāma-rūpād vimuktaḥ
>
> parāt paraṁ puruṣam upaiti divyam \|\| \[mu.u. 3.2.8\] iti \|

yathā somya madhu madhu-kṛto nistiṣṭhanti nānātyayānāṁ vṛkṣāṇāṁ rasān
samavahāram ekatāṁ saṅgamayanti \| te yathā tatra **na** vivekaṁ
labhante amuṣyāhaṁ vṛkṣasya raso'smy amuṣyāhaṁ vṛkṣasya raso'smīty evam
eva khalu somyemāḥ sarvāḥ prajāḥ sati saṁpadya **na** viduḥ sati
saṁpadyāmahe iti \|\| \[chā.u. 6.9.1-2\] ity ādyāḥ \|

arthaś ca---nistiṣṭhanti niṣpādayanti nānātyayānāṁ
nānā-vidha-pariṇatimatāṁ rasānāṁ samavahāram samāhṛtya ekatāṁ rasam
ekarasatām ity arthaḥ \| yathā nadya ity ādyā mukti-vyañjikā yathā
saumyety ādyāḥ śrutiḥ pralaya-vyañjikā \|\|31\|\|

**\...**

**\|\| 10.87.32 \|\|**

tava tava māyayā bhramam amīṣv avagatya bhṛśaṁ

tvayi sudhiyo'bhave dadhati bhāvam anuprabhavam \|

katham anuvartatāṁ bhava-bhayaṁ tava yad bhrū-kuṭiḥ

sṛjati muhus tri-nemir abhavac-charaṇeṣu bhayam \|\|

**śrīdhara-svāmī (bhāvārtha-dīpikā) :** nanv evaṁ tāvat parameśvarāj
jīvā jāyante, tad-vaśena ca karmāṇi kurvanti, punas tatra līyanta iti
saṁsāra-cakre paribhramaṇam uktam \| idānīṁ tan-nivṛttaye,

> parītya bhūtāni parītya lokān parītya sarvāḥ pradiśo diśaś ca \|
>
> upasthāya prathama-jām ṛtasyātmanātmānam abhisaṁviveśa[^131] \|\|
> \[ma.nā.u. 2.18\]

ity ādyāḥ bhagavad anuvṛttiṁ vidadhatīty āha---**tava** **tava**
māyayeti \| **tava** jīveṣv amīṣu **tava māyayā bhramam** ukta-lakṣaṇam
**avagatya** jñātvā **sudhiyo bhṛśaṁ tvayy** **abhave** bhava-nivartake
**bhāvaṁ** svabhāvam anuvṛttiṁ **dadhati** kurvanti \| kīdṛśaṁ
**bhramam** ? **anuprabhavam** anv anu prabhavo yasmiṁs taṁ **bhramam**
\|

tataḥ kim ? ata āha---**katham** iti \| **anuvartatām** anuvartamānānāṁ
tvām eva śaraṇaṁ bhajatāṁ **bhava-bhayaṁ** saṁsāra-**bhayaṁ** **kathaṁ
bhavet** ? na kathañcid apīty arthaḥ \| kutaḥ ? **yad** yasmāt **tava
bhru-kuṭir** **bhrū**-bhaṅga-rūpas **triṇemis** tisro nemaya
ivāvacchedāḥ śītoṣṇa-varṣā-kālā yasya saṁvatsarātmakasya kālasya saḥ \|
**abhavac-charaṇeṣu** na bhavān śaraṇaṁ rakṣitā yeṣāṁ, teṣv eva
**bhayaṁ** janma-maraṇādi-lakṣaṇa **sṛjati** karoti, ata evaṁ-bhūtaṁ
saṁsāram ākalayya tan-nivṛttaye sudhiyas **tvayi** bhāvaṁ dadhatīti \|

saṁsāra-cakra-krakacair vidīrṇam

udīrṇa-nānā-bhavatāpataptam \|

kathañcid āpannam iha prapannaṁ

tvam uddhara śrī-nṛhare nṛ-lokam \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā
tad-vaśeneśvara-preraṇayā punaḥ sṛṣṭyante tatreśvare tan-nivṛttaye
saṁsāra-bhramaṇa nivṛtty artham \| parītya \[mahā.nā.u 18\] ity ādyāḥ
śrutayo bhagavad anuvṛttiṁ bhagavad-bhaktiṁ vidadhatīti śrutaty arthaḥ
\| sa muniḥ bhūtāni prāṇinaḥ parītya saṁsaracakre bhramantīti jñātvā
lokān-svargādīn-kṣayiṣṇutvena parītya jñātvā sarvā diśaḥ prācyādyā
vidiśa āgneyyādyāś ca duḥkha-mayatvena digādi-śabdas tatraty aparo
jñeyaḥ \| ṛtasya sadā satyasya śrī-viṣṇoḥ prathamajāṁ vācaṁ
trayīlakṣaṇām upasthāya trayy ukta-naiṣkarmyam āsevyātmanā sarvato
viraktena manasātmānaṁ paramātmānaṁ bhagavantaṁ śaraṇam abhisaṁviveśa
gatavān \| vyākhyāntaraṁ pūrvaiḥ kṛtam, sarveṣu bhūteṣu aham asmi
sarvāṇi bhūtāni mayi santīti jñātvā prathamajāṁ vācam upasthāya
yāvaj-jñānotpattiḥ tāvat ātmanā śuddhena tvaṁ-padārthenātmānaṁ
tat-padārthaṁ paramātmānam abhisaṁviveśaikyaṁ gatavān iti tatas tvad
anuvṛtteḥ \| ity artha iti vyākhyā \|

atra hetum āśaṅkate---kuta iti \| yatas tvad-vihīnānāṁ saṁsāro\'to hetoḥ
evam-bhūtaṁ paunaḥ-punyena bhavanaśīlam ākalaya vicārya tasya saṁsārasya
nivṛttaye sudhiyo vivekinaḥ \| svāminām saṁsāreti \| saṁsāra-cakram eva
krakacaṁ karapatraṁ kāṣṭha-vidāraṇāstra-viśeṣas tena vidīrṇam \|
bahutvaṁ saṁsāra-cakra-duḥkhānanty aparam \| udīrṇā utkaṭā
nānādhyātmādi-rūpā bhavatāpāḥ saṁsāra-tāpās tais taptam \| ata āpannam
āpad-grastam iha saṁsāre kathañcit-kenāpi bhāgyodayena tvāṁ prapannaṁ
śaraṇāgataṁ tvam uddhara \|\|

---------------------------------------------------------------------------------------------------------------------

**śrīdharānuyāyinī :** evaṁ nānā-matāny anūdya vaiṣṇava-matam eva
sthāpayanti---nṛṣv iti \| **tava** vidvan-māniṣu amīṣu janima-sata ity
ādi-śruti-kadambokta-nānā-vādiṣu **tava** **māyayā** **bhṛśaṁ** bhramaṁ
bhrāntyaiva nānā-mata-kalpanaṁ jñātvā bhava-nivartake **tvayi** anu
pratijanma sudhiyaḥ śrī-nāradādyā bhaktiṁ kurvanti---

> nānā-yoni-sahasreṣu yeṣu yeṣu bhramām yaham \|
>
> tatra tatrācyutā bhaktir acyutāstu dṛḍhaṁ tvayi \|\| iti viṣṇu-purāṇāt
> \|

evam eṣāṁ vaiṣṇavānāṁ saṁsāra-**bhayaṁ** **katham** anuvartatām
anuvṛttaṁ bhavatu na **katham** apīti tvad-bhajanārambha-daśāyām eva
teṣāṁ tasyāpagamāt \| atas tvad-**bhrū-**bhaṅga-rūpaḥ kālas tavābhakteṣv
eva janma-maraṇādi-**bhayaṁ** muhuḥ **sṛjati** na tu bhakteṣv apīty
arthaḥ \| **yad** vā, anya-sarva-sādhana-sampannānām api tvad-bhajanaṁ
vinā saṁsāra-**bhayaṁ** na nivartata ity āhuḥ---nṛṣv iti \| amīṣu
veda-vijñeṣv api **tava** dīkṣita-viprādiṣu **tava** **māyayā**
**bhramam** indrādibhyo\'nnamadattvā prāg eva gopāla-jātaye śrī-kṛṣṇāya
na deyam iti bhramaṁ bhagavad-yācanā-bhaṅgena teṣāṁ
bhāvi-janma-maraṇa-bhramaṇānavasthāṁ vā niścitya sudhiyo
yajña-patnyādayas **tvayi** bhava-nivartake **anuprabhavam** anvanu
prati kṣaṇaṁ prabhava ullāso yasya taṁ tādṛśaṁ bhāvaṁ bhaktiṁ bhṛśam aty
antaṁ kurvanti \| evaṁ tvām **anuvartatāṁ** bhajatāṁ saṁsāra-**bhayaṁ**
kathaṁ na **katham** apīty arthaḥ \|

> sakṛd eva prapanno yas tavāsmīti ca yācate \|
>
> abhayaṁ sarvathā tasmai dadāmy etad vrataṁ mama \|\| iti
> śrī-bhagavad-ukteḥ \|

ayaṁ bhāvaḥ---saṁsāra-daśāyāṁ tvan-mādhurya-rasāveśena bhayān avadhānam
eva bhaya-hetūnām akiñcit-karatvaṁ vā \| saṁsārātītad aśāyāṁ tu \|
bhaya-hetava eva na santi \| ata eva trayo guṇā nemayaś
cakradhārāvadāvarakā yasyāṁ sā **tava** bhrukuṭir abhakteṣu
janma-maraṇādi-duḥkhaṁ muhuḥ \| **sṛjati** \| athavāmīṣu bhagavad
ārādhana-pareṣv api **tava** pañcāyatana-madhye ko devaḥ pūjyaḥ sevyaś
ceti bhramaṁ mano-bhramaṇātmakaṁ saṁśayam **avagatya** teṣāṁ
niścayārthaṁ sudhiyaḥ śrī-nāradādyās **tava** **māyayā** kṛpayā māyā
dambhe kṛpāyāṁ ca iti viśvaḥ \| abhave bhava-nivartake tvayy eva
sarva-devebhyaḥ mukhyatayā bhāvaṁ sakhya-dāsyādikaṁ prati-janma
prati-kṣaṇaṁ kurvantīty arthaḥ \| svāmi-śloka-padārthastu-cakravad
ūrdhvādhobhāvena bhramaṇavati saṁsāre krakacavad-duḥkhapradai rogādibhir
vidīrṇam udīrṇair utkaṭair nānā-vidhādhyātmikādi-saṁsāra-tāpais
tapta-mata āpannam āpad-grastam iha saṁsāre kathañcid ārtatayā
jijñāsutayā kāmanayā dambhādinā vā kenāpi bhāgyodayena tvāṁ śaraṇāgataṁ
nṛlokam uddharety arthaḥ \|\|

---------------------------------------------------------------------------------------------------------------------

**nilakaṇṭhī :** evaṁ brahmādvaitaṁ prasādhya tad-ajñānād bandhas
taj-jñānānm uktir ity āha---**tava tava** iti \| amīṣu **tava**
puruṣeṣu, na tu manuṣya-mātreṣu---

tad yo yo devānāṁ pratyabudhyata,

sa eva tad abhavat, tatha rṣīṇāṁ tathā manuṣyāṇām \| \[br̥.ā.u. 1.4.10\]

iti devādīnāṁ brahma-vidyāyāṁ tulyavad adhikāra-śravaṇāt **tava**
**māyayā** kartair vāhaṁ putrādir eva hitaḥ, artha-kāmāv eva puruṣārthāv
ity evaṁ-rūpayā avidyayā **bhramam**
ūrdhvādho-gamanenāneka-yoni-sañcaraṇaṁ bhṛśam atyantam **avagatya**---

> na sāmparāyo pratibhāti bālaṁ
>
> pramādyantaṁ vitta-mohena mūḍham \|
>
> ayaṁ loko nāsti para iti mānī
>
> punaḥ punar vaśam āpadyate me \|\| \[kaṭha.u 1.2.6\]

iti śruter jñātvā sudhiyaḥ sūkṣma-dhiyaḥ\--dṛśyate tv agrayayā buddhyā
sūkṣmayā sūkṣma-darśibhiḥ \[kaṭha.u. 1.3.12\]\| iti śruteḥ śobhana-dhiyo
vā **tvayi** abhave na bhavaty ayam iti na bhavaty asmād iti
vyutpattibhyām akārya-kāraṇe brahmaṇi bhāvaṁ jīvātmānaṁ mano vā
ātma-bhāvo mano-bhāvaḥ ity anekārtha-pada-mañjarī \| dadhaty abhedena
sthāpayanti \|

> yacched vāṅ-manasī prājñas tad-yacchej-jñāna ātmani \|
>
> jñānam ātmani mahati tad yacchec chānta ātmani \|\| \[kaṭha.u.
> 1.3.13\]

iti śruty-ukta-prakāreṇa yadā hy evaiṣa etasminn udaram antaraṁ kurute
\| atha tasya **bhayaṁ** bhavati \[tai.u. 2.7.1\]\| iti bhed adarśanasya
ninditatvāt \| yacchet iti śrutistu bhāṣye vyākhyātā-vācaṁ manasi
niyacchet vāg ādi-bāhyendriya-vyāpāram utsṛjya mano-mātreṇāvatiṣṭhet,
mano\'pi

viṣaya-vikalpābhimukhaṁ viṣaya-doṣa-darśanena jñāna-śabdoditāyāṁ buddhau
adhyavasāya-svabhāvāyāṁ dhārayet, tām api buddhiṁ mahaty ātmani bhoktari
agryāyāṁ vā buddhau sūkṣma-tāpādanena niyacchet, taṁ mahāntam ātmānaṁ
śānta ātmani prakaraṇavati parasmin puruṣe parasyāṁ kāṣṭhāyāṁ \|
pratiṣṭhāpayed iti \| ye **tvayi** bhāvaṁ vi**dadhati** teṣāṁ
bhava-**bhayaṁ** saṁsāra-duḥkhaṁ **katham** anuvartatām \| na
**katham**a pīti yat-tac-chabdādhyāhāreṇa yojyam \| bhayānanuvṛttau
hetuḥ **anuprabhavam** \| prabhava upādhyabhivyaktiḥ tām anusṛtya
vartata ity **anuprabhavam**---

na ha vai sa-śarīrasya sataḥ priyāpriyayor apahatir asti \|

aśarīraṁ vā va santaṁ na priyāpriye spṛśataḥ \|\|

iti śruteḥ upādhi-nirasanena **tvayi** bhāvaṁ vidadhatāṁ nāsti
bhava-**bhayam** ity arthaḥ \| nanu kuto mayyeva bhāvo vidheyo nānyatra
dharmādāv ity ata āha tatra-**yad** iti \| yat yasmād-dhetos **tava**
bhru-kuṭis tal-lakṣyā īkṣā tad aikṣata bahu syāṁ prajāyeya iti śrutyā
**abhavac-charaṇeṣu** nabhavān śaraṇaṁ rakṣitā yeṣāṁ teṣu **bhayaṁ**
janma-maraṇādi-duḥkhaṁ muhuḥ **sṛjati** \| bhru-kuṭiṁ viśinaṣṭi-triṇemir
iti \| trayo guṇā nemiś cakra-dhārā tadvat

āvarakā yasyāṁ sā tathā \|

na tad asti pṛthivyāṁ vā divi deveṣu vā punaḥ \|

sattvaṁ prakṛti-jair muktaṁ **yad** ebhiḥ syāt-tribhir guṇaiḥ \|\| iti
smṛteḥ \|

tvad-vimukhāḥ tvad īkṣākṛ te **tri**-guṇamaye saṁsāra-cakre\'navarataṁ
bhramantīti bhāvaḥ \|\|32\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---amīṣu **tava** parama-mukteṣv api rādhā-priya-śuddha-bhāvavaj
janāparādhatas **tava** rādhā-rasamagnasya śuddhagopāla-kiśorasya
sannidhānavartinyā tatsannidhānavartinyā tatsannidhimātra-kṣobhyayā
mahā**-māyayā** samasta-bhagavatsvarūpa-pravartyamānayā mahāniyantryā
bhramaṁ saṁsārabhramaṇam **avagatya** sudhiyaḥ parama-
mahā-prakarṣa-parasīmavattvan-mahima-niviṣṭa-buddhayo'anupra-bhavaṁ
prakṛṣṭo bhavo janma yasya prakarṣaṇa prāpnoti bhagavantam iti vā
rādhā-kānta-bhāva-yogya-śarīra ity arthaḥ \| vīpsāyām anu yo yo yogyā
bhavati tasmin tasmin **tvayi** bhāvaṁ **dadhati** dhārayanti
pravartayantīty arthaḥ \| **yad** vā, sudhiyas
tvat-śuddha-bhāva-vartma-viśvasta-dhiyaḥ anugataḥ prakṛṣṭo bhavo janma
rādhā-sakhyālaṅkṛta-gopa-kiśorī-rūpeṇa yatra taṁ bhāvaṁ dhārayanti manāg
api tatra śithilā na bhavantīty arthaḥ \| tvāṁ
viśuddha-bhāvenānuvartatāṁ bhajatāṁ kathaṁ bhava**-bhayaṁ**
saṁsāra-**bhayaṁ** syāt bhava-**bhayam** iti bhavo bhagavān-nārāyaṇas
tato\'pi **bhayaṁ** kathaṁ syāt tat-tadīyāparādhakoṭāv api
rādhā-priyānurāgiṇāṁ na saṁsāra-pāta iti bhāvaḥ \| **yad**-yasmāt
**tava** bhṛkuṭir bhavac-charaṇabhinneṣu **bhayaṁ** **sṛjati**
śrī-nārāyaṇaika-bhaktānām api tvad-bhāvābhāsavaty api aparādhināṁ
krodhāj jātā bhru-kuṭir **bhayaṁ** tanotyev ety arthaḥ \|

nitya-gopyas tu āhuḥ---amīṣu **tava** vraja-vṛndāvana-vartiṣu jīveṣu
**tava** **māyayā** yūyaṁ mama prāṇebhyo\'pi priyatamāḥ yuṣmāt-samaḥ
priyo nāsti ity evaṁ-vidha-kapaṭa-vyāhāreṇa **bhramam avagatya** paścād
anāsaktito vyākulatāṁ dṛṣṭvā sudhiyaḥ subuddhayo gopyas **tvayi**
tvan-nimittaṁ tvat-sukha-viśeṣa-sampattaye tvad-vaśīkārāyeti
yāvad-bhāvaṁ **dadhati** \| **katham**-bhūtam anugatyā
rādhānugata-rūpeṇā prakṛṣṭaṁ bhavanaṁ yasya taṁ **bhāvam** ity arthaḥ \|
rādhā-sakhye sthitvā hi **tvayi** tanyamāno bhāvas tasyā iva mahān
bhavatīti bhāvaḥ \| tvad-viṣaye bhāvaṁ dadhātīti vā \| **katham**-bhūtam
prakṛṣṭo bhavaḥ kṛṣṇa-prāptir yasyāḥ sā rādhā prabhavā anukūlā yatra
rādhā hi kṛṣṇe svapriya-janasya bhāve\'nukūlā bhavati rādhāyā anukūlaṁ
vā tat-sakhīnām eva hi tad anurūpo bhāvo bhavati anukṣaṇaṁ
prakṛṣṭa-tvad-rasa-prāptir vā yatreti rādhānugatatayā vartamānānāṁ
kathaṁ **bhayam** he bhava asmadgṛhe sadā vidyamāna sadā asmān
prāpnotīti vā yat yasmāt-**tava** bhṛkuṭir bhavataḥ śaraṇaṁ rādhā na hi
kāmārti-samudra magnasya **tava** rādhāṁ vinā anyatas tad uddhāro
bhavati na vidyate bhavac-charaṇa rādhā yeṣāṁ sarvātma-bhāvena vādhyā
teṣu gopī-janeṣu **bhayaṁ** kāma-**bhayaṁ** sṛjāti vayantu sarvātmanā
rādhāṁ prapannāstvatto na vibhīma iti bhāvaḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas tavaiva
parātparatve tvam eva bhajanīya iti punar bhajanam
abhinandati---**tava** tavetyādi \| **tava** ukta-lakṣaṇeṣu jiveṣu
**sudhiyaḥ** paṇḍitās **tava** **māyayā** **bhramam** **avagatya**
**bhṛśaṁ** **tvayi** bhāvaṁ premāṇaṁ **dadhati** \| kīdṛśe **tvayi** ?
abhave na vidyate bhavo yasmāt \| bhāvaṁ kīdṛśam ? **anuprabhavam** \|
nanv anuprabhavaḥ praroho yasya yathottaraṁ vardhamānam \|

bhāva-karaṇe sati kiṁ bhavati ? ity āha---**katham** ity ādi \|
anuvartatām anubhajatāṁ kathā bhava-**bhayam** iti \|
bhava-bhaya-nivṛttir eva bhāva-phalam \| **yad** vā, teṣāṁ
bhava-**bhayaṁ** kathā **anuvartatāṁ**, kathā anvetu **yad** yasmāt
**tava** **bhrū**-kuṭi-rūpaḥ kālas trinemir **abhavac**-**charaṇeṣu**
**bhayaṁ** **sṛjati**, bhavac-charaṇa-bhinneṣu \|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho bhagavan ! ṛtes taiḥ
kṛto\'yaṁ mokṣa-svīkāro\'pi sudhībhyastvad-bhaktebhyo na rocata ity
āhuḥ---nṛṣv iti \| amīṣu bhakteṣu **amīṣv** abhakteṣu \| **tava**
**tava** **māyayā** bhramaṁ tvad-bhakti-mahā-nandābdhi-tyāgena
sarvottamatayā mokṣa-jñāna-rūpam **avagatya**, sudhiyo vivekino bhāvaṁ
bhaktiṁ bhadre sarva-śreyorūpe **tvayi** \| iti mokṣa-sukhasyāpi
bhakti-sukhe evāntarbhāvo\'bhipretaḥ, kūpādi-prayojanasya samplutodaka
iva \| tathā ca gītāsu---

yāvān artha udapāne sarvataḥ samplutodake \| \[gītā 2.46\] ity ādi \|

anuprabhavaṁ prati-janma, bhakti-rasikatayā mokṣāsvīkāreṇa
janma-grahaṇāt \|

nanu tarhi janma-maraṇādinā saṁsāra-duḥkhaṁ syād eva,
tatrāhu---**katham** iti \| teṣu saṁsāra-**bhayaṁ** **katham**
anuvartatām bhaktau pravṛttyaiva nivṛttaṁ punaḥ **katham** āyātvity
arthaḥ \| tatra hetuḥ---tavety ādi \| **abhavac**-charaṇeṣv iti
tvac-charaṇāgateṣv api kāla-**bhayaṁ** nāsti, bhāvaṁ kurvatsu ca tat
kathaṁ syāt ato bhakti-vāsanābharānuvṛttyā sadā sukhināṁ teṣāṁ
garbha-vāsādy asphūrtyā kathañcid api duḥkha-sparśo\'pi na syād eveti \|
**yad** vā, śuddha-buddhayastu **tvayi** bhaktiṁ kurvantīty āhuḥ---nṛṣv
ati \| nṛṣu bhṛgu-vaṁśādi-bhaveṣu puruṣeṣu ṣaṇḍāmarkādiṣu bhramaṁ
śrī-viṣṇu-parityāgena daitya-sevā-lakṣaṇam, tathā nāradenoktam,
hari-bhakti-sudhodayaḥ viṣṇuṁ visṛjyānvacarac ca daityaṁ kiṁ vā na
kuryuḥ bharaṇāya lubdhāḥ \[ha.bha.su 8.100\] iti \| adhigatya anubhūya,
sudhiyaḥ prahlāda-prabhṛtayaḥ, **tvayi** bhāvaṁ ratim \|
**katham**-bhūtam **anuprabhavam** anantaram eva prabhavaḥ prakṛṣṭau
bhavo\'bhy udayas tvat-prasāda-rūpo yasmat-tam \|

nanu bhaktānām api janma śrūyate, tasmiṁś ca sati kathaṁ
saṁsṛti-bhaya-nivṛtti-hetur ity ata āhuḥ---**katham** iti \|
anuvṛttibhāvaṁ kurvatām api bhavamayaṁ nāsti, kiṁ punar bhāvaṁ dadhatām
\| ata eva śrī-prahlādena prārthitam nātha yoni-sahasreṣu yeṣu yeṣu
\[vi. pu. 1.20.18\] ity ādi \| astu tāvad anuvartinām, śaraṇāgatānām api
tāvat kāla-**bhayaṁ** nāstīty āhuḥ---taveti \| tathā
śrī-rāghavendra-vacanam rāmāyaṇam, yuddha-kāṇḍam---

sakṛd eva prapanno yas tavāsmīti ca yācate \[rāmā 18.33\] ity ādi \|\|

priya-jana-prasaṅgena dīkṣita-patnīnām api **bhāvam** āhuḥ---nṛṣv iti \|
puṁsu patiṣv iti yāvat \| bhramaṁ **tvayi** manuṣya-dṛṣṭi-rūpāṁ
bhrāntim, bhṛśyamaty arthaṁ jñātvā, bhave prapañca-madhye sudhiyo
yājñika-bhāryās **tvayi** bhāvaṁ **dadhati** \| **katham**-bhūtaṁ
**bhāvam** **anuprabhavam** anubhavam eva prakṛṣṭaḥ
svābhiṣṭa-sādhakatvena śreṣṭho bhavo janma yasmāt-tathā-bhūtam \|

nanu didṛkṣavo vrajam atha kaṁsād-bhītā na cācalan \[bhā.pu
10.23.52\]iti vipraṇām api mayi bhaktir jātaiva \| nanu kim iti te
bhrāntā ity ucyate, ity āśaṅkyāhuḥ---**katham** iti \| **anuvartatāṁ**
tavānuvṛttiṁ kurvatāṁ janānāṁ bhava-**bhayaṁ** bhavāt kālāgni-rudrād api
**bhayaṁ** **katham** **yad**-yasmāt **tava** bhrukuṭir manyu-rūpo
haraḥ, trinemis trinetra ity arthaḥ \| **abhavac-charaṇeṣu**
tavābhakteṣv eva muhuḥ prati-pralayaṁ **bhayaṁ** **sṛjati** \| bhaktās
tu pralaye\'pi nirbhayāḥ, tena bhakty abhāvātte kaṁsād-bhītā iti bhāvaḥ
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nṛṣv ityasya ṭīkāyāṁ śrutau
parītya jñātvā prathamajāṁ vācaṁ trayī-lakṣaṇām ṛtasya śrī-viṣṇoḥ ātmanā
manasām ātmānaṁ svarūpam abhisaṁviveśa āśritavān iti \| atha
sva-vyākhyā-tad evaṁ pūrvoktānusāreṇa labdhāvasarā
bhava-bhaya-nivartakatā-lakṣaṇe tasmin-bhakti-tātparyakāḥ kāścid anyāḥ
śrutayaḥ stuvanti---nṛṣv iti \| sādhāra-jīvānāṁ yayā **māyayā** bhramo
bhavati saiva tvad-bhakta-saṅga-jāta-sad-buddhīnāṁ \|
bhakti-mādhuryānubhāvena tāṁ tyaktuṁ na śaknuvantīty arthaḥ \| hetur
bhavati bhramamayāṁ tasyāṁ bhaya-hetutvaṁ **tvayi** tu tan-nivartakatvaṁ
buddhveti bhāvaḥ \|

tatrāpi tu anukṣaṇaṁ prabhava ullāso yasya tādṛśaṁ **bhāvam** \| **yad**
vā, prati-janmaiva taṁ **dadhati** pakṣa-dvaya\'pi
parama-mādhuryānubhāvena tāṁ tyaktuṁ na śaknuvantīty arthaḥ \| tad uktaṁ
vaiṣṇave sā hānis tan-mahac-chidram ity ādi nātha yoni-sahasreṣu \[vi.
pu. 1.20.18\] ity ādinā na vai janaḥ ity ādi vihātum icchenna rasa-graho
yataḥ iti śrī-bhāgavate ca \|

tarhi kiṁ tasmād-bhaktir jātā tad api necchet na hīty
āhuḥ---saṁsāri-daśāyāṁ tan-mādhuryāvaśenatad anavadhānāt bhaya-hetūnāṁ
kiñcit-kartum aśaktatvād vā \| tad atītad aśāyāṁ tu bhaya-kāraṇānām api
nāśād iti bhāvaḥ \| tatra kaimamutyenāhuḥ---taveti \|

sakṛd eva prapanno yastavāsmīti ca yācate \|

**abhayaṁ** sarvadā tasmai dadāmy etad-vrataṁ mama \|\| \[rāmā 18.33\]

iti rāmāyaṇe śrī-rāghavendra-pratijñānusāreṇa ca dadāty etad-vrataṁ
hareḥ ity atra tādṛśa-garuḍa-purāṇoktānusāreṇa ca śaraṇāgata-mātreṣv api
bhayābhāvād ity arthaḥ \| **tri-**ṇemir iti \|
bhūta-bhaviṣyad-vartamānārthakatveneti \| atra śrutayaḥ parītyetyādyā
eva \| tatra prathamajām---

kālena naṣṭā vāṇīyaṁ pralaye veda-sañjñitā \|

mayādau brahmaṇe proktā dharmo yasyāṁ mad ātmakaḥ \|\|

ity-ekādaśānusāreṇa bhakti-pratipādikā ṛtasya svayaṁ bhagavato vāṇīti
vyākhyeyam \| **yad** vā, tādṛśa-mokṣa-prastāvam asahiṣṇavaḥ kāścid anyā
āhuḥ \| **tava** amīṣu pūrvokteṣu mukti-sādhakeṣu
tvad-bhakti-sukhānavadhāna-rūpaṁ tvan-māyā-hetuka-**bhramam** avagatyeti
vyākhyeyam \| śrutayastu pūrva-pūrvānusāreṇānveṣaṇīyāḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ pūrvoktānusāreṇa
labdhāvasarā bhava-bhaya-nivartakatā-lakṣaṇe tasmin
bhakti-tātparya-dharāḥ kāścid anyāḥ śrutayaḥ stuvanti---**tava** taveti
\|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ata eva sudhiyo janās
tvad-bhajanena tvat-pārṣadatvaṁ prārthayante ity āhuḥ---**tava**
**tava** māyayetyādi \| nṛṣūkta-prakāreṣu prakṛti-puruṣodbhavatvāj
jala-budbudāyamāneṣv **amīṣv** asubhṛtsu **tava** **māyayā** **bhramam**
ajñānam **avagatya** sudhiyo janās tvayy **anuprabhavam**
anujanma-bhāvaṁ pramāṇaṁ **bhṛśaṁ** **dadhati** \| kīdṛśe **tvayi** ?
abhave, na vidyate bhavaḥ saṁsāro yasmāt, pārṣadatvaṁ prāpya na punaḥ
saṁsaraṇam iti bhāvaḥ \| atas teṣāṁ bhava-**bhayaṁ** k? anuvartatām ?
tad anuvartane yogyatā nāsti \| **yad** yasmāt **tava**
**bhrū**-**kuṭiḥ** kālo'bhavac-**charaṇeṣu** **bhayaṁ** **sṛjati**, na
tu bhavac-**charaṇeṣu**, tatrāpi muhuḥ \| kīdṛśaḥ ? trinemir
bhūta-bhaviṣyad-vartamānākhyaḥ \|\|32\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ nānā-matānyan ūdya
dūṣayantyo vaiṣṇava-matam eva sthāpayanti \| nṛṣu vidvan-māniṣu amīṣu
pūrva-śloka-dvayārthāvagamiteṣu nānā-vādiṣu **bhramam avagatya**
bhrāntyaiva nānā-mata-kalpanaṁ jñātvā **tvayi** abhave bhava-nivartake
bhāvaṁ dāsya-sakhyādikam eva kevalam anu pratikṣaṇaṁ prabhava ullāso
yasya tam \| **yad** vā, pratijanmaiva **dadhati** kurvanti \| yathoktaṁ
vaiṣṇave---

> nātha yoni-sahasreṣu yeṣu yeṣu bhramāmy aham \|

tatra tatrācyutā bhaktir acyutāstu dṛḍhā **tvayi** \|\| \[vi. pu.
1.20.18\] iti \|

nanu, tarhi tvaṁ-padārtha-tat-padārthayor jñānābhāvāc ca teṣāṁ saṁsāras
tu naiva nivartate tatrāhuḥ---**katham** iti \| bhava-**bhayaṁ** teṣāṁ
**katham** anuvartatām anuvṛttaṁ bhavet tvad-dāsyārambha-daśāyām eva
tasyāpagamāt \| kintu niṣkāmatvāt-iśayād-bhajanottha-dainyāc ca sveṣu
teṣāṁ saṁsāritvābhimānaḥ **yad**-yasmāt-**tava** bhrukuṭir
bhū-bhaṅga-rūpas triṇemis triguṇaḥ tīkṣṇa-dhāraḥ kālaḥ
**abhavac**-**charaṇeṣu** tvac-charaṇāpattir ahiteṣv eva
bhava-**bhayaṁ** janma-maraṇādi-lakṣaṇaṁ **sṛjati** \| tad uktaṁ sakṛd
eva prapannāya ity ādinā---

> daivī hy eṣā guṇamayī mama māyā duratyayā \|

mām eva ye prapadyante māyāmetāṁ taranti te \|\| \[gītā 7.13\] iti \|

ayaṁ bhāvaḥ---

anyeṣāṁ vādinām iva paramata-khaṇḍane sva-mata-sthāpane ca nātyāgrahaḥ,
atyāgrahastu tvad-bhajana eva \| vaiṣṇavānāṁ tatra ca keṣam api vādināṁ
vipratipattir iti tan-matam eva sarva-śāstrārtha-sāram \|
vicitra-rūpa-guṇa-līlā-mahodadhau **tvayi** kṛṣṇa-rāmādi-svarūpe
upāsya-buddhiḥ sveṣapāsaka-buddhir ity eva teṣāṁ
tat-padārtha-tvaṁ-padāryor jñānaṁ sūryopamasya bhagavato
bāhya-prabhopamā jīvā ata eva tato bhinnatvenābhinna vyapadiśyante
sūkṣmāṇām apy ahaṁ jīvaḥ \[bhā.pu 11.6.11\] iti bhagavad ukteḥ
eṣo\'ṇurātmā cetasā veditavyo yasmin-prāṇaḥ pañcadhā saṁviveśa \| iti \|

> bālāgra-śata-bhāgasya śatadhā kalpitasya ca \|

bhāgo jīvaḥ sa vijñeyaḥ \| \[śve.u. 5.9\]

iti \| ārāgra-mātro hy aparo hi dṛṣṭaḥ \[śve.u. 5.8\] ityā teṣāṁ
paramāṇuparimāṇatvam eva tadapi sampūrṇa-deha-vyāpi śaktimattvaṁ
jatu-jaṭitasya mahā-maṇer mahauṣadha-khaṇḍasya ca śirasyur asi vā
dhṛtasya sampūrṇa-deha-puṣṭikariṣṇu-śakti-mattvam iva nāsamañjasam \|
svarga-naraka-nānā-yoniṣu gamanaṁ ca teṣām upādhi-pāravaśyād eva \|
**yad** uktaṁ pramāṇam adhikṛtya dattātreyeṇa yena saṁsarate pumān iti
\| teṣāṁ bahutvaṁ nityatvaṁ ca---

nityo nityānāṁ cetanaś cetanānām

eko bahūnāṁ yo vidadhāti kāmān \| \[go.tā.u.1.20\]

iti śrutyā pratipāditam \| samuditānāṁ teṣāṁ bhagavatas
taṭastha-śaktitvenaikatvaṁ ca jñeyam \| te ca meghopamayāvidyayāvṛtā
baddha-jīvā eke, anye bhaktimaj jñānena tad āvaraṇonmuktā mukta-jīvāḥ,
anye ke valayā pradhānībhūtayā vā bhaktyā tad
āvaraṇonmocita-prāpita-cidānanda-maya-bhajanopayogi-śarīrāḥ
siddha-bhaktāḥ, anye\'vidyā-yoga-rahitā eva nitya-pārṣadā iti
caturvidhāḥ \| tal-lakṣaṇaṁ ca nārada-pañcarātre---

> yat-taṭasthaṁ tu vijñeyaṁ svasaṁvedyād-vinirgatam \|

rañjitaṁ guṇa-rāgeṇa sa jīva iti kathyate \|\|

asyārthaḥ---yat-taṭasthaṁ viśeṣato jñeyaṁ cidvastu sa jīvaḥ yathāgneḥ
kṣudrā visphuliṅgā vyuc caranti \[bṛ.ā.u. 2.1.20\] iti śruteḥ \|
sva-saṁvedyāc-citpuñjād-bhagavataḥ sakāśād-vinirgataṁ cet-tadā
guṇa-rāgeṇa rañjitaṁ bahiraṅgayā māyā-śaktyā svīyānāṁ guṇānāṁ rāgeṇa
rañjitaṁ māyikākāraṁ syād ity arthaḥ \| yadā tu kevalayā
pradhānī-bhūtayā vā bhaktyā māyottīrṇaṁ syāt-tadāntaraṅgayā cic-chaktyā
svīya-kalyāṇa-guṇena rañjitaṁ bhagavaty anuraktī-kṛtaṁ
cinmayākāra-yuktaṁ syād ity arthaḥ \| evaṁ ca, māyā-cic-chaktyos
taṭastha-vartitvāt-taṭastham iti tannāma kṛtam \| yadā tu bhaktimaj
jñānena muktaṁ syāt-tadā brahmaṇy apṛthag-bhūya sthitaṁ naiva
guṇa-rāgeṇa rañjitam ity upāsaka-nirūpaṇam \| ata eva
rājakīya-puruṣo\'pi rāja-puruṣa iti tat-padārtha-sambandhī tvaṁ-padārtha
iti tat-tvam asītmahā-vākyārthaṁ kecit tu tasya tvam iti
ṣaṣṭhī-tat-puruṣeṇāpi vadanti \| athopāsya-nirūpaṇam---sūryopamasya
bhagavataḥ prasṛmarasāndrajyotiḥ-puñjopamaṁ brahma brahma-sañjñam abhūd
ekaṁ jyotir yat-sarva-kāraṇam \| iti nārasiṁhokteḥ māmaiva tad-dhanaṁ
tejo jñātum arhasi bhārata \| iti harivaṁśokteś ca \| tasyāntar
maṇḍalopamaḥ paramātmā
ratha-sārathyādi-parikara-viśiṣṭa-vadana-nayana-pāṇi-pādādi-sundara-sūryopamaḥ
saparikaraḥ śrī-bhagavān yathā-nagarasyāti-dūrasthā janā viśeṣam
anupalabhamānā idam agre sthitaṁ kāntimayaṁ vastu-mātram iti tad eva tad
eva nagaraṁ paśyanti, anati-dūrasthā dhvaja-patākādi-viśiṣṭaṁ
vṛkṣa-khaṇḍam iti, atisamīpa-sthāstu
pura-gopura-niṣkuṭa-rathyāprāsādādi-yuktaṁ nagaram iti,
tathaivāti-dūrasthā bhagavantam eva jyotir mayaṁ brahmeti,
anati-dūrasthā aticid-viśeṣa-mayaḥ paramātmeti, atisamīpasthā
nānānanta-cid-viśeṣamayo bhagavāniti tatrāpy antaḥpraviṣṭā
apāra-mādhuryānubhavinaḥ kṛṣṇa iti vadanti \| yathāhuḥ-prāñco\'pi---

> cayas tviṣām ity avadhāritaṁ purā tataḥ śarīrīti vibhāvitākṛtim \|

vibhur vibhaktāvayavaṁ pumān iti kramād amuṁ nārada ity abodhi saḥ \|\|

ity evam etāvan-mātram api svamataṁ vaiṣṇavāḥ ke\'pi jñātum apekṣante ca
ke\'pi nāpekṣante sadaivāpekṣante bhajana-prakāram eveti \| atra
śrutayaḥ---

> etad-viṣṇoḥ paramaṁ padaṁ ye nityody uktāḥ saṁyajante na kāmāt \|

teṣām asau gopa-rūpaḥ prayatnāt-prakāśayed ātma-padaṁ tadaiva \|\| ity
ādyāḥ \|\|32\|\|

**\...**

**\|\| 10.87.33 \|\|**

**vijita-hṛṣīka-vāyubhir adānta-manas turagaṁ**

**ya iha yatanti yantum atilolam upāya-khidaḥ \|**

**vyasana-śatānvitāḥ samavahāya guroś caraṇaṁ**

**vaṇija ivāja santy akṛta-karṇa-dharā jaladhau \|\|**

**śrīdhara-svāmī (bhāvārtha-dīpikā) :** sa ca bhagavati bhāvo
mano-niyame sati bhavati, so'pi gurūpasadanād iti gurūpasadanaṁ
vidadhati tad-vijñānārthaṁ sa gurum evābhigacchet samit-pāṇiḥ śrotriyaṁ
brahma-niṣṭham \[mu.u. 1.2.12\], ācāryavān puruṣo veda \[chā.u.
6.14.2\], naiṣā tarkeṇa[^132] matir āpaneyā proktānyenaiva sujñānāya
preṣṭha \[kaṭha.u. 1.2.9\] ity ādyāḥ śrutaya ity
āha---**vijita**-**hṛṣīka**-**vāyubhir** iti \|

**vijitāni** **hṛṣīkāṇi** indriyāṇi **vāyuś** ca prāṇo yais tair apy
**adānta-manas** **turagam** adāntam adamitaṁ mana eva turago
durdamatva-sāmyāt taṁ **ye** **yantuṁ** niyantuṁ **yatanti** prayatante
\| **atilolam** aticañcalam \| **guroś caraṇaṁ** **samavahāya**
anāśritya, te upāyeṣu khidyante kliśyantīty **upāya-khidaḥ** santo
**vyasana-śatānvitā** bahu-vyasanākulā **iha** saṁsāra-samudre **santi**
tiṣṭhanti, duḥkham eva prāpnuvantīty arthaḥ \|

he **aja**, **akṛta-karṇadharā** asvīkṛta-nāvikā **vaṇijo** yathā tadvat
\| uktaṁ ca---

[nṛ-deham ādyaṁ sulabhaṁ sudurlabhaṁ]{.mark}

[plavaṁ sukalpaṁ guru-**karṇa**-dhāram \|]{.mark}

[mayānukūlena nabhasvateritaṁ]{.mark}

[pumān bhavābdhiṁ na taret sa ātmahā \|\| \[bhā.pu. 11.20.17\] iti
\|]{.mark}

[prākṛtaiḥ saṁskṛtaiś caiva gadya-padyākṣarais tathā \|]{.mark}

[deśa-bhāṣādibhiḥ śiṣyaṁ bodhayet sa guruḥ smṛtaḥ \|\|]{.mark} atiriktaḥ
ślokāḥ

guruṇopadarśita-bhagavad-bhajana-sukhānubhūtau tu svata eva mano niś
calaṁ bhavati nānyatheti bhāvaḥ \|

yadā parānanda-guro bhavat-pade

padaṁ mano me bhagavaṁl labheta \|

tad nirastākhila-sādhana-śramaḥ

śrayeya saukhyaṁ bhavataḥ kṛpātaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa ca bhakti-lakṣaṇo
bhāvaḥ premā **manas**o niyame nirodhe, so\'pi mano-niyamo\'pi
gurūpasadanaṁ guru-samīpa-gamanaṁ śrutayo vidhānaṁ kurvanti \| tāś ca
tad-vijñānārtham \[mu.u. 1.2.12\] ity ādyāḥ \|

parīkṣya lokān karma-citān brāhmaṇo

nirvedam āyān nāsty akṛtaḥ kṛtena \|

tad-vijñānārthaṁ sa gurum evābhigacchet

samit-pāṇiḥ śrotriyaṁ brahma-niṣṭham \|\| \[mu.u. 1.2.12\]

arthaḥ---brāhmaṇaḥ brāhmaṇatva-jāti-viśiṣṭaḥ karma-citān
saṁsāra-gata-bhūtān lokān parīkṣya pratyakṣānumānāgamaiḥ sarvato
yāthātmyenāvadhārya nirvedaṁ vairāgyam āyāt kuryāt \| brāhmaṇa-grahaṇaṁ
brahma-vidyādhikāriṣu prādhānyāt \| vairāgya-prakāraṁ
darśayati---**iha** saṁsāre kaścid api padārthaḥ akṛto nāsti, kiṁ kṛtena
karmaṇāyāsa-bahulena ity evaṁ nirviṇṇo cidvaj jana-prāpyaṁ nityaṁ pada
yat tad-vijñānārthaṁ sa brāhmaṇaḥ samit-pāṇiḥ gṛhīta-kāṣṭha-bhāra-hasto
gurum evābhigacchet prāpnuyāt \| samit-padaṁ rikta-pāṇir na gacched iti
paraṁ vastv antarābhāve kāṣṭham eva gṛhītvā gacched iti \| śrotriyam
adhyayana-śrutārtha-sampannaṁ, brahma-niṣṭhaṁ sarvāṇi karmāṇi hitvā
kevale brahmaṇi niṣṭhā yasya tam \|

nanu, cid-vastv ayam eva jānātu nety āha---ācāryavān gurumān eva puruṣa
ātmānaṁ veda jānāti nānya iti \|\
\
yadā tu ātmany utpannāgama-pratipādyātma-matiḥ eṣā tarkeṇa
sva-buddhyābhyūhana-mātreṇa nāpaneyā na hantavyā, kintu seyaṁ matir
anyenaivāgamābhijñenācāryeṇa proktā satī sujñānāya bhavati \| he preṣṭha
! priyatama nāciketa \| samprati yamasya sambuddhiḥ \| yad vā, eṣā
brahmātma-viṣayā matis tarkeṇohāpoha-rūpeṇa nāpaneyā na prāpyā, kintv
anyena guruṇā protaiva sujñānāya subodhāyeti \| gurūpasadana-pareyam \|

navo\'śvo yathā durdamo bhavati tathā mano\'pīti sāmyāt \| ity artha
iti---duḥkha-taraṇa-jñānābhāvāt tad anubhavantīti bhāvaḥ \|
**karṇa**-dhāras tu nāvikaḥ ity amaraḥ \| chando-bhaṅga-bhayāt
**karṇadharā** iti \| yo manuṣya-dehaṁ prāpya guruṁ nāśrayeta
so\'tipāpīyān bhavatīty abhiprāyeṇoktaṁ śrī-kṛṣṇenaikādaśe---nṛ-deham
ādyam \[bhā.pu. 11.20.17\] iti \|

nṛ-dehaṁ plavaṁ saṁsāra-taraṇa-sādhanaṁ sulabhamadhunā vinā yatnaṁ
prāptuṁ sudurlabhaṁ punar yatnenāpi prāptuṁ durlabhaṁ sukalpaṁ
rogādi-rahitam ādyaṁ puruṣārtha-catuṣṭaya-hetum \| yad vā, ādyaṁ
dvijottama-rūpaṁ dehaṁ prāpyeti śeṣaḥ \| mayānukūlena pavanena pavanavat
pāraṁ netuṁ cālayitrety arthaḥ \| īritaṁ preritam \| gurur eva
**karṇa**-dhāro yasmiṁs tam \| yo bhavābdhiṁ saṁsārābdhim \| sa ātmahā
ātma-ghātīty arthaḥ \|

abhiyuktoktaṁ guru-lakṣaṇam āha---prākṛtair
nara-nāga-paiśācādi-bhāṣādibhiḥ, saṁskṛtair deva-bhāsābhir gadyaiś
chando-bandha-hīna-vākyaiḥ padyaiś chando-bandha-yuktair vākyair
akṣarair deśa-bheda-bhinnair varṇaiḥ deśa-bhāsā tat-tad-deśa-bhāṣādinā
saṅketaiḥ paramparāvāptaiḥ bodhayet vidvāṁsaṁ kuryāt sa gurur iti \|

iti bhāva iti---guru-bhakti-labdhopāyaṁ vinā saṁsāra-taraṇaṁ bhavatīti
tātparyam \|

svāmināṁ yadeti \| padaṁ sthānam \| nirasto\'khila-sādhana-śramo yena sa
tathā \|\|33\|\|

---------------------------------------------------------------------------------------------------------------------

**śrīdharānuyāyinī :** sā ca bhagavati bhaktir gurūpadeśa-sādhyaṁ
mano-nigrahaṁ vinā durlabhety āhuḥ---vijiteti \| he ajita! jita-bahir
indriya-prāṇair yogibhir apy aśakya-vaśīkāram aticañcalaṁ
durdama-turaga-tulyaṁ mano vaśīkartuṁ gurūpadeśaṁ vinā
**karṇa**-dhārasya guros tava paricaraṇaṁ vinā vā ye prayatante
te\'neka-vidhabhakti-bhinnopāyakleśena duḥkhitā eva---

yuñjānānām abhaktānāṁ prāṇāyām ādibhir manaḥ \|

akṣīṇa-vāsanaṁ rājan dṛśyate kvacid utthitam \|\| \[bhā.pu. 10.51.60\]

ity ukter mano-nirodha-rūpa-phalālābhād-**vyasana**-śatānvitā
asaṅkhya-vipadākulāḥ satsv api jñāna-sādhaneṣu saṁsāra-samudre
**karṇa**-dhāraṁ vinā nāvyārūḍhā vaṇijaḥ saty api pote samudra eva
nimajjanti evaṁ ca gurūpadiṣṭa-sat-sādhanānuṣṭhānenānāyāsena sthirīkṛte
manasi svata eva bhagavan-mūrti-sphūrtir iti sulabhā bhaktir iti bhāvaḥ
\|\|

---------------------------------------------------------------------------------------------------------------------

**nīlakaṇṭhī :** evaṁ jñānān-muktir anyathā bandha ity uktam \| tatra
jñānāvāptaye

parīkṣya-lokān-karma-citān-brāhmaṇo

nirveda-māyān-nāsty akṛtaḥ kṛtena \|

tad-vijñānārthaṁ sa gurum evābhigacchet

samit-pāṇiḥ śrotriyaṁ brahma-niṣṭham \|\| \[mu.u. 1.2.12\]

yasya deve parā bhaktiryathā deve tathā gurau \|

tasyaite kathitāḥ hyarthāḥ prakāśante mahātmanaḥ \|\| \[śve. 6.23\]

iti śrutibhyām uktaṁ nirveda-pūrvakaṁ guru-bhajanam
āha---**vijita**-**hṛṣīkavāyubhir** iti \| he aja! ye narā **guroś**
**caraṇaṁ** **samavahāya** parityajya vijitāni hṛṣīkāṇi indriyāṇi
vāyavaś ca prāṇā yaiste taiḥ **adānta**-pratipattya-yogyā
**manasturagaṁ** tic-cahayam atilolaṁ svabhāvataḥ taṁ niyantuṁ
nigrahītuṁ **yatanti** yatante yatnaṁ kurvanti te **iha** saṁsāre
**jaladhau** **akṛta**-**karṇa**-dharāḥ **vaṇija** ivāvasannāḥ santi na
bahir nirgantuṁ śaknuvantīty arthaḥ \| ata eva te **upāya**-**khidaḥ**
āsana-bandhādyair upāyaiḥ khidyante vyartha-śramā ity arthaḥ \|
**vyasana**-śatānvitāś ca te bhavanti \| vyasanāni
nānauṣadhi-mantra-yantrādi-śakti-pātādi-sādhanāni
prākṛta-nidāgha-bhāradvājādivad arthānuṣṭhāna-pāṭhāgraha-rūpāṇi teṣāṁ
śatair anvitāḥ \| gurūpa-yuktiṁ vinā nānopāyair api manojayo na bhavati
tad abhāvād abhave bhāva-nidhānāsambhavaḥ tato bhāvamayaṁ na nivartate
\| iti mumukṣuṇā guru-bhakti-pūrvakaṁ śravaṇādi-kartavyam ity arthaḥ
\|\|33\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---viśeṣeṇa vaśīkṛtendriya **vāyubhir** api parama-bhaktyā
samādhi-gṛhīta-caraṇāravindair api na damito na svāyattīkṛto **manas**
turago yasya taṁ tvāṁ yantuṁ vaśīkartuṁ ye **yatanti** \| vaśīkaraṇe
hetuḥ---śuddha-bhāvodayāya sādhanānuṣṭhānaṁ kurvanti **guroś**
**caraṇaṁ** **samavahāya** śuddha-bhāvaika-niṣṭha-**guroś** **caraṇaṁ**
tyaktvā tat upadeśam agṛhītvā svātantryeṇaivety arthaḥ \| te upāyaiḥ
kliśyante samyag upāyāparijñānenānupāyānām evopāyatvena grahaṇād
uddeśyāsampatteḥ \| **vyasana**-**śatānvitāḥ**
kadācin-mahattvamatva-prathāmohitatayā śuddha-bhāvāśāto\'pi bhraṁśaḥ
syāt \| punaḥ saṅgāntareṇāśāvandha ity evaṁ **vyasana**-śatair anvitā
**iha** saṁsāra eva santi tiṣṭhanti na tu śuddha-bhāva-prāptyā uttīrya
gacchantīty arthaḥ \| he aja
ajasra-paripūrṇa-paramānanda-rasa-sāmrājya-sāra-sarva-svanidhāna mūrtyā
cakṣurādi-viṣayo\'ntaḥ-karaṇa-gocaro vā naiva jāyate viśuddha-bhāva vinā
\| te **akṛta**-**karṇa**-dhārā iva vaṇijo **jaladhau** santi nottarītuṁ
śaknuvanti \| evaṁ tādṛśa-guru-caraṇa-viśvāsa-pūrvaka-paricaraṇaṁ vinā
śuddha-bhāva-vartmanyasattva-buddhir na gacchati \| na vā tatra mahatī
pratyāśodeti na vā tat-sādhanam atigahanam mahā-bhāgavatair apy agamyaṁ
jānāti \|

nitya-gopyastu āhuḥ---**vijita**-**hṛṣīka**-vāyubhiḥ
sarvendriya-vṛttayaḥ samasta-prāṇādi-vṛttayaś ca tvad-viṣayā eva yāsāṁ
tābhiś candrāvalyādibhir api damita-**manasturagaṁ** tvāṁ ye gopī-janā
anye yantuṁ vaśīkartuṁ **yatanti** sevādibhir nṛtya-gītādi-vinodaiste
**upāya**-khidas tais tair upāyaiḥ kliśyanti paraṁ duḥkha-śatānvitā
**iha** **upāya**-cintārṇave magnā eva santi guroḥ śrī-rādhāyāḥ saiva hi
sarva-prakāreṇa garīyasī anurāgeṇa rūpeṇa vaidagdhyādibhiś ca \| tac
caraṇam avahāya vaśīkaraṇaṁ kathaṁ bhavet tac caraṇaikānta-bhaktau
tasyāḥ prasādena tad-vaśīkaraṇa-samasta-guṇa-mādhurī-sampattyā svayam
eva vaśībhavasīty arthaḥ \| he aja rādhā-priya-parijana-bhinnānāṁ kadāpi
viṣayo na jāyata iti \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa ca tvayi bhāvo vinā
gurūpadeśaṁ na pariṇāma-svarasaḥ syād ity āha---he
**vijita**-hṛṣīketyādi \| **vijitair** api **hṛṣīkair vāyubhiś** ca
prāṇair ye **adāntam** adamitaṁ **mano**-rūpa-**turagaṁ niyantuṁ
yatanti**, **te guroś caraṇaṁ samavahāya** **vyasana-śatānvitāḥ** santa
**upāya-khido** bhūtvā santi \| he **aja** śreṣṭha ! ka iva ? **jaladhau
akṛta-karṇadharā iva** \| **karṇa**-dharaḥ **karṇa**-dhāraḥ \| anyat
sugamam \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kiṁ tad-bhaktyā,
svayam eva yoga-śāstram avekṣya tan-nirūpitair **upāya**iḥ sudhīrbhir
nistariṣyate ? ity ata āhuḥ---vijiteti \|
**vijita**-**hṛṣīka**-**vāyubhir** api yogibhir yo\'dānto
**manas**-turagas tam iti sva-śakty aniyamyatvaṁ sūcitam \|
yato\'tilolam \| **guroś** **caraṇaṁ** vinā kenāpy adamitaṁ
**manas**-**turagaṁ**, ye **guroś** **caraṇaṁ** samyag avahāya niyataṁ
yatnante, saṁ-śabdena kathaṁcid āśrayaṇenāpi saṁsārārṇava-taraṇaṁ
sūcayati \| **upāya**-khidatvādau hetuḥ---he ajeti \| yatas tvaṁ
prāṇāyāmādibhir na prakaṭo bhavasi, kintu guroḥ parama-bhāgavatatvāt
tvat-pādāśrayaṇenaiveti bhāvaḥ \| vaṇijaḥ sāṁyātrikāḥ \| **karṇa**-daraḥ
**karṇa**-dhāraḥ \| **iha** asmin loke \| **vyasana**-**śatānvitāḥ**
santi bhavanti, bahula-sādhana-sad-bhāve\'pi ekābhāvena
bahu-**vyasana**-prāptau dṛṣṭāntaḥ---jaladhāv
**akṛta**-**karṇa**-**dharā** **vaṇija** iveti \|\|

karma-niṣṭhānām abhaktānāṁ prasaṅgena kevala-śuṣka-jñānecchūn yogino\'pi
nindati---vijiteti \| aja ! he jīvavaj janma-rahita ! gurobrahmādīnām
apy upadeśakasya tava \| tathā hi tāpanī-śrutiḥ

> asāvanavarataṁ me dhyātaḥ stutaḥ parārddhānte so\'vabudhyata \|
>
> gopa-veṣo me purastād āvirbabhūva \|
>
> tataḥ praṇato mayānukūlena hṛdā mahyam
>
> aṣṭādaśāṇa svarūpaṁ sṛṣṭaye dattvāntarhitaḥ \|\| \[pū 29-30\]iti \|

caraṇa-padmaṁ samavahāya samyag dūratas tyaktvā ye yoginaḥ
pratyāhāra-prāṇāyāmādinā vijitair apīndriya-prāṇair mano vaśīkartuṁ
prayatna kurvanti, te sādhana-kliṣṭāḥ santa iha saṁsāra-samudre
vyasana-śatānvitā vartante \| tathā yuktam teṣām asau kleśala eva
śiṣyate nānyat \[bhā.pu 10.14.4\] ity ādi \| śeṣaṁ susaṅgatam eva
\|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vijitety asya ṭīkāyāṁ śrutau
samit-pāṇiḥ gṛhīta-kāṣṭha-bhāra-hastaḥ \|
śrotriya-madhya-vana-śrutārtha-sampannam eṣā upaniṣat-prabhavā anyena
aupaniṣadenācāryeṇa he preṣṭha ! priyatameti nāciketaṁ saṁlakṣīkṛtya
yama-sambodhanam \| tad-vyākhyayā guruṇopadarśitety ādau
gurūpadeśa-prabhāveṇa bhakti-māhātmyāvagetr yā sukhānubhūtis tasyāṁ
satyāṁ svata eva mano niś calaṁ bhavati,
tato\'vatāritokta-bhāva-paryāya-pūrvoktānuvṛttiḥ svata eva pravartata
ity arthaḥ \|\
\
svā-sva-vyākhyāyāṁ tu---tac chrutvānyāḥ śrutaya āhuḥ---vayam iti eva
śrī-guru-caraṇāśrayaṁ praśaṁsāmaḥ \| sarva-gurutvasya tad
upadeṣṭṛ-gurutva eva viśrānteḥ \| tat-prabhāvaṁ vinā tvad-bhāvāsiddheś
ca \| sāpy astu saṁsāra-dhvaṁsa-nidānam \| kevala-mano-nirodho\'pi na
syāt,

> yuñjānānām abhaktānāṁ prāṇāyāmādibhir manaḥ \|
>
> akṣīṇa-vāsanaṁ rājan dṛśyate punar utthitam \|\| \[bhā.pu. 10.51.60\]

iti nyāyena tad-bhakty abhāvāt tad asiddheḥ \| yato vijiteti \| he aja !
jīvavaj janma-mātreṇa sukaraṁ yat pratyakṣatvaṁ tad atītety arthaḥ \| ye
tādṛśasya **guroś** **caraṇaṁ** **samavahāya** īṣad apy anāśritya yataḥ
svata evātilolaṁ tad anāśrayeṇādāntaṁ damanāśakyaṁ ca **manas** tad eva
turagas taṁ **vijita**-**hṛṣīka**-vāyubhiḥ prāṇendriyaiś ca vijitaiḥ
kriyamāṇair niyantuṁ prayatante, te tu tad-vijayādy upāyeṣu khidyamānā
eva bhavanti, yatas tat-prabhāvaṁ vinā vaysana-śatānvitā bhavanti \|
ataḥ sādhana-bāhulye saty api vaṇijaḥ sāṁyātrikā jaladhāv
**akṛta**-**karṇa**-**dharā** iva saṁsāra-jaladhāv eva tiṣṭhanti, na tu
tat-parāḥ paramānanda-dvīpāyamānaṁ tvāṁ prāpnuvantīty arthaḥ \| śrutayas
tu, tad-vijñānārthaṁ \[mu.u. 1.2.12\] ity ādyā eva \|\|33\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 209) :** śikṣā-guror apy avaśyakatvam
āhuḥ---**vijita**-**hṛṣīka**-**vāyubhir** iti \| **ye guroś caraṇaṁ
samavahāya atilolam** atilolupam **adāntam** adamitaṁ **mana** eva
**turagaṁ** vijitair indriyaiḥ prāṇaiś ca kṛtvā **yantuṁ** bhagavad
unmukhīkartuṁ **prayatante** te **upāya-khidaḥ**, teṣu teṣu upāyeṣu
khidyante \| ato **vyasana**-śatānvitā bhavanti \| ata eva **iha**
saṁsāre tiṣṭhanty eva \| he **aja** ! **akṛta-karṇadharā**
asvīkṛta-nāvikā **jaladhau** yathā tadvat \|
śrī-guru-pradarśita-bhagavad-bhajana-prakāreṇa bhagavad-vartma-jñāne
sati tat-kṛpayā vyasanānabhibhūtau satyāṁ śīghram eva mano niś calaṁ
bhavatīti bhāvaḥ \| ato brahma-vaivarte---

> guru-bhaktyā sa milati smaraṇāt sevyate budhaiḥ \|
>
> milito'pi na labhyeta jīvair ahamikā-paraiḥ \|\|

śrutiś ca---

> yasya deve parā bhaktir yathā deve tathā guruḥ \|
>
> tasyaite kathitā hy arthāḥ prakāśante mahātmanaḥ \|\| \[śve.u. 6.23\]
> iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tac chrutvānyāḥ śrutaya
āhuḥ---vayam ita eva śrī-guru-caraṇāśrayaṁ
praśaṁsāmaḥ---sarva-gurutvasya tad
upadeṣṭṛ-\[śruti-mantropadeṣṭṛ-\]gurutva eva viśṛāntes tat-prabhāvaṁ
vinā bhāvāsiddheś ca \| sāpy astu saṁsāra-dhvaṁsa-nidānam \|
kevala-mano-nirodho'pi na syāt \|

> yuñjānānām abhaktānāṁ prāṇāyāmādibhir manaḥ \|
>
> akṣīṇa-vāsanaṁ rājan dṛśyate punar utthitam \|\| \[bhā.pu. 10.51.60\]

iti nyāyena tad-bhakty abhāvāt tad asiddheḥ \| yato vijiteti \|\|33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** sa ca tvayi bhāvo vinā
gurūpasattiṁ na pariṇāma-surasaḥ syād ity āhuḥ---**vijita**-hṛṣīketyādi
\| **guros** tad-bhāvopadeśakasya **caraṇaṁ samavahāya** tvad-bhaktaṁ
gurum akṛtvā svayam eva yathā-śrutaṁ **vijitair hṛṣīkair vāyubhiḥ**
prāṇaiś ca **ye'dāntaṁ manas turagam atilolaṁ yantuṁ** niyantuṁ
**yatante**, te **vyasana-śatānvitāḥ** santa **upāya-khidaḥ** santīha
saṁsāre \| ka iva ? **akṛta-karṇadharā iva** \| kutra ? **jaladhau** \|
sugamam \|\|33\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu ca tair api
mad-bhajane mano-niś calī-karaṇārtham aṣṭāṅga-yogaḥ khalv anuṣṭheya eva
? maivam \| teṣāṁ śrī-guru-caraṇa-dṛḍha-bhaktyaiva mano-naiś calyam
anāyāsenaiva bhavet \| yad uktaṁ

sarvaṁ caitad gurau bhaktyā puruṣo hy añjasā jayet \[bhā.pu. 7.15.25\]
iti \| guru-bhaktiṁ vinā tu mano-jayārthakā api yogā akiñcitkarā evety
āhuḥ---**vijitair** api **hṛṣīkair** indriyair **vāyubhiḥ** prāṇaiḥ \|
**adāntaḥ** aprāpta-damanaḥ \| **mana** eva **turaṅgas** taṁ **yantuṁ**
niyantuṁ **ye yatanti** prayatante, te **guroś caraṇaṁ**
caraṇa-pari**caraṇaṁ** **samavahāya** vihāya **upāya-khidaḥ**
anyeṣūpāyeṣu khidyamānāḥ santaḥ **vyasana-śatānvitā** bahu-vipad-vyākulā
**iha** saṁsāra-sindhau **santi** tiṣṭhanti \| he **aja** !
**akṛta-karṇa-dharā** asvīkṛta-nāvikā **vaṇija** iva \| atra śrutayaḥ---

> tad-vijñānārthaṁ sa gurum evābhigacchet \|
>
> samit-pāṇiḥ śrotriyaṁ brahma-niṣṭham \|\| \[mu.u. 1.2.11\]
>
> ācāryavān puruṣo veda \[chā.u. 6.14.2\] iti \|
>
> yasya deve parā bhaktir yathā deve tathā gurau \|
>
> tasyaite kathitā hy arthāḥ prakāśante mahātmanaḥ \|\| \[śve. 6.23\]
> ity ādyāḥ \|\|33\|\|

**\...**

**\|\| 10.87.34 \|\|**

svajana-sutātma-dāra-dhana-dhāma-dharāsu-rathais

tvayi sati kiṁ nṛṇāṁ śrayata ātmani sarva-rase \|

iti sad ajānatāṁ mithunato rataye caratāṁ

sukhayati ko nv iha sva-vihate sva-nirasta-bhage \|\|

**śrīdhara-svāmī (bhāvārtha-dīpikā) :** parīkṣya lokān karma-citān
brāhmaṇo nirvedam āyān nāsty akṛtaḥ kṛtena \[mu.u. 1.2.12\], tathā,

> yadā sarve pramucyante kāmā ye'sya hṛdi śritāḥ \|
>
> atha martyo'mṛto bhavaty atra brahma samaśnute \|\| \[bṛ.ā.u 4.4.7\]

ity-ādyā vairāgyam aṅgaṁ vidadhatīty āha---**sva**-jana-suteti \| ātmā
dehaḥ \| **dhāma** gṛham \| asuḥ prāṇaḥ \| sva-janādibhiḥ kim \|
**sarva**-**rase** sarve rasāḥ sukhāni vidyante yasmiṁs tasmiṁs
**tvayi** paramānande etasyaivānandasyānyāni bhūtāni mātrām upajīvantī
\[bṛ.ā.u 4.3.32\] ti śruteḥ \| śrayatas tvaṁ sevamānasya puṁsa
**ātmani** **sati** **nṛṇāṁ** tucchair etaiḥ **kiṁ** ka upayoga iti sat
satyaṁ paramārtha-sukham ajānatām ata eva mithunataḥ striyā
mithunī-bhūya **rataye** māyā-sukhāya **caratāṁ** pravartamānānām \|
karmaṇi ṣaṣṭhyau \| ajānataś carataḥ puruṣān **ko nv** arthaḥ sukhayaty
ānandayati \| na ko'pīty arthaḥ \| **iha** saṁsāre \| kathaṁ-bhūte \|
**sva-vihate** svata eva naśvare \| **sva-nirasta**-**bhage** svata eva
gata-sāre \| pāṭhāntare tu **ko nv** ity asyaitad viśeṣaṇa-dvayam \|
atas tvad-bhajanam evocitam ity arthaḥ \|

bhajato hi bhavān sākṣāt paramānanda-cid-ghanaḥ \|

ātmaiva **kim** ataḥ kṛtyaṁ tuccha-**dāra**-sutādibhiḥ \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idānīṁ bhakter aṅgaṁ
vairāgyam āhuḥ parīkṣyety ādyāḥ śrutayaḥ---yadeti \| vyākhyātāpi punar
atra vyākhyānaṁ sukhabodhāya \| asya viduṣo jñānāt-prāk ye kāmā
vāsanā-rūpeṇa hṛdi manasi sthitau te sarve yadā pramucyante\'thānantaraṁ
martyo\'mṛto bhavati tadātraiva dīpa-nirvāṇavat
**sarva**-bandhanopaśamāt brahma samaśnute brahmaiva bhavatīti \|
kāmāstu manasy eva sthitā na \| **tv ātmani** \| tathā ca śrutiḥ---

kāmaḥ saṅkalpo vicikitsā śraddhā dhṛtir adhṛti-hrīr dhīr bhīrityetat
sarvaṁ mana eveti \|

**kiṁ** **kiṁ** prayojanaṁ na kim apīty arthaḥ \| rasaḥ syāt-pārade
sukhe iti dharaṇiḥ \| paramānandatve pūrṇāṁ śrutim āha, yathā sa yo
manuṣyāṇāṁ rāddhaḥ samṛddho bhavaty anyeṣām adhipatiḥ **sarva**ir
mānuṣyakair bhogyaiḥ sampannatamaḥ sa manuṣyāṇāṁ parama ānando\'tha ye
śataṁ manuṣyāṇām ānandāḥ sa ekaḥ pitṛ-loka ānando\'tha ye śataṁ pitṛṇāṁ
jita-lokānām ānandāḥ sa eko gandharva-loka ānando\'tha ye śataṁ
gandharva-lokānām ānandāḥ sa ekaḥ karma-devānām ānando\'tha ye śataṁ
karma-devānām ānandāḥ sa eka ājānadevānām ānando\'tha ye śatam
ājānadevānām ānandāḥ sa ekaḥ prajāpati-loka ānando\'tha ye śataṁ
prajāpati-loka ānandāḥ sa eko brahmaṇa ānando\'thaiṣa eva parama ānanda
eṣo\'sya paramānanda etasyaivānandasyānyāni bhūtāni mātrām upajīvanti
\|\| iti \|

ājānadevā adhikāriṇa indrādyāḥ \| karma-devāḥ karmaṇā deva-bhāvaṁ prāṇāḥ
\| mātrā aṁśaḥ \| spaṣṭam anyat \| **ātmani** **tvayi** ata eva
jñānābhāvād eva pāṭhāntare sva-vihitaḥ sva-nirasta-bhaga iti pāṭhe
yato\'jñānāṁ sukhābhāvo\'to hetoḥ \| ity artha iti-tava jñānārthaṁ tava
bhajanam eva yogyam ayujya-mānayā bhaktyā ity ādy ukter iti bhāvaḥ \|
svāminām-bhajata iti \| hi yato bhajato janasya sākṣād ātmaiva
bhavān-bhavati atas tucchair dārādibhiḥ **kiṁ** kṛtyaṁ na kim api
avāptāvāptavyatvāt \|\|

---------------------------------------------------------------------------------------------------------------------

**śrīdharānuyāyinī :** idānīṁ bhaktau vairāgyam aṅgam āhuḥ---svajaneti
\| **nṛṇāṁ** bhārata-khaṇḍa-vāsināṁ manuṣyāṇāṁ madhye śrayataḥ
aneka-janma-sādhita-puṇya-puñjasya kasyāpi viralasya gopyāder iva
yajña-patny āder iva vā tvām ananya-bhaktyā sevamānasya
**sarva**-**rase** **sarva**-sukha-svarūpe sarveṣāṁ sukhānāṁ bimba-bhūte
etasyaivānandasyānyāni bhūtāni mātrām upajīvanti iti śruter **ātmani**
jīvanidāne ca **tvayi** **sati** sannihite **sati** vā tucchaiḥ
**svajana-**suta-śarīra-prāṇa-patnī-pati**-dhana**-dhāmādibhiś
cintāmaṇau labdhe kācādibhir iva kim api tu na kim api prayojanam iti
yat-tat-satsatyam eva ata eva svāmyādibhir nirodhitā api
śrī-rāsa-līlādi-vilāsārthaṁ gopyas tvad-darśanārthaṁ yajñapatnyo vā tvām
evābhiyayuḥ \| kiñcājānatāṁ caratām iti karmaṇi ṣaṣṭhyau \| ajānataḥ
prāg uktam idaṁ satyatayā ye na jānanti tān svata eva naśvare gata-sāre
ca **iha** dehādi-saṁsāre mithyā-bhūtāya mithunī-bhūya
kāma-sukha-leśa-lavāya kṛta-vyartha-śramān tvad-dayāṁ vinā ko\'rthaḥ
svajanādiḥ sukhayaty api tu na ko\'pi kvacic cakravartinām apy
ādhi-vyādhyādinā **svajana**-suta-virodhādinā vā sukha-leśādarśanāt \|
yad vā, bhagavad-bhajanam eva **sad** ity ajānato dīkṣita-viprādīn
**mithunato** **rataye** svargādāv urvaśyādibhir mithunī-bhūya
**rataye** kāma-sukhāya carato yajñādi-karma kurvataḥ svata eva naśvare
gatasāre ca **iha** aihika-viṣaya-tulye yajñādi-phalībhūte svargādau kaḥ
padārthaḥ **sukhayati** api tu na ko\'pi svargādi-patīnām apīndrādīnāṁ
vipat-sahasra-śravaṇāt-tatrāpi tavānugrahaṁ vinā na kim api sukham atas
tvad-bhajanam evocitam ity āśayaḥ \|\|

---------------------------------------------------------------------------------------------------------------------

**nīlakaṇṭhī :** tatra abhyāsena tu kaunteya vairāgyeṇa ca gṛhyate \|
\[gītā 6.35\] iti smṛter guru-manojayābhyāsa-vairāgye upadiśati tatra
vairāgyeṇa viṣaya-srotaḥ khilī-kriyate abhyāsena kalyāṇa-srota
udghāṭyate \| tad-dvayaṁ krameṇa dvābhyām āha---**svajana-**suteti \|
**nṛṇāṁ** **tvayi** **sati** svajanādibhiḥ kim ity anvayaḥ \| ātmā
dehaḥ, sa ca dvividho vidito maitrāyaṇīye---

bhagavann
asthi-carma-snāyu-majjāmāṁsa-śukra-śoṇita-śleṣmāśru-dūṣikā-viṇ-mūtra-vāta-pitta-kapha-saṅghāte
durgandhe niḥsāre\'smiñcharīre **kiṁ** kāmopabhogaiḥ
kāma-krodha-lobha-moha-bhaya-viṣāderṣyeṣṭaviyogāniṣṭa-samprayoga-kṣut-pipāsā-jarā-mṛtyu-roga-śokādyair
abhihate\'smiñ charīre **kiṁ** kāmopabhogaiḥ \|\| iti \|

athānyatrāpy uktam---śarīram idaṁ maithunād evod-bhūtaṁ saṁvṛddhy upetaṁ
niraye\'tha mūtra-dvāreṇa niṣkrāntam asthibhiś citaṁ māsenānuliptaṁ
carmaṇāvanaddhaṁ viṇ-mūtra-pitta-kapha-majjām edovasābhir anyaiś
cāmayair bahubhiḥ paripūrṇaṁ kośa iva suneti \|\| iti ca \|

kośo jaraṭha-kośātakī \| sunā tantu-jālena \| **dhāma** gṛham \| asuḥ
prāṇaḥ \| ratho gajāder upalakṣaṇam \| kīdṛśe **tvayi** **śrayata**
**ātmani** tvāṁ dhyāyataḥ pratyag-bhūte ata eva **sarva**-**rase** yad
vai tat-sukṛtam \| raso vai saḥ \| rasaṁ hyevāyaṁ labdhvānandī bhavati
\| \[tai.u. 2.7.1\] iti śruteḥ\|

yathā kṛtāya vijitāyādhare yāḥ saṁyanty evam evainaṁ sarvaṁ tad abhisama
iti yatkiñca \| prajāḥ sādhu kurvanti yas tadveda \|

ity ātma-vidyāyāṁ **sarva**-sādhu-kriyā-phalāntarbhāva-śruteś ca
nirupādhi-prema-gocaratvālliṅgāc ca **sarva**-sukha-svarūpe ata eva
**tvayi** labdhe svajanādibhiḥ kim api prayojanaṁ nāsti \| ity
evaṁ-prakāreṇa sat-pratyag ātmaiva paraṁ brahmety ajānatām ata eva
**mithunato** viṣaya-sambandhena **rataye** sukhāya caratām itas tato
dhāvatām \| karmaṇi ṣaṣṭhyau \| tān iha saṁsāre ko nu svajanādiṣv
anyatamaḥ sva-vihite svato naśvare sarvaṁ cedaṁ kṣayiṣṇu yatheme daṁśam
aśakādayaḥ ity upakramya---

> śoṣaṇaṁ mahārṇavānāṁ śikhariṇāṁ prapatanaṁ dhruvasya pracalanaṁ vraś
> canaṁ vāta-rajjūnāṁ nimajjanaṁ pṛthivyāḥ sthānād apasaraṇaṁ surāṇām \|

iti maitrāyaṇīye sarvasya kṣayiṣṇutvopapādanāt ābrahma-bhuvanāl-lokāḥ
punar āvartino\'rjuna iti brahma-loka-sahitānāṁ lokanām asakṛd
āvṛtti-śravaṇāc ca \| svanirasta-**bhage** nirastaiśvarye \| etad api \|
tatraiva śrūyate---

> mahā-nadīṣūrmaya ivānivarkasya yat-purā kṛtaṁ samudraveleva
> durnivāryam asya mṛtyor āgamanaṁ **sad** asat-phalamayaiḥ pāśaiḥ \|
> paṅgum iva baddha-bandana-sthasyevāsvātantryam \|
> yama-viṣaya-svarūpasy eva bahubhayāvastham \| madironmatta iva
> moha-madironmattam \| pāpmanā gṛhīta bhrāmyamāṇam \| maho-ragadaṣṭam
> iva viṣayāviṣṭa \| mahāndha-kāram iva rāgāndham indra-jālam iva
> māyāmayam \| svapna iva mithyā-darśanam \| kadalī-garbha ivāsāram \|
> naṭa iva kṣaṇaveṣam \| citta-bhittir iva mithyā-manoramam \|\| iti \|

evaṁ bāhya-viṣaya-saṅgena sukha-prepsūnnarāpasad āniha saṁsāre svavihate
sva-nirasta**-bhage** ca sva-janādiṣv anyatamaḥ **ko** nu **sukhayati**
na ko\'pīty arthaḥ \| tasmād ātmaiva **sarva**-rasa ity anveṣṭavyaḥ \|
tathā ca śrutiḥ tad etat-preyaḥ putrāt-preyo\'nyasmāt-**sarva**smād
anantarataraṁ yadayam ātmā \| iti \|

anyatrāpi na vā are patyuḥ kāmāya patiḥ priyo bhavati \| \[bṛ.ā.u
4.5.6\] ity upakramya na vā are sarvasya kāmāya sarvaṁ priyaṁ bhavati,
ātmanas tu kāmāya sarvaṁ priyaṁ bhavati \| ātmā vā are draṣṭavyaḥ
śrotavyo mantavyo nididhyāsitavyo maitreyy ātmano vā are darśanena
śravaṇena matyā vijñānenedaṁ sarvaṁ viditaṁ \[bṛ.ā.u. 2.4.5\] \| iti
\|\|34\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---**tvayi** rādhikā-saṅgaikara-samagne
viśuddha-pūrṇa-madhurojjvalānurāga-śakti-vilāsinī **ātmani**
antaḥ-karaṇe **sati** kenāpi mahā-bhāgadheyena tādṛśa-mahā-mahattam
ānugrahādinā hṛdyāyāte **sati** svajanādibhiḥ **kiṁ** ka upayogas tava
bhajane **svajana**-bhāvena bhajana hi svajanānu-sandhānam
upayujyate-kṛṣṇasyaite svajanās teṣv aham apy eka iti bhāvanayā
tādṛśa-premṇas tad-vinānupapatteḥ \| kṛṣṇa-mukasya sutas-tathāham api
svabhāvanayā tadvat snehānubandha karotīti sutānusandhānopayogaḥ \|
kṛṣṇasyātmatādarthyabhāvena snehāspadī-bhṛto\'mukas tasya ca kṛṣṇa evam
aham api syām iti bhāva-bandhe ātmānusandhānopa-yogaḥ kṛṣṇasya dārā ime
tat-saṅgarasaṁ pratibhāvataḥ samupalabhante tathāham api kathaṁ
tādṛśa-bhāvanayā bhāva-bandhaṁ karomīty evaṁ bhajane
dārānusandhānopa-yogaḥ \| kṛṣṇasya **dhana**-rakṣiṇa ete bhṛtyā
godhanādi vā tathāham api tat-sambandhena tad-bhakti-rasam
anubhāvayāmīty evaṁ bhajane dhanānu-sandhānopa-yogaḥ \| kṛṣṇasya idaṁ
**dhāma** tatra-sthānāṁ tasminn aty anta-mahā-bhaktis teṣu ca yenāham
eko\'pi bhavaj-janānāṁ bhūtvā niṣeve tava pāda-pallavam \[bhā.pu
10.14.30\] ity evaṁ bhagavaj jane dhāmānusandhānopayogaḥ **dhāma**
nivāsa-sthānam dharā tadīyatvena sādhāraṇa-bhūmiḥ yathā
vraja-vṛndāvana-maṇḍale mukhya-gṛhaṁ vihārādi-bhūmiś ca asavaḥ
prāṇāḥ---kṛṣṇenāmukasya prāṇa-rakṣaṇaṁ kṛtam prītyā tasya
cāsādhāraṇa-prema-viṣaya ity aham api tad-bhāvena bhajāmīty evaṁ
bhajana-prakāre\'sv anusandhānopa-yogaḥ \| evaṁ dārukāder garuḍādeś ca
ratha-sambandhena bhakti-rasollāsas tathā bhāvavato mamāpi rasānubhavaḥ
syād iti bhajane rathānusandhānopa-yogaḥ \| evaṁ
miśra-śuddha-bhāva-bhajanopa-yogibhiḥ svajanādibhis **tvayi**
sva-prāṇa-sakha-bhāvavataḥ svasya prāṇa**-sarva**-svabhūtatayā hṛdyāgate
ka upayogaḥ tatra hetuḥ---sarve rasā yasmin sarveṣām eva
miśra-śuddha-prema-rasānāṁ tvam evāśrayaḥ \| atas **tvayi** hṛdgate
pūrṇa-mahā-rasamaye nyūna-rasopa-yogyanusandhānena **kiṁ** prayojanam
ity arthaḥ \| sarve rasā yasmād iti vā etac chakti pravṛttyatvād
anya-rasānām etad-rasa eva ca sarve rasā antarbhūtāḥ \|
etasyaivānandasyānyāni bhūtāni mātrām upajīvanti \[vṛ. 4.3.32\] iti
śruteḥ \| raso vai saḥ rasaṁ hy avāyaṁ labdhvā ānandībhavati \[tai.u
2.7.1\] iti ca \| rasānāṁ ca mukhyaḥ śṛṅgāraḥ---śṛṅgaṁ prādhānyam iyarti
iti vyutpatteḥ \| tasyāpi pūrṇatā viśuddhādyaratimaya-gopa-sundarīṇāṁ
śikhāmaṇau śrī-rādhāyām eva---reṇu-kāmāgninā adhiketi
rādhikā-pada-vyutpatteḥ ram ā samyag-dadhātīti rādhā-samākhyāteś ca rāti
sambhoga-sukhaṁ caiva paramaṁ śuddha-ratināya-kaśikhāmaṇeḥ śrī-kṛṣṇasya
dhārayati ca yaiva sadā taṁ pibati vā \| rāyaṁ dhanaṁ
sva-prāṇa-**sarva**-svabhūtaṁ sadā dhārayati sa vā bahir antardhārako
yasyā iti \| ity evaṁ prakāreṇa sat sarvotkṛṣṭaṁ tava svarūpam
**ajānatāṁ** **mithunato** yā ratiḥ śrī-kṛṣṇe tad arthaṁ **caratāṁ**
ceṣṭamānānāṁ konv arthaḥ prāpto\'pi kṛṣṇa-saṅgādiḥ **kiṁ** tān
**sukhayati** rādhikā-parādhīnasya tad eka-jīvanasya śrī-kṛṣṇasya saṅgo
hi parama-mahā-durghaṭaḥ kathañcit kadācit jāto\'pi
mahā-duranta-duḥkha-kāraṇa eva svata eva vihato vighna-sahasra-parāhataḥ
svai rādhā-parijanair vihitaḥ kathañcit kṛpā-pāravaśyena kṛṣṇecchāyām
api teṣāṁ tad asahanāt svata eva nirasta-śrī-kañca \| na hi
rādhā-priya-sakhīnām ivānyāsāṁ rasa-sampad iti \| saptamyante **tvayi**
\| katham-bhūte suṣṭhu avihate---kenāpi katham api na vighnate suṣṭhu
anirasta-kāme ceti \|

nitya-gopyas tu āhuḥ---**tvayi** śrī-kṛṣṇa-candre
mahā-rasika-mukuṭa-maṇau asmākam **ātmani** ca śrī-rādhikāyāṁ sarvaḥ
sampūrṇo raso yasya tathā-bhūto **sarva**-rasāśriye vā iti
śrī-vṛndāvana-vāṭikāyām asyāṁ rādhā-sādhāraṇa-nikete vartamāne
svajanādibhiḥ kim svajanādy apekṣayā preyojanaṁ nānti svajanāḥ
pitrādi-sambandhino jñātaya upanandādyāḥ svato baladevaḥ svapitroḥ
svasminn iva asminn api putrobuddhiḥ \| ātmāno vayasyāḥ
śrī-dāma-subalādyāḥ dhanaṁ godhanam **dhāma** pitṛ-mandiram dharā
samasta-vraja-bhūmayaḥ gokulaṁ snānaṁ vā asubhiḥ prāṇa-tulyair anyair vā
rathair vāhanair vā śakaṭādibhiḥ
ratha-sthairdivya-vimāna-gatair-brahmādibhir vā vraja-tiryag
ādi-bhāvāśaṁsakaiḥ kim śrutaya āśrayaṇāt paraspara-sevanād vā
sarvātma-bhāvenehaivāśraya-karaṇād vā pūrvantu rādhā-paricayāt \| iti
evaṁ prakāreṇa **sad** utkṛṣṭa-rasa-sāmrājyam ajānatāḥ śrī-matāṁ
mithunībhūya **rataye** krīḍāyai **caratāṁ** vicaratāṁ ko nu vitarka ity
arthaḥ \| gopī-saṅgādiḥ **sukhayati**---bahu-vacanaṁ vayasyābhiprāyeṇa
teṣāṁ tatraivānukūlyāt \| svataḥ eva vihato rādhā-cchaṭāloka svata eva
tatra tuccha-buddheḥ svata-eva nirastaśobhe saptamy asti suṣṭhu avihate
rādhā-rasādi-vighnite \| suṣṭhu anirasta**-bhage** svata evānya-saṅgo
vihato \| yasya---anya-gopī-darśane\'pi śakti-kauṇṭhyāt \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** gurorupadeśo hi
prathamaṁ vairāgyam eva janayati tac ca bhagavad-bhakter api paripoṣakam
ity āhuḥ---svajanety ādi \| śrayato bhajato \| bhakta-janasya **ātmani**
ātma-svarūpe **tvayi** **sati** **nṛṇāṁ** svajanādibhir na kim api
prayojanam iti bhāvaḥ \| kīdṛśe sarvasare sarve rasāḥ sukhāni yatra,
ekatra cet sarvāṇi sukhāni labhyante, tadā **kiṁ** pṛthak pṛthag
anveṣṭavyāni, vastu-tastu tāni sukhāny eva na bhavanti sukhābhāsāny eva,
tena **kiṁ** tair iti sat satyam **ajānatāṁ** **mithunato**
mithunī-bhūya **rataye** **caratāṁ** janānām **iha** saṁsāre **ko** nu
**sukhayati** na ko\'pīty arthaḥ \| karmaṇi ṣaṣṭhī \| ye tu **sad** iti
jānanti, tān sukhayaty eva \| **iha** kim-bhūte svavihate svayam eva
vihate sva-nirasta-**bhage** svayam eva nirasta-**bhage** \|
prathamānta-pāṭhe **ko nv** ihety atra viśeṣaṇadvayam \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svajanā bāndhavāḥ \| yad
vā, svā jñātayo janā bhṛtyāḥ \| sutā apatyāni \| dārāḥ kalatram \|
kevalaṁ te \| tvad avekṣaṇa-prayāsamātram ity arthaḥ \| ratha ity
upa-lakṣaṇaṁ vāhanādi-bhavi-bhūtīnām, śrayato janasya,
**sarva**-**rase** **sarva**-sukha-rūpe **kiṁ** vā sarve rasāḥ \|
sāndra-paramānandā yasmāt-tasmiṁs **tvayi** **sati** \| etaiḥ
svajanādibhiḥ **kiṁ** **ko nv** arthaḥ api tu na ko\'pīty arthaḥ \|
tatra hetuḥ---svety ādi-padadvayam \| anena naśvaratayā śokāvahatvaṁ
vartamāne\'py ati-tucchatayā tattvataḥ sukha-rāhityaṁ coktam \| saptamy
antapāṭhe\'pi sa evārthaḥ \| anyat-tair vyākhyātam \|

tatra cārtho vastvity arthaḥ \| yad vā, nanu kathaṁ vyasana-śatānvitāḥ
santītyucyate sva-sva-vaibhavair eva **nṛṇāṁ** sukhitvam ananena
vyasa-nitvābhāvād ity ata āhuḥ---svajaneti \| ātmā yatnaḥ
\[śa\]parīrādi-pālana-prayatnaḥ, surathaḥ śobhana-rathaḥ, nṛṇām
**ātmani** **sarva**-jīvānām antaryāmi-rūpe \| yad vā, **nṛṇāṁ** **sad**
ajanitām ity uttareṇānvayaḥ \| ity etat sat tat-tvam, **mithunato**
mithuna-bhāvāt, **rataye** strī-sambhogāya \| arthaḥ padārthaḥ \|\|

vraja-vāsināṁ guṇa-varṇane tāvad atṛptyā punar api teṣām eva bhāvam
āhuḥ---svajaneti \| tvay **ātmani** priye \| yad vā, **ātmani**
sva-viṣaye vraja-vāsi-jana-viṣaya ity arthaḥ \| **sarva**-**rase**
sampūrṇa-paramānanda-rūpe **sati** virājamāne **nṛṇāṁ** vraja-vāsināṁ
**svajana**-**sutātma**-**dāra**-**dhana**-dhāmeti \| dvandvaikatvam \|
**kiṁ** śrayate **kiṁ** karotīty arthaḥ \| api tu na kiñcid api \|
katham-bhūtam dharāś ca girayo goṣṭhāśrayā nandīśvarādayaḥ, asavaś ca

prāṇāḥ, rathāś ca śreṣṭha-śakaṭāni, tair viśiṣṭam \| eṣām ātmārtham
etaiḥ kṛtyaṁ nāsti, kintu bhavad artham eva tat sarvam iti bhāvaḥ \|
tathā brahmaṇāpy uktam ---

yad-dhāmārtha-suhṛt-priyātma-tanaya-prāṇāśayāstvat-kṛte \| \[bhā.pu
10.14.35\] iti \|

iti evaṁ vidhaṁ tvad-bhajanaṁ sat satyam ajānato janān **ko nv** arthaḥ
**sukhayati**, tvad-bhajanam antareṇānyat kim api sukhaṁ nāsti,
viṣaya-sukhasya prānta-virasatvān-naśvaratvāc cety arthaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva vayam anyāsaktiṁ
nindāma ity aparā āhuḥ---svajaneti \| śrayato bhajata **ātmani**
sarveṣāṁ paramasva-rūpatvenāvagatatvān-nirupādhi parama-preṣṭhatvena
sphuratīty arthaḥ \| na kevalaṁ sāmānyatas tādṛśī sphūrtiḥ kintu
viśeṣataḥ sarve premamayā rasāḥ śāntādayo yasmāt tasmin mithunata iti
lyab-lope pañcamyā mithunī-bhūyetyevārthaḥ \| anyat-taiḥ \| śrutayastu
amṛtatvasya tu nāśāsti vittenety ārabhya na vā are patyuḥ \| kāmāya
patiḥ priyo bhavati ātmanastu kāmāya patiḥ priyo bhavatīty upakramya na
vā are sarvasya kāmāya sarvaṁ priyaṁ bhavatītyātmā vā are draṣṭavyaḥ
śrotavyo mantavyo nididhyāsitavyo maitreyātmano vā are darśanena
śravaṇena matyā vijñānedaṁ brahma taṁ parādādyonya ātmano brahma veda \|
kṣetraṁ taṁ parād ity ādyāḥ \| tad evaṁ sādhāraṇātmano
nirupādhi-priyatvena paramātmaiva parama-nirupādhi-priya eva sa eva
draṣṭavya iti śruti-vākyārthaḥ \| **sarva**-vijñānasya
**sarva**-pratijñāsyamānatvāt

kṛṣṇam enam avehi tvam ātmānam akhilātmanām \[bhā.pu. 10.14.55\] iti
śukokteś ca \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ata eva vayam apy anyāsaktiṁ
nindāma ity aparā āhuḥ---svajaneti \|\|34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** gurūpadeśo hi saṁsāre
vairāgyaṁ janayitvā **tvayi** bhāvam utpādayatīty
āhuḥ---**svajana**-sutetyādi \| śrayataḥ sevamānasya janasyātmani
parama-suhṛdi **sarva**-**rase** **sarva**-sukha-svarūpe **tvayi**
**sati** nṝṇāṁ svajanādibhiḥ kim ? na kim apīty arthaḥ \| **tvayi**
**sati** nitya iti vā, svajanādayas tv anityā iti hi satyam eva \| tad
etad ajānatām etat satyatvenājñātvā **mithunato** mithunībhūya
**rataye** caratām **iha** loke ko nu **sukhayati** sukhaṁ karoti ? na
ko'pīty arthaḥ \| ye tu satyam iti jñātvā tvāṁ bhajante, tān sarvaṁ
sukhayatīty arthaḥ \| **iha** kim-bhūte ? **sva-vihate** svenaiva
vihate, svenaiva nirasta-**bhage** \| prathamānta-pāṭhe ka ity asya
viśeṣaṇam \|\|34\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ yogādyamiśrā
kevalaiva bhaktir vaiṣṇavānām ity uktam \| idānīṁ sā khalu
kāmanāntara-hitaiva bhavitur mahatīty upapādayati svajaneti \| **nṛṇāṁ**
madhye śrayatas tvāṁ sevamānasya janasya **tvayi** **sati** **ātmani**
paramātmani tvayy avaśya-prāptaye **sati** svajanādibhiḥ **kiṁ**
svajanāḥ svakīya-sevaka-janāḥ \| sutā guṇavantaḥ putrāḥ \| ātmā sundaraṁ
śarīram \| dārāḥ sundaryaḥ kāminyaḥ \| dhanāni svarṇa-ratnādi-sampadaḥ
\| dhāmāni divya-divyā gṛhāḥ \| dharā bhūyasī pṛthvī \| asavaḥ
śarīra-balāni \| rathās tad upalakṣitā hastyaśv ādayaḥ \| etaiḥ kāmitaiḥ
**kiṁ** phalam ity arthaḥ \| **tvayi** kīdṛśe \| sarve rasāḥ ānandā
yatra tasmin etasyaivānandasyānyāni bhūtāni mātrām upajīvantīti śruteḥ
iti sat satyaṁ paramārtha-sukham ajānatām ata eva mithunībhūya
**rataye** raty arthaṁ **caratāṁ** janānām **iha** saṁsāre **ko** nu
arthaḥ \| svajanādikaḥ **sukhayati** sukhadāyako bhavatīty arthaḥ \|

nanu katham arthasya sukhadatvābhāvas tatrāha---svavihataḥ svata svata
eva vihataḥ \|

kāla-grastatvān-naśvara ity arthaḥ \| tathā sva-nirasta-bhagaḥ
utpatti-samayam ārabhyaiva svata eva māhātmya-rahitaḥ bhagaṁ
śrī-jñāna-māhātmya-vīryayatnārkakīrtiṣu \| ity amaraḥ \|
pariṇāma-darśibhiḥ sādhubhir vigītatvād iti bhāvaḥ \| svavihate
svanirasta-**bhage** iti \| saptamyanta-pāṭhe ihetyasya viśeṣaṇadvayam
\| atra śrutayaḥ---

bhaktir asya bhajanaṁ tad ihāmutra upādhi-nairāśyenām uṣmin
manaḥ-kalpanam etad eva naiṣkarmyam ity ādyā upādhiḥ sakāmatvam
\|\|34\|\|

**\...**

**\|\| 10.87.35 \|\|**

bhuvi puru-puṇya-tīrtha-sadanāny ṛṣayo vimadās

ta uta bhavat-padāmbuja-hṛdo'gha-bhid aṅghri-jalāḥ \|

dadhati sakṛn manas tvayi ya ātmani nitya-sukhe

na punar upāsate puruṣa-sāra-harāvasathān \|\|

**śrīdhara-svāmī (bhāvārtha-dīpikā) :** evaṁ gurūpadeśena tat-tvam
avagamya sārāsāra-vivekena ca sarvato nirvidya tad eva
mahat-saṅgenopapattibhiḥ samyag avadhārayituṁ **tīrtha**-sadanāni
munayaḥ paryaṭantīti śrotavyo mantavyaḥ \[bṛ.ā.u. 2.4.5\]ity ādi-śruty
artham āha---**bhuvi** **puru-puṇya**-**tīrtha**-sadanānīti \|

te ukta-lakṣaṇā **ṛṣayo** vimadā nirahaṅkārā yato
**bhavat**-**padāmbuja**-hṛdaḥ bhavataḥ padāmbujaṁ hṛdi yeṣāṁ te \| ataḥ
svayam evāgha-**bhid** **aṅghri**-jalaṁ yeṣāṁ te **uta** api tathā-vidhā
api purūṇi bahūni puṇyāni tīrthāni sadanāni ca kṣetrāṇi, tāny evopāsate
sevante \| prāyas tatraiva mahat-saṅgo bhavatīti \|

athavā, puru adhikaṁ bhagavad-bhajana-lakṣaṇaṁ puṇyaṁ yeṣāṁ tāni ca tāni
tīrthāni ca guravo mahānta ity arthaḥ \| teṣāṁ **sadanāny** āśramān \|
yathāhāmara-siṁhaḥ nipānāgamayos tīrtham ṛṣi-juṣṭa-jale gurau ity amaraḥ
\|

**na** punaḥ **puruṣa**-**sāra**-**harāvasathān** **upāsate** \|
puruṣāṇāṁ sāraṁ viveka-sthairya-dhairya-kṣamā-śānti-pramukhaṁ harantīti
tathā te ca te āvasathā gṛhās tān \| **na** ca teṣāṁ
gṛhādi-bhava-kutsita-sukhāpekṣety āha---**dadhati** **sakṛn** **manas**
**tvayi** ya **ātmani** **nitya**-**sukhe** iti \| sakṛd api **tvayi**
ye mano dadhatīti te'pi gṛhādy āsaktā **na** bhavanti, kiṁ **punar**
evaṁ-bhūtā ity arthāh\|

muñcann aṅga-tad aṅga-saṅgam aniśaṁ tvām eva sañcintayan

santaḥ santi yato yato gata-madās tān āśramān āvasan \|

nityaṁ tan-mukha-paṅkajād vigalitatvat **puṇya**-gāthāmṛta-

srotaḥ-saṁplava-saṁpluto nara-hare **na** syām ahaṁ deha-bhṛt \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itthaṁ tad eva
gurūpadeśāpta-tat-tvam upapattibhir upapādana-yuktibhiḥ \| śrutis tu
śrotavya ity ādi \| tathā tad vā etad akṣaraṁ gārgy adṛṣṭaṁ draṣṭṛ,
aśr**uta**ṁ śrotṛ, amataṁ mantṛ, avijñātaṁ vijñātṛ \| nānyad ato'sti
\[bṛ.ā.u. 3.8.11\] ity ādi \| arthas tu---he gārgi ! tad etad akṣaraṁ
brahmānyair adṛṣṭaṁ svayaṁ sarveṣāṁ draṣṭṛ tathāśrutaṁ śrotṛ, amataṁ
mananāviṣayaṁ svayaṁ mantṛ anyair avijñātaṁ svayaṁ vijñātṛ, ato'nyat
kiñcid api vastu draṣṭṛ-śrotrādi nāstīti etan-mananārthaṁ paryaṭantīty
uktam \|

ukta-lakṣaṇā gurūpadeśāvāpti-vidyāḥ \| tathāvidyā
nijāṅghri-jala-sparśi-pāpa-nāśakā api prāyo bāhulyena tatraiva
**tīrtha**-kṣetreṣv eva \| prāyaḥ padenāsvarasād āha---athaveti \| ity
artha iti---tīryate saṁsāro yair ity artha-sāmyān mahānto'pi tīrthāny
eveti bhāvaḥ \| **tīrtha**-padasya guru-vācakatve pramāṇam āha---yatheti
\| evaṁ-bhūtāḥ sadā bhaktāḥ \| ity artha iti---sadā hari-bhakti-parāṇāṁ
tu gṛhādy āsaktiḥ kadāpi na sambhavatīti \|

svāmināṁ muñcānn iti \| aṅgena svāṅgena teṣāṁ
**puruṣa**-**sāra**-harāvasathānāṁ saṅgaṁ muñcan tan-mukha-paṅkajāt
satāṁ mukha-kamalāt \| vigalite tvat-**puṇya**-gāthamṛta-srotasi yaḥ
samplavaḥ snānaṁ tena sampluto yutaḥ, **punar** ahaṁ deha-bhṛn **na**
syāṁ bhaveyam \|\|

---------------------------------------------------------------------------------------------------------------------

**śrīdharānuyāyī :** gurūpadiṣṭa-tattva-niścāyaka-satsaṅgārthaṁ
**tīrtha**-sevām upadiśanti---bhuvīti \|
hṛd-gata-bhagavat-pāda-prabrahmā svata eva pāpāpanodaka-pādodakā api
nirahaṅkārāḥ prāg uktā bhagavad-bhaktāḥ sat-saṅgārthaṁ bahūni
bahu-**puṇya**-janakāni śrī-gaṅgādi-tīrthāni śrī-vṛndāvanādi-kṣetrāṇi ca
sevante \|

yad vā, bhagavad-bhajanābhidha-bahu-**puṇya**-śālināṁ mahatām āśramān
sevante, **na** punaḥ **puruṣa**-**sāra**-rūpa-viveka-dhairyādi-harān
gṛhān \| yato ye tvayy **ātmani** **nitya**-**sukhe** sakṛd api mano
dhārayanti, te'pi gṛhādy āsaktā **na** bhavanti, kiṁ punaḥ prāg uktā
muktā bhagavad-bhaktāḥ \|

yad vā, tad evaṁ yājñika-vipra-prasaṅgenābhaktā yogino'rtha-parāś ca
ninditāḥ \| atha parama-nirbhaya-śrī-kṛṣṇa-candra-darśanārthaṁ kuto'pi
miṣāt krośa-catuṣṭaya-mātra-vyavahita-tad-vihāra-bhūmau vāsam
asādhitavatas tān eva **punar** nindanti---etena prakaṭībhūya
śrī-kṛṣṇa-darśanārtham asmad-gamane kaṁsas tatra śrī-kṛṣṇaṁ
niścityāpakāraṁ kariṣyatīti bhagavati kaṁsa-kṛtāniṣṭa-bhayaṁ
kaṁsa-datta-jīvikocchedādi-bhayaṁ ca nirastam \|

bhuvīti---ye **tvayi** sva-svarūpaṁ **nitya**-sukha-svarūpe ca sakṛd api
mano dhārayanti, tena te sva-**manas**i tvat-padāmbujaṁ dadhānā, ata eva
svayam agha-**bhid** **aṅghri**-jalāś ca bhūtvā, ata eva ṛṣayaḥ
parama-pūjyā nirahaṅkārāś ca bhūtvā, **bhuvi** sarvato'pi puru-puṇyānāṁ
sārdhaṁ vijahruḥ \| kṛta-**puṇya**-puñjāḥ \[bhā.pu. 10.12.11\] ity
ukta-mahimnāṁ śrī-gopānāṁ **tīrtha**-rūpāṇi sadanāni gṛhān, tathā
śrī-kṛṣṇa-vihāra-mahiṣṭhāni copāsate, na punaḥ
**puruṣa**-**sāra**-harāṇāṁ kaṁsādi-duṣānām āvasathān
tat-pālita-nagara-gṛhādīn ity arthaḥ \| atas tat-parāṅ-mukhā
yājñika-viprādayo manda-bhāgyā evety upasaṁhāraḥ \|

yad vā, **puruṣa**-**sāra** ! he puruṣottama ! ye eka-vāram api
**tvayi** mano dhārayanti, te **punar** janmāntare harasya
śrī-rudrasyāvasathān śmaśāna-bhūmir na sevante, janma-maraṇa-śūnyā
bhavantīty arthaḥ \|

> mahā-bhāgyaṁ tu kaivalyam ajñānāṁ kaḥ pradāsyati \|\
> ataḥ santo vijānanti hariṁ te tv anahaṅkṛtāḥ \|\| iti vimada-padārthaḥ
> \|

aṅgaṁ śarīraṁ tad aṅgāni suta-dāra-dhanādīni, teṣu saṅgam āsaktiṁ
muñcann iti svāmi-śloka-padārthaḥ \|\|

---------------------------------------------------------------------------------------------------------------------

**nīlakaṇṭhī :** evaṁ vyākhyām uktvā yāny eva vidval-lakṣaṇāni tāny eva
jñāna-sādhanānīti matvā vidvad ācāra-pradarśanenābhyāsaṁ
vidhatte---bhuvīti \| ye **tvayi** **nitya**-**sukhe** **ātmani**
pratīci **sakṛn** mano **dadhati**, **ta** eva **bhuvi** karma-bhūmau
puru-puṇyādimantaḥ santaḥ punaḥ jñānotpatty anantaraṁ
**puruṣa**-**sāra**-**harāvasathān** puruṣāṇāṁ sāraṁ buddhi-vaibhavaṁ
haranti tādṛśān gṛhān naivopāsate \| dṛṣṭānuśravika-viṣaya-vitṛṣṇasya
vaśīkāra-sañjñā vairāgyam, tat-paraṁ **puruṣa**-khyāter guṇa-vaitṛṣṇyaṁ
\[yo.sū. 1.15-16\] iti yoga-sūtroka-diśā sādhaka-daśāyām eva viraktasya
siddha-daśāyāṁ jñāta-viṣaya-vairasya yasya sutarāṁ teṣu vaitṛṣṇyaṁ
bhavatīti bhāvaḥ \|

atra purūṇi puṣkalāṇi puṇyānīṣṭā-pūrta-vrata-japādīni citta-śuddhi-dvārā
ātma-vividiṣotpādakāni tam etaṁ vedānuvacanena brāhmaṇā vividiṣanti,
yajñena dānena tapasānāśakenaitaṁ \[bṛ.ā.u. 4.4.22\] ity ādi-śruteḥ
**tīrtha**-sadanaṁ gurūpasadanaṁ tena tad-dvārake śravaṇa-manane
lakṣyete \| ātmā vā are draṣṭavyaḥ śrotavyo mantavyo nididhyāsitavyaś ca
\[bṛ.ā.u. 2.4.5\] ity ātma-darśanārthatvena vedānta-śravaṇādi-vidhānāt
**puru-puṇya**-**tīrtha**-sadanāni kṛtavantaḥ ity adhyāhāraḥ \| ata eva
ṛṣayaḥ ṛṣanti prāpnuvanty ātmānam ity ṛṣayaḥ \| pārokṣyeṇa
jñātātma-jñātātmatattvā bhūtvā vimadāḥ, atra madābhāvena śamādi-ṣaṭkam
ucyate \| tathā ca śrutiḥ---

> tasmād evaṁ-vic chānto dānta uparatas titikṣuḥ
>
> samāhito bhūtvātmany evātmānaṁ paśyati \[bṛ.ā.u. 4.4.23\] iti \|

śraddhānvito bhūtvā iti śākhāntaram \| śravaṇādi-praṇāḍyā
parokṣa-jñānavata ātmāparokṣārthaṁ śamādīn vidhatte \| praṇāḍyantaram
āha---utāpi ca bhagavato viṣṇoḥ padaṁ padanīyaṁ, so'dhvanaḥ pāram āpnoti
tad viṣṇoḥ paramaṁ padam \|\| \[ka.u. 1.3.5-11\] iti śruty uktaṁ
kṛṣṇādi-mūrteḥ padaṁ vā ambujavad abhirāmaṁ tatraiva hṛn-mano yeṣāṁ te
nirguṇasya saguṇasya brahmaṇa upāsakā ity arthaḥ \| te'py āvasathān
nopāsata ity āvartate ubhaye'pi aghabhid **aṅghri**-**jalāḥ**
śuddhyādi-kāmair ārādhanīyā ity arthaḥ \|

> yaṁ yaṁ lokaṁ manasā saṁvibhāti viśuddha-sattvaḥ kāmayate \|
>
> yāṁś ca kāmān taṁ taṁ lokaṁ jayate, tāṁś ca kāmāṁs tasmād ātmajñaṁ hy
> arcayed bhūti-kāmaḥ \|\| iti śruteḥ \|\|35\|\|

---------------------------------------------------------------------------------------------------------------------

**prabodhānandaḥ:** śruti-rūpā āhuḥ---ye sakṛd api **tvayi** mano
**dadhati** te'pi **bhuvi** pṛthivyāṁ purūṇi puṇyāni yeṣu
bhavad-bhāva-hetutvāt tāni tīrthāni dvārakā-mathurādīni sadanāni tvad
arcāyatanāni ca **upāsate** **ṛṣayo** viśuddhatvad-bhāvasyaiva
parama-paramatvena jñātāraḥ sarvadā ye mano **dadhati** te upāsata iti
kiṁ vaktavyam tīrthāni śāstrāttvad utkarṣa-pratipādakāni
gurutvāt-tvad-dharma-vartmopadeṣṭṝn purupuṇyānāṁ tvad-bhāva-niṣṭhāvatāṁ
ta eva hi sarvataḥ puṇyātiśālinaḥ \| yeṣāṁ śuddha-bhāva-pratibandhakam
api nāsti teṣāṁ **tīrtha**-rūpāṇi sadanāni śuddha-sevāsthānāni vimadā
viśeṣeṇa mādyanti tvat-prema-mādhvyā vigata-pāṇḍity ādi-garvā vā
**bhavat**-pade ambujavat hṛt hṛdayaṁ yeṣāṁ prema-madhu-rasa-sarittvena
bahir niḥsarad anurāga-lapita-rūpāmodatvāc ca parimalavattvāc ca
kṛṣṇa-bhrama-rasad ākrāntatvāc ca \|

yad vā, bhavantam eva padyate jānāti bhavato pradyate prapadyate ca
rādhā bhavān pūrṇa-paramānanda-rasa-**sāra**-sāmrājyākara-mūrtiḥ padaṁ
viṣayo yasyāḥ **na** hi tādṛśas tvam anyasyā gocaraḥ tasyām ambujavat
hṛdyeṣāṁ ata-evānyeṣāṁ tvac-chuddha-bhāva-pratibandhakādy
agha-**bhidaṅghri-jalāḥ** svayam api \| **tvayi** kathaṁ-bhūte
**ātmani** **nitya-**sukhā rādhikaiva yasya nityam
avicchinna-pravāha-rūpeṇa vartamānaṁ tvat-saṅga-sukhaṁ yasyā sā tathā
nityāni śobhanāni khāni indriyāṇi yasyāḥ śobhanatvaṁ
śrī-kṛṣṇa-saṅga-sukha-mayatvaṁ tvat-premāviṣṭatvaṁ vā nityaṁ satataṁ
śobhanaṁ khaṁ hṛdayākāśaṁ yasyā iti sadā
varīvṛdhyamāna-kṛṣṇa-mahānurāga-bharatvāt \| **na** punas tādṛśāḥ
**puruṣa-sāra-**harāṇām āvasathān **upāsate** \| puruṣasya
yat-**sāra-**vastu sakala-parama-puruṣārthottamatvena gṛhītaṁ
viśuddhatvad anurāga-vartmatad-dhārakāḥ śāstra-tarkādi-jālopanyāsena
teṣāṁ sthānāny api nopāsate kutaḥ punastān yad vā, ṛṣayaḥ sarvajñā api
puru-puṇyānāṁ ye **tīrtha**-bhūtā bhakti-mārga-samudrāttārakā guru-bhūtā
ye **na** hi te'lpabhāgyānāṁ parama-nigūḍha-rasa-vartmopadiśya
śāstra-samudrāt-tārakā bhavanti teṣāṁ nivāsa-sthānāni **upāsate**
**bhavat**-padāmbuje hṛd-yeṣāṁ tvat-**padāmbuja**-rasānubhāvārtham ity
arthaḥ \| vimadāḥ sva-sārvajñyādinā garvarahitāḥ anyeṣām
agha-**bhidaṅghri**-jalā api svasya śuddhi-viśeṣārthaṁ śāstra-pāṇḍity
ātiśaya-rahitānām api śuddha-bhāva-parama-niṣṭhānāṁ sadanāni **upāsate**
teṣāṁ prema-duḥkha-camatkāropālambhenaiva sakala-sandehocchedāt \| ye
**tvayi** sakṛt kṛtī chedane bhajana-mārgāntaraṇavāsanāc-cheda-sahitaṁ
śuddha-bhāvenaiva mano dhārayanti \|

kathaṁ-bhūte **tvayi** **ātmani** svasyātma-bhūtāyāṁ rādhāyām eva nityaṁ
śobhanaṁ sva hṛdayaṁ yasya sukhaṁ yasya śobhanānīndriyāṇi vā yasya \|
athavā ṛṣayaḥ sarva-jñāḥ vigatamānaṁ brahmātma-vastu upasannebhya
upadeśa-mātreṇa dadati vimadā etādṛśā api ye **bhavat**-padāmbuje
prema-rasavantaste **tvayi** **sakṛn**-mano **dadhati** tvat-saṅkalpaṁ
sati **bhuvi** vṛndāvana-**bhuvi** tādṛśa-śuddha-bhāvo yatraiva bhavati
puru-puṇyaṁ yat-tīrthaṁ yamunā tatra sadanāni āvasathān kleśānupāsate
śuddha-bhāvāśayās tapaś carantīty arthaḥ \|

puru-puṇyaṁ yebhyo darśanādinaiva śuddha-bhāva-pratibandhaka-kṣayakāri
**bhavat**i tādṛśa-tīrthānāṁ gurūṇāṁ sthānāni upāsanāt **na** tu
viśuddha-bhāvadveṣiṇām āvasathān iti \|

**nitya**-gopyastu āhuḥ---sva-svāminyāḥ śrī-rādhāyāḥ saubhāgyātiśayaṁ
varṇayantya āhuḥ---**ṛṣayo** vicitra-kandarpa-keli-kalābhijñā api
vigata-garvā gopa-sīmantinyo bhagavat-**padāmbuja**-hṛdaḥ satyo
rādhā-viṣaya-vimala-sakhy abhāvaika-manasas **tvayi** tvan-nimittaṁ
**bhuvi** vṛndāvane puru-**puṇya**-tīrthaṁ yamunā tat-sambandhi-sadanāni
kuñja-gṛhāṇi **punar** nopāsate kintu puruṣasya tava sāraṁ dhairyaṁ
harati yā **puruṣa**-**sāra**-harā rādhikā tasyā avasathāneva
**upāsate** \| **tvayi** kathaṁ-bhūte **ātmani** asmad ātma-bhūtāyāṁ
rādhāyām eva sakṛt itara-gopyāsaktic-chedana-sahitaṁ mano dhārayati \|
agha-**bhid**-duḥkha-nāśakam **aṅghri** jalaṁ yāsāṁ śrī-rādhāyāś
caraṇāmṛtaṁ parama-bhaktyā pītvā bhinna-kṛṣṇa-viraha-duḥkhāḥ tava
duḥkhaṁ kāmārtiṁ bhinatti yā rādhā tad aṅghriṇā jalā jaḍās
tat-prapatti-labdha-sukha-sāmrājyena niṣpandībhūtā ity arthaḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** gurūpadeśād eva
vairāgyam utpadyate, guravaś ca dvedhā---dīkṣā-guravaś ca, śikṣā-guravaś
ca \| ādyās tu, mad abhijñaṁ guruṁ śāntaṁ \[bhā.pu. 11.10.5\] ity ādinā
vakṣyamāṇāḥ \| dvitīye tu mahad-rūpā yadṛcchayā upasannā bhagavad-bhaktā
ye kecit, teṣām upāsanaiva kāryeti sad ācāraṁ pramāṇayati---bhuvītyādi
\| ṛṣayo'pi vimadāḥ santaḥ **puru-puṇya**-**tīrtha**-sadanāni
**upāsate**, santu tāvat pravṛtta-mātrāḥ \| puru-puṇyā bhagavad-bhaktā
eva tīrthāni guravas teṣāṁ sadanāni, nipānāgamayos tīrtham
ṛṣi-juṣṭa-jale gurau ity amaraḥ \|

athavā purūṇi puṇyāni tīrthāni sadanāni kṣetrāṇi teṣu teṣu mahāntaḥ
prāyaśaḥ santīti kṛtvā **upāsate** \| te prasiddhā api **uta** śabdo'py
arthaḥ \|

svayaṁ kim-bhūtāḥ ? **bhavat**-padāmbuje hṛd yeṣām \| tato'gha-**bhid**
**aṅghri**-jalā yeṣām **aṅghri**-jalam anyeṣām aghaṁ bhinatti \|
kathaṁ-bhūtā bhagavad-bhāve siddha-prāyā api mahata evopāsate ?
tatrāhuḥ---dadhatītyādi \| ye punas **tvayi** sakṛd eva mano
**dadhati**, te'pi **puruṣa**-**sāra**-**harāvasathān** hitvā
**puru-puṇya**-**tīrtha**-**sadanāny** **upāsate** \|

tat kim ? **tvayi** kīdṛśe ? **ātmani** ātma-svarūpe **nitya**-svarūpe
**nitya**-śuddhe, ato'sat-saṅgo hi siddhānāṁ sādhakānāṁ ca tyājya eva \|
sat-saṅga eva kāryaḥ \| **na** svātantryeṇa kutrāpi sthātavyaṁ
gurūpasattiṁ vinety arthaḥ \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā vairāgya-siddhaye
sat-saṅgārthaṁ mahā---**tīrtha**-sevām upadiśanti---bhuvīti \| prāyaḥ
pṛthivyām eva tādṛśa-tīrthādi-sad-bhāvāt \| ṛṣayaḥ
sarva-śāstrārtha-tattvajñā viprāḥ \| ato vimadāḥ, ata eva
**bhavat**-**padāmbuja**-hṛdaḥ \| **ātmani** svataḥ preṣṭhe
**nitya**-sukha-svarūpe ca \| kiṁ vā, ato nityam avyāhataṁ sukhaṁ yasmāt
tasmin \| **punar** iti vākyālaṅkāre \| kiṁ vā, tīrthādi-sevanāṁ paścāt
\| anyat tair vyākhyātam \|

yad vā, te mahā---bhāgavatā **ṛṣayo** bhū-maṇḍale
**puruṣa**-**puṇya**-**tīrtha**-sadanāni
mahā---**puṇya**-hetu-**tīrtha**-rūpāṇi **sadanāny** āśramān arthāt
mahā---puṇyārthino **dadhati**, poṣaṇārtho'tra dhā dhātuḥ, puṣṇāti
duṣṭa-jana-saṅga-mālinya-nirāsena saṁvardhayantīty arthaḥ \| poṣaṇe
sāmarthyam āhuḥ---**bhavat**-**padāmbuja**-hṛdaḥ \| tīrthīkurvanti
tīrthāni svāntaḥ-sthena gadā-bhṛtā \[bhā.pu. 1.13.10\] ity ukteḥ \| ata
evāghabhid **aṅghri**-**jalāḥ**, vimadāḥ sarvābhimāna-śūnyāḥ \|

yad vā, **bhuvi** **puru-puṇya**-**tīrtha**-sadanāni **dadhati**
dhārayanti kurvantīty arthaḥ \| ṛṣi-juṣṭa-jalādīnām eva tīrthatvāt \| ye
ca sakṛd api **tvayi** mano **dadhati**, te'pi puruṣāṇāṁ sāraṁ
śānti-jñānādikaṁ harantīti **puruṣa**-**sāra**-harāḥ \| te ca te
āvasathāś ca nṛpa-dhani-prabhṛtīnām ālayās tan nopāsate, tatra **na**
gacchantīty arthaḥ \| kim **uta** **bhavat**-**padāmbuja**-hṛdaḥ \|

yad vā, **puruṣa**-**sāra** ! he puruṣottama ! **harāvasathān**
rudrasyāpy ālayān **na** sevante, rudra-mandira-sevāṁ **na** kurvantīty
arthaḥ, kim **uta** prākṛta-daivata-nṛpādīnām \|

nanu śrī-rudreṇa śrī-viṣṇor bhede kṛte śāstre doṣaḥ śrūyate \| tathā ca
purāṇa-vacanam---

> yo viṣṇuḥ sa vai rudraḥ sa hari yas tu rudrakaḥ \|
>
> bheda-kṛt narakaṁ yāti yāvad āhūta-samplavam \|\| ity ādi bahulam \|

na kṛte bhede guṇaś ca \| tathā tatraiva---

> trayāṇām eka-bhāvānāṁ yo na paśyati vai bhidām \|
>
> sarva-bhūtātmanāṁ brahman sa śāntim adhigacchati \|\| \[bhā.pu
> 4.7.54\] iti \|

satyam, tau guṇa-doṣau traiguṇya-dharma-niṣṭhatayā
vaiṣṇava-dīkṣā-rahiteṣu sāmyenaiva deva-trayaṁ jānatsu vaidikeṣu
smārtādiṣu ca vijñeyau, na tu parama-bhāgavateṣv ekāntiṣu \| tathā ca
padma-purāṇādiṣu---

> yas tu nārāyaṇaṁ devaṁ brahma-rudrādi-daivataiḥ \|
>
> samatvenaiva vīkṣeta sa pāṣaṇḍī bhavet sadā \|\| ity ādīni bahūni
> vacanāni \|

etad evāṣṭāśītitamādhyāye vṛkāsuropākhyāne sārasvata-muny upākhyāne ca
śrī-viṣṇoḥ sarvātiśāyi-mahimā-nirūpaṇāt sphuṭībhaviṣyati \|
śrī-viṣṇu-dharmottare ca liṅga-sphoṭa-nṛsiṁhopākhyānam evātra pramāṇam
\| tathā hi viṣvaksena-nāmānam ekāntinaṁ prati
grāmādhyakṣa-putra-vacanam---

> deva-karmaṇā śaktir me tāta pūjaya śaṅkaram \|
>
> devatāyatanaṁ gatvā yatra tāta pratiṣṭhitam \|\|
>
> liṅgam asti sureśasya mahādevasya nirmalam \|\|
>
> etad uktaḥ pratyuvāca vayam ekāntinaḥ śrutāḥ \|
>
> caturātmā hariḥ pūjyaḥ prādurbhāvaṁ gato'thavā \|
>
> pūjayāmaś ca nivānyaṁ tasmāt tvaṁ gaccha mā ciram \|\| ity ādi \|

tato grāmādhyakṣa-putre tasya viṣvaksenasya śiraś chettum udyate liṅgaṁ
sphoṭayitvā nirgatena śrī-nṛsiṁhena saparivārasya grāmādhyakṣa-putrasya
śirāṁsi chinnānīti, kintu vaiṣṇavānāṁ yathā śambhuḥ \[bhā.pu. 12.13.16\]
ity atraivoktatvād asminn ekāntibhir api pramāṇādibhir ādaraḥ kartavyaḥ,
nindā tu sarvathā parihartavyā \|

> yo māṁ samarcayen nityam ekāntaṁ bhāvam āśritaḥ \|
>
> vinindan devam īśānaṁ sa yāti narakaṁ dhruvam \|\| ity
> ādi-purāṇa-vacanebhya iti \|\|

ajñā duḥm eva labhanta ity uktam, tvad-bhaktās tu tvan-nitya-priyāspadaṁ
parama-prema-vardhanaṁ māthura-maṇḍalam eva sevanta ity āhuḥ---bhuvīti
\| bhūviṣaye **puru**-puṇyāni tīrthāni viśrānty ādīni, sadanāni ca
śrī-kṛṣṇa-janma-gṛhādīni \| yad vā, **puru** sarvato\'dhikaṁ
bhavad-bhajana-lakṣaṇaṁ puṇyaṁ yasmāt-tat **puru**-puṇyaṁ tac ca
tat-tīrthaṁ ca mathurākhyam \| tathā ca pāye

> anyeṣu **puṇya**-tīrtheṣu muktir eva mahā-phalam \|
>
> muktaiḥ prārthyā harer bhaktir rmathurāyāṁ tu labhyate \|\| iti \|

tatra sadanānyāśramān, te prasiddhā ṛṣayaḥ śrīnāradādayaḥ uta
bhavat-padāmbada-hṛdaḥ sadā hṛdi bhavat-pāda-padma-mana-bhavanto\'pi
**upāsate**, ity uttareṇānvayaḥ \| iti śrī-mathurāyā mādhurī darśitā \|
tathā ca māthura-khaṇḍe nārada-vākyam---

tasmin vṛndāvane puṇyaṁ \[ramyaṁ \[kha\] \| śrī-govinda-niketanam \|
tat-sevaka-samākīrṇaṁ tatraiva sthīyate mayā \|\| iti \|

kiṁ vā **puru**-puṇyāḥ kṛta-**puṇya**-puñjā mahā-bhāgyavantaḥ
śrī-nanda-vrajaukaso gopādayaḥ \| tathā cātraivoktam sārddhaṁ vijahaḥ
kṛta-**puṇya**-puñjāḥ \[bhā.pu 10.12.11\] iti \| kiṁ varṇyate diṣṭam aho
vrajaukasām (bhā.pu 10.12.12\] ity ādi \| teṣāṁ tīrthāni
gokula-jala-pānārthaṁ śrī-yamunā-ghaṭṭān, sadanāni ca
śrī-vrajendra-gṛhādīni, yataḥ bhavataḥ padaṁ sthānaṁ mathurākhyam, tad
eva maṇḍalākāratayā sakala-tāpaharatvādinā ca padma-sādṛśyādambujam,
mathurā-maṇḍalasya padmākaratvena śāstre kathitatvāt, tasmit hṛd-bhāvo
yeṣāṁ te \| katham-bhūtāḥ? aghabhid **aṅghrijalāḥ**, aghabhidas
tavāchyorjalaṁ yeṣu te, sadā tvat-pāda-tīrthadhāriṇa ity arthaḥ \| ata
eva vimadāḥ sarva-prakārakamadaśūnyāḥ, tādṛśānāṁ tu nedaṁ citram, kintu
**tvayi** śrī-vrajendra-nandane ye sakṛd api mano dadhati \|
katham-bhūte? ātmani **nitya-sukhe** manodhāyaka-rūpe svasmin viṣaye \|
**nitya-sukhe** iti vyadhikaraṇe saptamyau, svātmānaṁ prati
smṛti-mātreṇa nitya-paramānanda-prade \| te\'pi
pādya-kārtika-māhātmyoktāḥ satya-vratādayaḥ,
**puruṣa**-**sāra**-harānāvasathānopāsate, kintu śrī-vṛndāvanam eva \|
ye tvayy abhaktā yājñika-dvijādayasta eva gṛhasaktā iti bhāvaḥ
\|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evānyāḥ sad ācāreṇa
dṛḍhayanti---bhuvīti \| ye ṛṣayaḥ sarva-vedārtha-tat-tvaṁ jānantaḥ
**tvayi** sakṛd api mano **dadhati** te punaḥ svajanādimayān
**puruṣa**-**sāra**-**harāvasathān** nopāsate \| teṣu **na** ramante
kīdṛśe **tvayi** **ātmani** paramātmai, ata eva
nirupādhi-parama-premāspadatvān **nitya**-**sukhe**
niravadhi-sukha-svarūpe \|

kathaṁ-bhūtāḥ santaḥ ? **bhavat**-**padāmbuja**-hṛdaḥ, tad avadhānavac
chinna-tat-sphūrtayaḥ santaḥ tataḥ agha-**bhid** **aṅghri**-**jalāḥ**
santaḥ \| tataḥ svayam eva **bhuvi** **puru-puṇya**-**tīrtha**-sadanāni
santaḥ \| **uta** api \| tathāpi vimadā vigata-garvāḥ santa iti \|

yad vā, tādṛśā api vigata-garvāḥ santaḥ, tādṛśāvasathān nopāsate \|
tat-sambandhenaite'pi **t**īrthatvam āpannā iti tatraiva **na**
tiṣṭhanti, kintu **bhuvi** vartamānāni
**puru-puṇya**-**tīrtha**-**sadanāny** evopāsate iti ubhayathāpi
**tīrtha**-pādatvāt taveti bhāvaḥ \| evaṁ **tīrtha**-mahima-śruter api
san-mahima-pratipādakeṣu paryavasāyayanti śrutayaś ca \|

> bhidyante hṛdaya-granthiś chidyante sarva-saṁśayāḥ \|
>
> kṣīyante cāsya karmāṇi tasmin dṛṣṭe parāvare \|\| \[maho.u 4.82\]
>
> namaḥ paramrṣibhyo namaḥ paramarthibyaḥ \|\| ity ādi \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evānyāḥ sadācāreṇa
dṛḍhayanti---**bhuvi** puru-puṇyeti \| [evaṁ
**tīrtha**-mahima-para-śrutīr api san-mahima-pratipādakeṣu sveṣu
paryavasāyayanti \| śrutayaś ca---]{.mark}

> [bhidyate hṛdaya-granthiś chidyante sarva-saṁśayāḥ \|]{.mark}

[kṣīyante cāsya karmāṇi tasmin dṛṣṭe parāvare \|\| \[mu.u.
2.2.9\]]{.mark}

[namaḥ paramarṣibhyaḥ, namaḥ paramarṣibhyaḥ \[mu.u. 3.2.11\] ity
ādyāḥ]{.mark} \|\|35\|\| atiriktaḥ paṭhaḥ

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** guravaś ca dvedhā
bhavanti---dīkṣā-guravaḥ śikṣā-guravaś ca \| ādyās tu, mad abhijñaṁ
guruṁ \[bhā.pu. 11.10.5\] ity ādinā vakṣyamāṇāḥ \| dvitīye tu bhāgavatās
teṣām upāsanaiva prathamaṁ kāryeti sad ācāraṁ darśayanti---**bhuvi**
purv ity ādi \| ṛṣayo'pi vimadāḥ santaḥ
**puru-puṇya**-**tīrtha**-sadanāni kṣetrāṇi **upāsate**, santu tāvat
pravṛtta-mātrāḥ puru-puṇyāḥ \| bhagavad-bhaktās **ta** eva tīrthāni
guravaḥ teṣāṁ sadanāni, tīrthaṁ tv ṛṣi-juṣṭa-jale gurau ity anuśāsane \|

yad vā, purūṇi puṇyāni tīrthāni sadanāni kṣetrāṇi \| yad vā,
**puru-puṇya**-tīrthānāṁ sadanaṁ gatir yeṣu tāni
vṛndāvana-mathurā-dvārakākhyāni, teṣu teṣu mahā---bhāgavatāḥ prāyaśaḥ
santīti tāny upāsyānīty arthaḥ \| te prasiddhā api \| **uta**-śabdo'py
arthaḥ \|

te ke ? ity āhuḥ---ye **bhavat**-**padāmbuja**-suhṛdaḥ \|
ṣaṣṭha-tatpuruṣo bahuvrīhir vā \| agha-**bhid** **aṅghri**-jalaṁ yeṣām,
evaṁ-bhūtās **tvayi** mano **dadhati** \| athavā ye **tvayi** sakṛd api
eka-vāram api mano **dadhati**, te agha-**bhid** **aṅghri**-**jalāḥ** \|

**tvayi** kīdṛśe ? **ātmani** parama-suhṛdi **nitya**-**sukhe** nityaṁ
sukhaṁ yasmāt \| tena punaḥ **puruṣa**-**sāra**-**harāvasathān** hitvā
**puru-puṇya**-**tīrtha**-sadanāni nopāsate \| nopāsata dvir āvartanīyam
\|

athavā sakṛd api ye **tvayi** mano **dadhati**, te
**puruṣa**-**sāra**-harān gṛhān nopāsate, kiṁ **punar**
bhagavat-**padāmbuja**-suhṛdo'gha-**bhid** **aṅghri**-**jalāḥ** \| te tu
**puru-puṇya**-tīrthāni, tāni tat-svarūpāṇi, yata ṛṣaya ṛṣir iti khyātāḥ
\| anye tu **ṛṣayo** **na** bhavanti \|

vimadā vigato mado yebhyaḥ, yad-darśanād anyeṣām api mado yātīti bhāvaḥ
\|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata eva
svajana-sutātma-dāra-gṛhāṁs tyaktvā sādhavo bhajanānukūleṣu tīrtheṣu
vasantīty āhuḥ---**bhuvi** puru-puṇyāni tīrthāni gaṅgādīni sadanāni
vṛndāvanādi-kṣetrāṇi bhagavad-dhāmāni **ṛṣayo** bhaktā adhivasantīti
śeṣaḥ \| vimadā vigata-garvāḥ \| **uta** yatas tataḥ \|
**bhavat**-padāmbuda-hṛdaḥ **manas**i tvat-**padāmbuja**ṁ dadhānāḥ \|
ata evāghaṁ bhindanti **aṅghri**-jalāni yeṣāṁ, te tādṛśāḥ kadāpi
svajana-sutātma-dāra-gṛhān nopāsate iti kiṁ vaktavyam ? ye janāḥ sakṛd
api **tvayi** **nitya**-sukha-maya-svarūpe mano **dadhati**, te'pi punaḥ
puruṣāṇāṁ sāraṁ viveka-dhairya-kṣāntyādikaṁ harantīti tathā-bhūtān
āvasathān gṛhān nopāsate \| atra śrutayaḥ---

> sakāmyā meroḥ śṛṅge yathā sapta-pūryo bhavanti, tathā niṣkāmyāḥ
> sakāmyā bhū-gola-cakre sapta-pūryo bhavanti \| tāsāṁ madhye sākṣād
> brahma gopāla-purīti \|\|

mathurāyāṁ sthitir brahman sarva-dā me bhaviṣyati \| \[go.tā.u. 2.38\]

cit-svarūpaṁ paraṁ jyotiḥ svarūpaṁ rūpa-varjitam \|

hṛdi māṁ saṁsmaran brahman mat-padaṁ yāti niścitam \|\| \[go.tā.u.
2.39\]

iti gopāla-tāpinyām \|\|35\|\|

**\...**

**\|\| 10.87.36 \|\|**

sata idam utthitaṁ sad iti cen nanu tarka-hataṁ

vyabhicarati kva ca kva ca mṛṣā na tathobhaya-yuk \|

vyavahṛtaye vikalpa iṣito'ndha-paramparayā

bhramayati bhāratī ta uru-vṛttibhir uktha-jaḍān \|\|

**śrīdhara-svāmī (bhāvārtha-dīpikā) :** nanu, āmnāyasya kriyārthatvād
ānarthakyam atad arthānām[^133], tad-bhūtānāṁ kriyārthena
samāmnāyaḥ[^134] \[jai.sū. 1.1.25\] iti tatra tatra jaimininā vedasya
kriyā-paratvābhidhānād upaniṣadām api tad eva yuktam, yathoktaṁ
tantra-vārtika-kṛtā, etena kratv artha-kartṛ-pratipādanenopaniṣadāṁ
nairākāṅkṣyaṁ vyākhyātam iti na, ekam evādvitīyaṁ brahma \[chā.u.
6.2.1\], vijñānam ānandaṁ brahma \[bṛ.ā.u. 3.9.28\], acakṣur aśrotram
\[bṛ.ā.u. 3.8.8\] ity evaṁ tad-viparītātma-pratipādanāt\| na hy
advitīya-paramānanda-rūpasya karmāṅgatvaṁ yujyate \| ananumataṁ caitad
vārtika-kṛtaḥ \| katham ?

> sarvatraiva hi vijñānaṁ saṁskāratvena gamyate \|
>
> parāṅgaṁ cātma-vijñānād anyatrety avadhāryatām \|\|[^135] iti
> tenaivoktatvāt \|

etad artham eva mananāya munayaḥ paryaṭantīty uktam \| tatra tāvad
vaitasya satyatve bhaved apy evaṁ tad eva tu na sambhavatīti
praśnottarābhyāṁ mananena tattvāvadhāraṇa-prakāram āha---**sata idam**
**utthitaṁ** **sad** iti ced iti \| **idaṁ**[^136] viśvaṁ dharmi \|
**sad** iti sādhyo dharmaḥ \| **sata** utpannatvād dhetuḥ \| yad yata
utpannaṁ tat-tad ātmakam eva dṛṣṭam \| yathā kanakād utpannaṁ kuṇḍalādi
tad ātmakaṁ tadvad iti \| tatra yadi sad abhedaḥ sādhyate
tadāpādānatva-nirdeśenaiva bheda-pratīter viruddho hetur ity
āha---**nanu** **tarka**-hatam iti \|

**nanu** nābhedaṁ sādhayāmaḥ, kintu tad utpannatvena kuṇḍalādivad bhedaṁ
pratiṣedhayāmaḥ \| tatrābheda eva syād ity āśaṅkyānaikāntikatvena
dūṣayati---**vyabhicarati kva ca** iti \| pitṛ-putrādiṣu
mudgara-ghaṭa-pradhvaṁsādiṣu ca tathā darśanād iti bhāvaḥ \|

**nanu** tad utpannatvaṁ nāma tad upādānatvaṁ, na tu tan-nimittatvam ato
nānaikāntikatvam ity āśaṅkya dūṣayati---**kva ca mṛṣā** iti \|
guṇopādānasyāpi phaṇino na guṇatvaṁ, kintu mithyātvam \| anyathā
kuṇḍalādivad abādha-prasaṅgāt \| ataḥ punar apy anaikāntikatvam eveti
bhāvaḥ \|

**nanu** na tatra kevalaṁ guṇa-mātraṁ phaṇina upādānaṁ, kintv
avidyā-yuktam \| tathā-bhūtasyāvastutvād yuktaṁ, phaṇino mithyātvam ity
āśaṅkya tat-tulya-matrāpīti dūṣayati---**na** **tathobhaya-yug** iti \|
ayam arthaḥ---atrāpy avidyā-yuktasyaiva sata upādānatvam \|
evaṁ-bhūtasya ca na vastu-sattvam \| ataḥ sad upādānatvam asiddham iti
**na** vastu-sattvaṁ prapañcasyeti \|

**nanu** mā bhūd anena hetunā prapañcasya sattvaṁ, hetv antareṇa tu
sādhayāmaḥ \| tathā hi, sad **idam** artha-kriyā-kāritvāt[^137] \|
**na** yad evaṁ na tad evaṁ, yathā śukti-rajatam iti
tatrāha---**vyavahṛtaye vikalpa iṣita** iti \|
vyavahārāyārtha-kriyārthaṁ vikalpo bhrama iṣita iṣṭa eva,
kūṭa-kārṣāpaṇādināpi kvacid vyavahāra-darśanāt \|

nanv ekatra sato'nyatrāropo bhramaḥ prasiddho'tyantāsattve kathaṁ
prapañco bhramaḥ syāt, sattve vā nādvaita-siddhiḥ ? uktaṁ ca bhaṭṭaiḥ---

> adhyasyate kha-puṣpatvam asat katham avastuni \|
>
> prajñāta-guṇa-sattākamadhyāropyeta vā na vā \|\| iti \|

nety āha---andha-paramparayeti \| andha-**paramparayā** yo **vikalpa**
ity anvayaḥ \| ayaṁ bhavaḥ---saṁskāra-janyo bhramaḥ saṁskāra-siddhaye
pūrva-pratīti-mātram apekṣate, na vastu-sattvam\| pratītau[^138] satyāṁ
vastu-sattvābhāvena brahma-vyatirekādarśanāt \| ato'nāditvāt
pūrva-pūrva-bhrama-dṛṣṭasyottarottara āropo bhaviṣyati \|
andha-paramparā-nyāyena[^139] vyavahāraḥ setsyatīty aprayojako hetur iti
\|

nanu akṣayyaṁ ha vai cāturmāsya-yājinaḥ sukṛtaṁ bhavati, apāma somam
amṛtā abhūma \[ṛk 8.48.3\] ity ādibhiḥ karma-phalasya
nityatva-pratipādanād asattvaṁ na ghaṭate, **na** hi nityaṁ vastv asad
bhavati, tasmād veda-pratipāditatvād dvaitaṁ sad evety
āśaṅkyāha---bhramayatīti \| he bhagavan ! **te bhāratī** veda-lakṣaṇā
**uru-vṛttibhir** bahvībhir gauṇa-lakṣaṇādi-**vṛttibhir**
**uktha-jaḍān** karma-śraddhā-bharākrānta-manda-matīn **bhrāmayati**
mohayati \|

ayaṁ bhāvaḥ---**na** hi vedaḥ karma-phalaṁ nityam abhipra iti kintu
lakṣaṇayā prāśastya-mātram, vidhy eka-vakyatvāt \| anyathā
vākya-bheda-prasaṅgāt \| tad yatheha karma-cito lokaḥ kṣīyate evam
evāmutra puṇya-cito lokaḥ kṣīyate iti nyāyopabṛṁhita-śruty
antara-virodhāc ca\| ataḥ karma-**jaḍān**ām idaṁ bhrama-mātram iti \|
etenaiva tasmād vā etasmād ātmana ākāśaḥ sambhūtaḥ ity ādīnām apy
anya-paratvaṁ darśitaḥ bhavati \|

udbhūtaṁ bhavataḥ sato'pi bhuvanaṁ san naiva sarpaḥ srajaḥ[^140]

kurvat kāryam apīha kūṭa-kanakaṁ[^141] vedo'pi naivaṁ paraḥ[^142] \|

advaitaṁ tava sat paraṁ tu paramānandaṁ padaṁ tan mudā

vande sundaram indirā-nuta hare mā muñca mām ānatam \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mīmāṁsakā hi karmaṇa eva
svargādi-rūpa-puruṣārtha-hetutvaṁ niścitya sarvasya dehasya
kriyā-paratvaṁ yajñādi-kartur yajamānasya karmāṅgasya
stāvakatvenopaniṣaām api kriyā-paratvaṁ varṇyantiīti
tan-matābhiprāyeṇākṣipati---nanv iti \|

āmnāyasya kriyārthatvād ānarthakyam atad arthānāṁ \[jai.sū. 1.2.1\],
tasmād anityam ucyate iti pūrva-pakṣa-sūtram \| asyārthaḥ
codanā-lakṣaṇo'rtho dharmaḥ ity upakramāt, tasya jñānam upadeśaḥ
\[jai.sū. 1.1.5\] iti madhye parāmarśāt \| tad-bhūtānāṁ kriyārthena
samāmnāyaḥ \[jai.sū. 1.1.25\] ity upasaṁhārāc cāmnāyasya kriyārthatvam
avagatam \|

tataś cāyam arthaḥ---āmnāyasya vedasya kriyārthatvāt
yajñādi-kriyā-paratvāt atad arthānām akriyārthānāṁ vedānām ānarthakyam
anarthatā \|

> so'rodīt tad rudrasya rudratvaṁ prajāpatir ātmano vapām udakhidad devā
> vai deva-yajanam adhyavasāya diśo na prājānan \|

ity evam ādīnām ānarthakyaṁ
dharmādharma-rūpārtha-pratipādakatva-rāhityam \| tasmād evaṁ jātīyakaṁ
vākya-jātam anityam ucyate'nityam iva **na** punar anityam eva
apauruṣeyatvena tan-nirāsāt \| evam ādi-vākyānām akriyārthatvaṁ tu
rodana-vapotkhāta-dig ajñānādi-rūpa-siddhārtha-bodhakatveneti boddhavyam
\|

atha siddhānta-sūtram āha tad-bhūtānāṁ kriyārthena samāmnāyo'rthasya
tan-nimittatvāt \[jai.sū. 1.1.25\] iti sūtram \|

asyārthaḥ---teṣu padārtheṣu rodana-vapotkhāta-dig ajñānādiṣu bhūtānāṁ
vartamānānāṁ padānāṁ so'rodīt ity ādīnāṁ kriyārthena padena
yajetetyādinā samāmnāyaḥ samuccāraṇaṁ sambandha ity arthaḥ \| kutaḥ ?
arthasya padārthasya tan-nimittatvāt tasya vākyārtha-pratyayasya
nimittatvāt padāni tāvat svārthānabhidadhati paścāt te padārthā
ākāṅkṣāyogyatā-sannidhimattvād vākyārtham avagamayanti \| ata
ākāṅkṣādi-mahimnā rodanādi-vākyānāṁ kathañcid vidhy eka-vākyatā
kalpanīyeti tasmād yathā-śakti āveśena kriyā kartavyety arthaḥ \|

kalpyate ity ādi-sūtrair mīmāṁsāyāṁ tatra tatra jaimininā vedasya
kriyā-parasyābhidhānād upaniṣadām api kriyā-paratvam eva yuktaṁ,
yathoktam iti kratv arthaḥ yajñāṅga-bhūto yaḥ kartā yajamānas tasya
pratipādanaṁ tat-tvam asītyādi-vākyair īśvarābhedena stutyatvena
nirūpaṇam \| etenopaniṣaāṁ nairākāṅkṣyaṁ sārthakatvaṁ
brahma-pratipādana-rūpaṁ pratyākhyātam apāstam \| upaniṣadbhir yajamānaḥ
stūyate, na tu nirviśeṣaṁ brahma pratipādyata iti bhāvaḥ \| tad evaṁ
vedasya kriyā-paratvābhidhānam upaniṣadāṁ nairākāṅkṣyam īśvarasya
karmāṅgatvaṁ na bhavatīty āha---neti \| ekam evādvitīyam ity
ādi-śrutibhis tad uktād viparītasyātmanaḥ pratipādanāt na hy
advitīya-paramānanda-rūpātmanaḥ karmāṅgatvaṁ yujyate \| ato na bhavati
kartuḥ stutir iyam ity arthaḥ \| kathā tarhi vārtika-kṛtā tathā
vyākhyātam ?

satyaṁ, etad vyākhyānaṁ tasya vārtika-kṛto'py ananumatam asammatam asti
\| kathā ? iti ced āha---sarva-treti \| asāṁsaryātma-jñānaṁ vinā hi
sarvatra vijñānaṁ yat kiñcid vidha-jñāna-jātaṁ saṁskāratvena gamyate
jñāyate pareṣāṁ karmaṇām aṅgaṁ parāṅgaṁ jñānaṁ ca
prāk-kṛtasyānupravartakaḥ saṁskāraḥ jāta-mātrasya stana-pānādi-jñānaṁ
saṁskāra-vāśād eva jāyate, aupaniṣadaṁ paramātma-jñānaṁ tu gurūpadeśaṁ
vinā na bhavatīti tātparyam \|

tenaiva vārtika-kṛtaiva etad artham evātma-jñānārtham eva
pūrvokta-śruti-samūha-virodha-nivṛtty arthaṁ mananasyopayogo'stīty uktam
etad arthaṁ mananāyeti \| tatra tāvat tava mate'pi dvaitasya
svargādi-viśvasya satyatve bhaved evaṁ, upaniṣadāṁ
yajamāna-stuti-paratvaṁ syāt \|

tad eva upaniṣadāṁ yajamāna-stuti-paratvam eva na sambhavatīti
praśnottarābhyām mananena vicāreṇa tattvāvadhāraṇasya paramārtha-niś
cayasya prakāraṁ rītim āha---sata iti \|

dharmi-pakṣaḥ sataḥ parameśvarāt **idam** anumānaṁ mīmāṁsakānāṁ tatra
tasmin **sad** abhedaḥ sādhyate cet, tadā doṣam āha
vedāntī---**tarka**-hatam iti \|

bheda-sādhakena hetunābheda-sādhanaṁ yukti-viruddhaṁ hetau sata iti
pañcamyā apādānārthakāyā bheda-pratīter viruddho hetur ity arthaḥ \|
sādhyābhāva-vyāpto hetur viruddhaḥ \| yathā, śabdo nityaḥ kṛtakatvād ity
atra kṛtakatva-hetuḥ sādhyābhāvenānityatvena vyāptas tathātrāpi sata
utpannatva-rūpo hetur abheda-rūpa-sādhyasyābhāvena bhedena vyāptaḥ \|
vṛkṣāt patraṁ patatīty ādāv iva yatrāpādāna-nirdeśas tatra bheda iti
niyamāt, na \|

nanv atrābhedaṁ punar bhaṅgy antareṇākṣipati---nanv iti \| sādhayāmaḥ,
kintu tad utpannatvena kuṇḍalādivad bhedaṁ pratiṣedhayāmaḥ \|
tad-bheda-niṣedhe ca jagati satyatvam eva siddhyet, evaṁ
cāpādāna-nirdeśena jātāpi bheda-pratītir na bheda-niṣedhasya virodhinī,
yathā kanakāt kuṇḍalam utpannam iti pañcamyā jātāpi
bheda-pratīti-kāraṇa-kāryayoḥ kanaka-kuṇḍalayoḥ suvarṇatvena
bheda-niṣedha-sādhane viruddhā na, tathā sata utpannatvād ity
apādāna-pañcamyā jātāpi bheda-pratītir brahma-jagatoḥ satyatvena
bheda-niṣedha-sādhane viruddhā neti \|

tathā cedam anumānaṁ viśvaṁ sad bhinnaṁ na sata utpannatvāt, yad yad
utpannaṁ tat tato bhinnaṁ na, yathā kanakād utpannaṁ kuṇḍalaṁ kanakān na
bhinnam \| atra hetoḥ sādhyābhāva-vyāptatvābhāvān na viruddho hetur ity
abhipretyāhuḥ svāmi-caraṇāḥ---tatrābheda eveti \|

tatra bheda-niṣedhe anaikāntikatvena vyabhicaritveneti
**vyabhicarati**---kva ceti \| hetumati sādhyābhāvo vyabhicāraḥ \| yathā
parvato vahnimānb dravyatvād ity atra jalādau dravyatva-rūpa-hetoḥ
sattve'pi vahni-rūpa-sādhyasyāsattvād vyabhicāraḥ, tathātrāpi pitur
utpanne putre mudgara-prahārād utpanne ghaṭa-dhvaṁse **ca** tata
utpannatva-rūpa-hetoḥ sattve'pi tad-bhedābhāva-rūpa-sādhyasyāsattvād
vyabhicāraḥ \| putre pitṛ-bhedasyābhāva-rūpe ghaṭa-dhvaṁse
bhāva-rūpa-mudgara-prahāra-bhedasya ca prasiddhatvāt \| ādinā
cakra-ghaṭādi-grahaḥ \| tathādarśanād bheda-darśanāt \|

iti bhāva iti---bhāvād abhāvasyābhāvād bhāvasyotpatti-darśanān na
niyataṁ kārya-kāraṇābhedam abhāvād apy avidyā-nāśād bhāva-rūpasya
jñānasyotpatter iti tātparyam \|

punar ākṣipati---nanv iti \| tad utpannatvaṁ tad upādānakatvaṁ tathā
cettham anumānaṁ viśvaṁ sato bhinnaṁ, na sad upādānakatvāt \| yad yad
upādānakaṁ tat tat tato na bhinnam iti \| ato nātra vyabhicāraḥ \| putre
pitṛ-bhedābhāva-rūpasya ghaṭa-dhvaṁse **ca** mudgara-bhedābhāva-rūpasya
sādhyasyāsattve tad upādānakatva-rūpa-hetor apy asattvāt \| na hi
putrasya pitā ghaṭa-dhvaṁsasya mudgaro vopādāna-kāraṇaṁ, kintu pitā
mudgaraś **ca** \|

tatra nimitta-kāraṇam eva putrotpādanaṁ vīryaṁ, ghaṭa-dhvaṁsopādānaṁ
kapālādīty āśaṅkyāha---**kva ca mṛṣā** iti \| kvacid upādāna-kāryaṁ
mithya bhavatīty arthaḥ \| tathā **ca** rajjūpādānake sarpe punar api
vyabhicāraḥ \| atra sarpe rajjūpādānakatva-rūpa-hetoḥ sattve'pi rajjor
bhinne sarpe rajju-bhedābhāva-rūpa-sādhyasyāsattvāt \| rajjor
vyāvahārika-satyatvāt sarpasya ca prātītikatvāt tatra sarpo rajjuto
bhedo nirābādha eva \| anyathā rajju-jñāne jāte sarpasya bodho na syāt
\|

**nanu** san-mātropādānakatvaṁ hetuḥ---tathā **ca** viśvaṁ sato bhinnaṁ
na san-mātropādānakatvāt yat tan-mātropādānakaṁ tat tato na bhinnam ity
anumānam \| tathā **ca** na rajju-sarpe vyabhicāraḥ \| rajju-bhedābhāvas
tad asādhyābhāvavati mithyā-bhūte rajju-sarpe'jñāna-yukta-rajjūtpādake
rajju-mātropādānakatva-rūpa-hetor abhāvād ity āśaṅkya tat-tulyam
atrāpīty āha---na tatheti \|

ubhābhyām sad avidyābhyām ubhaya-**yuk** ubhaya-yug apīdaṁ jagan na
tathā sad ity arthaḥ \| avidyā-saṁvalitasyaiva brahmaṇo jagad
upādānatvam na san-mātrasyeti \| san-mātropādānakatva-rūpo hetur
viśvasmin pakṣe nāstīti svarūpāsiddho hetuḥ, pakṣe hetv abhāvaḥ
svarūpāsiddhaḥ \| evaṁ **ca** rajju-sarpāder iva viśvasyāpi kalpanam
adhyāsa-mūlakam eva \| adhyastasya **ca** mithyātvād viśvaṁ mithyātvād
viśvaṁ mithyaiveti siddham \| ayam evārtho'yam artha ity ārabhya na
vastu-sattvaṁ prapañcasyety antenoktaṁ svāmi-caraṇaiḥ \|

punar atrāśaṅkate-nanv ity ādinā \| anena hetunā sata utpannatvād ity
anena hetunā hetvantareṇānya-hetunā \| tathā hi-viśvaṁ sat,
arthakriyā-kāritvāt \| na yadevaṁ na tad evam yathā śukti-rajatam ity
anumānena viśvasatyatvaṁ sādhayāma ityāśaṅkyātrāpi vyabhicāram
āha---vyavahṛtaye\'rtha-kriyārthaṁ vikalpo bhrama iṣita iṣṭa eva
kūṭakārṣāpaṇādineti \| mithyā-bhūta-kṛtrima-rajata-suvarṇāder apy
artha-kriyākāritvāt, ādinā mithyā-gajāgamane satyasya bhayāṅga-kampādeḥ
svapnāṅgam asaṅgam asarpādināsatyena sukha-bhayāder viśubhāśubhasya
**ca** grahaṇam, evaṁ cātra sarvatra mithyā-bhūte
satya-svarūpa-sādhyasyānadhikaraṇe\'rtha-kriyā-kāritva-rūpa-hetoḥ
sattvād-vyabhicāra ity āśayaḥ \| punar atrākṣipati-nanv iti \| ekatra
satyatvena pramāviṣayībhūtasyānyatrāropo bhramaḥ \|
yathā-haṭṭa-pattanādau bilādau **ca** satyatvena pramāviṣayībhūtasya
rajata-sarpāder anyatra śukti-rajjvādāv āropo bhramaḥ sa cātra na
saṅgacchate brahmaṇo\'nyatrādhiṣṭhāne prapañcasya sattve tava
dvaitāpattiḥ asattve ca kvāpy adṛṣṭatvenākāśa-puṣpa-tulyasya viśvasya
brahmaṇi katham āropaḥ tasmād-viśvaṁ satyam eva na tu mithyety
abhipretyaivoktaṁ bhaṭṭair mīmāṁsakaiḥ kha-puṣpatvam asat avastu tasmin
katham adhyasyate\'dhyāsaḥ kriyate sugandhādeḥ prajñātā guṇa-sattā yasya
rajatādes tat-prajñāta-guṇa-sattākaṁ śuktyādāv apy āropyeta bhramādi
syāc-cet-tad abhāvenādhy āropo bhavatīty arthaḥ \|

tathā **ca** viśvasmin-pakṣe satyatva-rūpa-sādhyavatyev
ārtha-kriyā-kāritva-rūpa-hetur astīti na vyabhicāra ity āśaṅkya
vyabhicāratād avasthyam eva vadan hetoḥ sādhyā-sādhakatva-rūpam
aprayojakatvam apy āha andheti \| andha**-paramparayā** **vikalpa** ity
anvayaḥ \|

athāśayam āha---ayam-bhāva iti-saṁskāra-janyo bhramaḥ
svajanaka-saṁskāra-siddhaye pūrva-kālikaṁ jñā-namātram apekṣate na tu
yathārtha-jñānaṁ viṣaya-satyatvaṁ vā bhrānti-jñānenāpi saṁskāra-siddheḥ,
tādṛśa-saṁskāra-mātreṇa cottaratra bhrama-siddhiḥ \| yathā-yakṣa-śūnye
eva vaṭe tato\'nyatra tat-pramāyāma-jātāyām api iha vaṭe yakṣo dṛṣṭa iti
kenacid andhenāndha upadiṣṭas tenānyas tenānya ity
andha-paramparā-bhrama-siddhasya mithyāropitasyāpi yakṣasya
mūrcchā-maraṇādy artha-kriyā-kāritvaṁ dṛṣṭam eva tatra, tathātrāpi \|
evaṁ ca viśvasmin-pakṣe
satyatva-rūpa-sādhyā-sādhakatayārtha-kriyā-kāritva-rūpo hetur
aprayojakaḥ, pakṣe hetur astu sādhyaṁ māstv ity ukte\'nukūla-tarkābhāvāt
tathā ca prāg ukta-vyabhicāro\'pi tad avastha eva \| punar
āśaṅkate-**nanu**---

akṣayaṁ ha vai cāturmāsya-yājinaḥ sukṛtaṁ bhavati \|

apāma somam amṛtā abhūma \|\| \[ṛk 8.48.3\]

ity ādi-śruty anugṛhītasya viśvasmin yadi satyatvaṁ na syāt-tadā
sarveṣām artha-kriyā-kāritvaṁ na syād ity anukūla-tarkasya
sattvādv-iśvaṁ satyam eva tathā cātra
kūṭakārṣāpaṇa-mithyā-yakṣādi-nārthakriyā ca mahā-mūḍhānām eva na tu
vijñānām api viśvasmiñ-charāvādinā jalā-haraṇa-jala-pānādy artha-kriyā
tu mahā-mūḍhānām iva nāradadattātrey ādīnāṁ jñāninām api samānaiva
jñāninām api yad artha-kriyā-kartari tat-satyam eveti niyamād-viśvaṁ
satyam eveti hetor aprayojakatvaṁ vyabhicāro vā naivety
āśaṅkyāha---bhramayatīti \| he hara! tava veda-lakṣaṇā **bhāratī**
**uru-vṛttibhir** mukhyālakṣaṇā-gauṇyādi-vṛttibhiḥ ādināsāṁ bheda-grahaḥ
\| uttiṣṭhati svargādi-phalaṁ yasmāt-tad ukthaṁ karma tatra \|
**jaḍān**-karma-śraddhā-bharākrāntamatīn veda-tātparyān abhijñān
**bhramayati** mohayati \| atrāśayam āha ayam-bhāva ity ādi \| tathā hi
prāg uktārtha-vāda-vākyasthākṣayāmṛta-padayor yāga-prāśastye
jahal-lakṣaṇā yataś-cāturmāsya-yāgaḥ praśastas
tasmāc-cāturmāsya-yāgeneṣṭaṁ bhāvayed ity evam akṣayam ity ādy
uktārtha-vādayoś cāturmāsyena yajeteti vidhinaikavākyatvāt \| yato
mīmāṁsaka-mate\'rthavādānāṁ prāśastye lakṣaṇā teṣāṁ
svārtha-parityāgenaiva vidhivākye\'nvayaś ca anyathā
vākya-bheda-prasaṅgāt \| ekoddeśenāneka-vidhānaṁ vākya-bhedaḥ \|
cāturmāsya-yāga-janita-svargādi-phalam uddiśya cāturmāsya-nāmā yāgo
vidhīyate, ity ekaṁ svargādi-phalasya nityatvaṁ ceti dvitīyam ity
ubhaya-vidhāne spaṣṭataro vākya-bhedaḥ \| sa **ca**
vākya-gatatvān-mahā-doṣaḥ \| lakṣaṇā cāmṛtādi-pada-gatatvād
alpa-doṣa-rūpā \| tasmād akṣayāmṛta-padayoḥ prāśastya-mātra-lakṣaṇayā
praśasta-yāga-mātram eva karma svargādi-phaloddeśena vidhīyate ity
ekasyaiva vidhānān na vākya-bheda ity arthaḥ \|

**nanu** vedānta-siddhānte indro vṛtrāya vajram udayacchat ity ādy
arthavādānām api svārthe prāmāṇyam aṅgīkṛtaṁ tadvad ayyādi-vākyeṣv apy
astv iti **cen** na, svargādiḥ kṣayiṣṇuḥ yāgādi-karma-sampāditatvāt
kṛṣyādi karma-sampādita-sasyādivad ity anumāna-garbhitena tad-yatheha
karmacito lokaḥ kṣīyate ity ādi-śruty antareṇa virodhāt
dṛṣṭānta-dārṣṭantikayor uktārthavādayor mahā-vaiṣamyāc **ca** \| tathā
coktam---

virodhe guṇavādaḥ syād aṇuvādo\'dhārite \|

bhūtārthavādas tad-dhānād artha-vādas tridhā mataḥ \|\|

ayam arthaḥ---pramāṇāntara-pravirodhe saty arthavādo guṇa-vādaḥ
yatrākṣayam iti amṛtā abhūma \[ṛk 8.48.3\] ity ādi ca
karmajanya-svargādeḥ satyatvasya tad-yathehety ādi-śrutibhir yuktibhiś
ca bādhitatvāt \| aihikāpekṣayā cira-kāla-sattvaparatvenaiva
tad-vākyānāṁ nirvāhāt \| pramāṇāntarāvagatārtha-bodhako\'nuvādaḥ yathā
agnir himasya bheṣajam ity ādi hima-virodhitvasyāgnau
pratyakṣāvagatatvāt \| pramāṇāntarāviruddhārtha-bodhako bhūtārtha-vādaḥ
\| yathā-indro vṛtrāya vajram udayacchat \| ity ādi svargādikaṁ tathā ca
karma-phalaṁ yataḥ prāśasty aparatva-śruty antara-virodhavato hetor ity
abhiprety āha---nityam iti \| karma-jaḍānāṁ bhrama-mātram etena
jagato\'nityatva-sādhanenānya-paratvam advaita-paratvam ity antasya
tātparyam āha tathā tasmād vā etasmād ātmana ākāśaḥ sambhūtaḥ \[tai.u.
2.5.1\] ity ādi-śrutayo\'pi neha nānāsti kiñcana \[bṛ.ā.u. 4.4.19\] ity
ādi-niṣedhaka-śruty apekṣita-niṣedhya-samarpikā brahmopādānakatvoktyā
jagato brahmaṇyevotpatti-pralayāv ity advaita-sādhikā vā **na** tu
nānā-vidhadvaita-pratipādana-parāḥ \| evaṁ ca kūṭa-kārṣāpaṇādāv
ukta-doṣe\'py ādipadopātta-mithyā-bhūtasyāpi svapnāṅganādeḥ
svapnādhyāya-vākyair mūḍha iva jñāniny api yāvac-charīraṁ
bhāvi-śubhāśubha-phalotpādakatvāt
vīrya-pātādi-janakatvāc-cārtha-kriyā-kāritvaṁ dṛśyata eva \| tathā
**ca** jñāninām api yad artha-kriyā tat-satyam eveti niyamo bhagna eva
tasmād artha-kriyā-kāritva-rūpa-hetāv aprayojakatvaṁ vyabhicāraś **ca**
tad avastha eveti nānenānumānena viśvasmin-pakṣe satyatva-rūpaṁ sādhyaṁ
siddhyati \| pratyutān umāna-garbhita-prāg ukta-śrutibhir mithyātvam
eveti niścitaṁ viśvasyeti saṅkṣepaḥ \| kiñ ca karmiṇāṁ
gatāgata-prakārasya śrutyā \|

varṇitatvenānityatvam eva karma-phalasya \| tathā **ca** śrutita---

atha ye yajñena dānena tapasā lokān jayanti te dhūmam abhisambhavanti \|
dhūmādrātriṁ rātrer apakṣīyamāṇa-pakṣam apakṣīyamāṇa-pakṣādyān \|
ṣaṇmāsān dakṣiṇāditya eti māsebhyaḥ pitṛ-lokaṁ pitṛ-lokāc candra-lokaṁ
prāpyānnaṁ bhavanti tāṁs tatraiva devā yathā somaṁ rājānam
āpyāyasvāpakṣīyasvety evam etāṁs tatra bhakṣayanti \| teṣāṁ yadā
tat-paryavetyathemam ākāśam abhiniṣpadyante ākāśād vāyur vāyor vṛṣṭir
vṛṣṭeḥ pṛthivīṁ prāpyānnaṁ bhavati evam evānuparivartante \| \[bṛ.ā.u
6.1.16\] iti \|\|

sphuṭo\'rthaḥ kathyate---dhūmam abhisambhavanti prathamaṁ dhūmam
abhimāninīṁ devatāṁ prāpnuvanti \| evam uttarottaraṁ jñeyam \|
apakṣīyamāṇa-pakṣaṁ kṛṣṇa-pakṣaṁ yān dakṣiṇāditya eti tān-ṣaṇ-māsān
karkādicāpāntān ity arthaḥ \| annaṁ devānāmannaṁ tatrasthā devā yathā
candraṁ candrādamṛtaṁ pibanti tathā tān-bhakṣayanti tebhyaḥ puṇya-phalam
annaṁ bhakṣayantīty arthaḥ \| teṣāṁ tat-puṇyaṁ yadā paryavaiti nāśaṁ
gacchati tadā soma-lokādimamākāśam abhiniṣpadyante prāpnuvanti \|
pṛthivīṁ prāpya manuṣyādīnām annaṁ bhavati, iti annād-vīrya-rūpeṇa
pariṇatāt-punar jāyante iti \| pravṛti-mārga-pareyaṁ śrutiḥ \| svāmināṁ
tu udbhūtam iti \| sato\'pi bhavataḥ sakāśāt udbhūtaṁ bhuvanaṁ na sat
yathā srajo mālātaḥ udbhūtaḥ sarpo na sat tadvat kārya-vyavahāraṁ kurvad
api na sat kūṭa-kanakam iva, vedo\'pyevamparaḥ
karma-phala-pratipādanaparo na bhavati kintu paramānandādvaita-para
evety āha tavādvaitaṁ mad-dvaitāpādakaṁ paramānandaṁ sat-padaṁ
tat-tato\'haṁ vande he indirānuta! spaṣṭam anyat \| kecid idaṁ padyaṁ
māthura-vipra-stutiṁ puraskṛtya kṛṣṇa-bhakta-paratvena yojayanti \|
tathā hi **nanu**---

māthurā mama pūjyā hi māthurā mama vallabhāḥ \|

māthure parituṣṭe hi tuṣṭo\'haṁ nātra saṁśayaḥ \|\|

iti vārāhoktyā māthurāṇāṁ mad-bhaktatvāt-tat-kulotpannā ime\'pi viprāḥ
santa eveti kuto nindanta ity āśaṅky āhuḥ---sat iti \| idaṁ
dīkṣita-vipra-vṛndaṁ sat sato dīkṣita-kulād utthitam utpannam iti
**cen** na \| nu iti vitarke \| yata idaṁ **tarka**-**hataṁ**
yuktibādhitaṁ tad evāhaḥ-**vyabhicarati** kva ceti \|
trayīmayāt-tvat-priya-yamunā-janakāt-sataḥ sūryād utpannasyāpi karṇasya
duṣṭatva-darśanād-vyabhicāra ity arthaḥ \| kiñca **kva ca** mṛṣeti-yathā
śrī-veda-vyāsād utpanne\'py antar nigūḍha-duṣṭabhāve dhṛtarāṣṭre
dṛśyamānād api bahiḥ-sādhutā mithyaivety arthaḥ \|

**nanu** īśvarasya vidhiṁ ko nu vidhunoty anyathā pumān \[bhā.pu
10.49.28\] ity uktyā dhṛtarāṣṭrasya śrī-kṛṣṇecchāvaśavartitvān na
duṣṭatvam ity āśaṅkyāhuḥ---na tatheti \| tathāpi yathā vidurādayas tvayi
bhaktās tathā nāyam antar-nigūḍha-dhūrta-bhāvatvāt \|

**nanu** karṇasya sūryotpannatve\'pi sahasra-kavacākhya-daityāvatāratvād
yuktam eva duṣṭatvaṁ dīkṣitānāṁ vipratvāt-kathaṁ dauṣṭyam ity ākāṅkṣāyām
āhuḥ---ubhaya yug iti \| dīkṣita-vṛndam ubhābhyāṁ
khalatva-brāhmaṇatvābhyāṁ yuktaṁ brahmaṇatve\'pi
kaṁsasyāhitāśaṁsanāt-tad annavṛtti-bhogāc ca khalatvam \|

**nanu** tarhi tathāvidhāste kathaṁ mad-bhaktair gopaiḥ praṇatās
tatrāhuḥ---**vyavahṛtaye** iti \| duṣṭeṣv api vipreṣv
andha-**paramparayā** vikalpo vividho namaskārādi-kalpanā-rūpo vyavahāra
iṣṭa eva khaleṣv api teṣu brāhmaṇatvena gopais tathā vyavahṛtam ity
arthaḥ \|

**nanu** sarva-veda-vedye mayi veda-vido\'pi te katham abhaktās
tatrāhuḥ---bhramayatīti \| atrāpi pūrva evārthaḥ \| evaṁ **ca**
dīkṣita-brāhmaṇa-nindāyāṁ na tātparyaṁ kintu yad īdṛśā veda-vido viprā
api śrī-kṛṣṇānurāga-rahitā nindyā eva tadā kimu vaktavyam \| tathā-vidhā
itara iti śreyo\'rthibhiḥ sarvathā śrī-kṛṣṇānurāga eva kārya ity atraiva
tad ity āśayaḥ \|\|

---------------------------------------------------------------------------------------------------------------------

**śrīdharānuyāyinī : sata idam** ity āder dīkṣita-vipra-pakṣe
prasiddha-pakṣe **ca** vyākhyānaṁ pūrva-vyākhyāneṣu likhitam atas
tatraiva draṣṭavyam \|\|

**---------------------------------------------------------------------------------------------------------------------**

**nīlakaṇṭhī :** evaṁ gurum upāsīnaḥ śrutopaniṣatkaḥ śāstrāt-prapañcasya
brahma-vivartatvam ajñāna-pariṇāmatvam ajñānasya ca tucchatvam ity
avagacchati atrāpi yata udayās tamayau vikṛter mudi vā vikṛtāt, bhidā
yad abodha-kṛtā \[bhā.pu 10.87.25\], asadām anujāt iti tatrayam uktaṁ
tatrāśaṅkate-**sata idam** iti \| idaṁ sat sad utthatvāt yad-yad utthaṁ
tat-tad ātmakaṁ yathā kanakotthaṁ kuṇḍalaṁ kanakātmakam \| yad vā, idaṁ
saduttham anātmatve sati sattvāt yady adātmakaṁ tat-tad utthaṁ yathā
kanakātmakaṁ kuṇḍalaṁ kanakottham iti \| atra kāraṇasya śruti-siddhaṁ
satyatvam āśritya prapañcasya satyatvaṁ sādhyata ity ekaḥ pūrva-pakṣaḥ
\|

prapañcasya rajju-bhujaṅgādivad-bādhā-darśanāt-tat-satyatvam āśritya
tat-kāraṇasya pradhānādeḥ satyatvaṁ sādhyata ity anvayaḥ \| tad
etad-dvayaṁ tantreṇa nirasyati-**nanu** **tarka**-hatam iti \|
sarvathāpi niryuktikam etad ity arthaḥ \| tathā hi-sudatthatvaṁ
sad-vivartatvaṁ sat-pariṇāmatvaṁ vā ādye iṣṭāpattiḥ dvitīye pariṇāminaḥ
sataḥ kṣīrādivad anityatvena kāraṇatvāsiddhir ity āha---**vyabhicarati**
kva ceti \|

**nanu** dadhyādāv api pradhāna-gataṁ sukha-duḥkha-mohātmatvam asty eva
kuṇḍalādāv iva kanakātmatvam ataḥ kanakavad asya nityatvaṁ syād ata
āha---kva mṛṣeti \| sukhādy ātmakasyāpi svapnāṅganādeḥ kāryasya
mṛṣātvāt-tat-kāraṇasyāpi mṛṣātvaṁ durvāram ity arthaḥ \|

astu tarhi kāryasyāsatyatvam ata āha---**na** **tathobhaya-**yug iti \|
svapnāṅganā hi na svaghaṭādivad abādhyā anubhava-virodhāt \| nāpy
atyantam asatī śaśa-śṛṅgavat carama-dhātu-visargāntārthakriyā-kāriraty
ādi-sukha-hetutvāt, na **ca**
tādṛśa-paraspara-viruddha-dharma-dvaya-yogi ekaṁ vastv iti vaktuṁ śakyam
ato na satyā kintv anirvācyā \| yac-cāsyā upādānaṁ nidrādi-rūpam ajñānaṁ
parābhimataṁ pradhānaṁ vā tad apy anirvācyaṁ vācyaṁ kārya-kāraṇayoḥ \|
sājāty aniyamāt \| evaṁ dvitīyānumāne\'py etair eva śloka-padair hetv
asiddhir vaktavyā \| tathā hi-kāryasya sattvāt-kāraṇam api **sad** iti
cet **nanu** **tarka**-**hataṁ** satyasyāpi-bhaya-kampāder hetau
rajju-sarpe mṛṣātva-darśanāt \| na cāyaṁ san sattve hyasya
vijñā-namātraṁ deśāntarasthatvaṁ smaryamāṇatvaṁ vā vācyam, nāyaṁ sarpa
iti svādhiṣṭhāne bādhitatvāt \| kiñcid-vijñānaṁ sad-viṣayaṁ kiñcid
asad-viṣayam indriyāṇi kiñcit-san-nikṛṣṭam arthaṁ gṛhṇanti \| kañcid
asan-nikṛṣṭaṁ smaryamāṇaṁ kiñcid idantayā gṛhyate kiñcid anidantayeti
pakṣatraye\'pi vyabhicāra ity āha---**vyabhicarati** kva ceti \| tasmān
na rajju-sarpaḥ satyaḥ nāpi śaśa-śṛṅgavad atyantam asann ity āha---**kva
ca na** **mṛṣā** neti \|

asattva-pakṣe alīkam api nety arthaḥ \| śaśa-śṛṅga-rajju
sarpa-yoniḥ-svarūpatve samāne\'pi, antyo
dṛśyatvād-bhayādi-kārya-janakatvāc **ca** nātyantam asan śaśa-śṛṅgaṁ

tad-viparītatvād atyantam asad ity arthaḥ \| nanv atyantasattve
atyantāsattve cāsiddhe astūbhayātmety āśaṅky
āha---**tathobhaya**-**yug** iti \| yathā **mṛṣā** **na** tathā sad
asadātmāpi na virodhādity arthaḥ \| tasmāt-sattvenāsattvena sad
asadātmatvena vā nirvaktum aśakyatvenānirvācyatvāt mithyā-bhūtam api
rajju-sarpa-śaṅkāviṣādikaṁ vyavahāra-kālābādhya-bhaya-maraṇādy
artha-kriyākāri dṛṣṭam, tathā viyadādy api
svarūpeṇendra-jālavan-mithyā-bhūtam api \|
svarga-naraka-bandha-mokṣa-guru-śiṣyādi-vyavahāra-kālābādhya-vyavasthā-hetur
bhaviṣyati svapnāṅganāsaṅgam avada-bādhitārtha-kriyā-kāritve\'py
anirvācyaṁ viyadādi tādṛśājñānopādānakam iti siddhaṁ pradhānāder
anirvācyatvam \|

nanv idaṁ satyam idaṁ mithyeti satya-sarpa-rajju-sarpayoḥ kathaṁ
vividhākāreṇa \| kalpanaṁ sarvasya tulyavan-mithyātve tad anupapatter
ity āśaṅky āha---**vyavahṛtaye** **vikalpa** iti \|
svapna-dṛṣṭa-rajju-rajju-bhujaṅgayo-mithyātvāviśeṣe\'pi \| rajjuḥ satyā
rajju-bhujaṅgo mithyeti svāpna-vyavahāra-mātrālambano vikalpo na
vastu-tattvāvalambanaḥ \| evaṁ jāgraty api bhaviṣyati na hi
garuḍa-bhāvanāśaṅkāviṣāder asatyāj jāto viṣa-deha-viyogas tat-prati-yogī
vartamāno vā viṣa-deha-saṁyogaḥ paramārtha-satya iti vaktuṁ śakyaṁ
śūnya-bhāvanayāpi pāramāmāthikaṁ nairātmyaṁ setsyatīti jitaṁ
mādhyamikeneti bhāvaḥ \|

**nanu** jāgrad-dṛṣṭau satya-mithyā-rūpau svapne\'pi saṁskāravaśāt tena
rūpeṇa bhāta iti yuktaṁ tatra dvayor api mithyātvam \| tarhi jāgraty api
prāg-bhavīya-bhrama-saṁskāravaśād etad yujyate anāditvāc **ca** \|
bhrama-tat-saṁskāra-paramparāyāḥ na kvacid-dṛśyeṣu
satyāsatya-vibhāgo\'stīty āha---iṣito\'ndha-paramparayeti \| ārope hi
pūrva-pratīti-mātram upayujyate \|

**nanu** pratītasya svarūpa-sattvam api tena vināpi saṁskāra-mātrād
uttara-bhrama-sambhavāt mūrkha-paramparayāyaṁ satyāsatya-**vikalpa**
iṣito\'bhyupagato na śāstra-dṛgbhir ity arthaḥ \| nanv etad eva
śāstra-tattvaṁ sarve\'pi kuto na jānantīty āśaṅky āha---bhramayatīti \|
te tava **bhāratī** niḥśvāsa-rūpā vedavāṇī akṣayaṁ ha vai
cāturmāsya-yājinaḥ sukṛtaṁ bhavati iti \| apāma-somam amṛtā \[ṛk
8.48.3\], prajāmanu prajāyase tad ute martyāmṛtaṁ nāputrasya loko\'sti
ity ādikā **uktha-jaḍān** uttiṣṭhati svargādi-phalaṁ yasmāt-tad ukthaṁ
karma pratīkopāstiś ca tatra viṣaye śraddhā-**jaḍān** **uru-**vṛttibhiḥ
bahvībhir gauṇa-lakṣaṇādi-śabda-vṛttibhiḥ **bhramayati** mohayati yasmād
ataste śāstra-tattvaṁ na jānantīty arthaḥ \|

atra śabda-vṛttis tāvat-rividhā-mukhyā gauṇī lakṣaṇā **ca** \|
ādyā-jāti-saṅketa-yogais tridhā \| tatra jāti-śabdāḥ-gauḥ, ghaṭaḥ
aśvakarṇa ity ādayaḥ \| saṅketa-śabdāḥ-ḍittha ḍavittha ity ādyāḥ \|
yogas tredhā-kṛt-taddhita-samāsa-bhedāt \| ādyau prakṛti-pratyaya-yogau
dvau, antyaḥ pada-dvaya-yogaḥ, pāṭhakaḥ aupagavaḥ paṅkajam \| gauṇī
tu-lakṣyamāṇa-guṇa-yogāt-para-śabdasya paratra pravṛttiḥ, yathā
yajamānaḥ prastaraḥ siṁho deva-dattaḥ \| atra hi yajamāna-śabdena
yajamāna-gataṁ kratur nivartakatvaṁ tat-prastare\'pyasti evaṁ
siṁhavat-krauryaṁ devadatte seyaṁ lakṣita-lakṣaṇety ucyate \| lakṣaṇāpi
śabdasya sva-śakya-sambandhe vṛttiḥ \| sā tridhā-jahat-svārthā
ajahat-svārthā jahad ajahat-svārthā **ca** \| gaṅgāyāṁ ghoṣa ity ādyā
atra gaṅgā-pada-śakyasya pravāhasya ghoṣādhāratvāsambhavāt-tat-sambaddhe
tīre gaṅgā-padasya vṛttiḥ \| so\'yaṁ devadatta iti tṛtīyā atra hi
tad-deśa-kāla-viśiṣṭo devadattas tac-chabdārthaḥ, etad-deśa-kāla-viśiṣṭa
**idam**-śabdārthaḥ \| tatra viśiṣṭayor abhedāsambhavād ubhayatra
viśeṣaṇāṁśaṁ tyaktvā viśeṣye devadatta-svarūpamātre tad idaṁ śabdayor
vṛttiḥ \| evaṁ tattvam asyāyam ātmābrahmety ādāv apy eṣaiva lakṣaṇeti
vakṣyate \|

kvacid-vākye\'pi lakṣaṇā bhavati \| yathā viṣaṁ bhukṣveti \| atra hi
viṣa-bhojana-rūpa-svārtha-parityāgena śatru-gṛhe na bhoktavyam ity
asminn arthe vākyaṁ vartate \| evaṁ sati ye karma-jaḍāḥ te akṣayyaṁ ha
vai amṛtā abhūma ity ādāv akṣayādi-śabdānāṁ yat-kṛtakaṁ tad anityam iti
nyāyena tad anugṛhītayā tad-yatheha karmacito lokaḥ kṣīyate evam
evāmutra puṇyacito lokaḥ kṣīyate iti śrutyā **ca** gamyamānaṁ
karma-phalasyānityatvaṁ svayam apratipadya-mānāḥ ābhūta-samplavaṁ
sthānam amṛtatvaṁ hi bhāṣyate iti smṛtyā vyākhyātam api
cira-kālatā-mātra-paratvaṁ na paśyanti tān-karma-phalasya nityatvaṁ
manyamānān-**bhāratī** **bhramayati** \| evaṁ ye upāsanājaḍāḥ \|

atha yo\'nyāṁ devatām upāste\'nyosāvanyo\'ham asmīti na sa veda \| yathā
paśur eva sa devānāṁ tad eva brahmatvaṁ viddhi \| nedaṁ vad idam upāsate
\| yadā hy evaiṣa etasminn udaram antaraṁ kurute \| atha tasya bhayaṁ
bhavati \| sarvaṁ parādādyonyatrātmanaḥ sarvaṁ veda \|\|

ity ādi-bheda-darśana-nindāyāṁ satyām api eṣa hy eva sādhu-karmety
ādi-śāstṛ-śāsya-bheda-śruter aupādhika-bheda-paratvaṁ satsv api
nānyo\'to\'sti draṣṭā tattvam asyahaṁ brahmāsmīti
jīva-brahmābheda-paravākyeṣu aprati-padya-mānāḥ bhedaṁ satyaṁ manvate
tān api **bhramayati** tān api **bhramayati** **bhāratī** \| tathā ca
śrutiḥ---

na taṁ vidātha ya imā jajānānyad yuṣmākam antaraṁ babhūva \|

nīhāreṇa prāvṛtā jalpyācāsutṛpa ukthaśāsaś caranti \|\| \[ṛ.ve.
10.82.17\] iti \|

smṛtirapi---

yām imāṁ puṣpitāṁ vācaṁ pravadantya-vipaścitaḥ \|

veda-vādaratāḥ pārtha nānyad astīti vādinaḥ \|\| iti \|

ye tu hārdādi-vidyā-vido\'haṅgraheṇa brahmopāsate te bheda-dṛṣṭy
abhāvān-mūrdhanyanādyācirādi-mārgeṇa brahma-lokaṁ gatvā tatraiva
labdhātmabodhā brahmaṇā sahaiva mucyante \| tathā ca śrutiḥ---

śataṁ caikā ca hṛdayasya nāḍyaḥ \[chā.u. 8.6.6\]\| iti \| te brahma-loke
tu parānta-kāle \[maha.nā.u 2.15\] iti \| evaṁ **ca** karma-prajā
stutiparo vedaḥ karmaṇāmakṣaya-phalatvaṁ prajāyāś cāmṛtatvaṁ bravīti na
tātparyeṇeti bhāvaḥ \|\|36\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
vicāra-mavatārya śuddha-bhāva-padavīṁ
śuddha-rasa-maya-śrī-kṛṣṇa-svarūpaṁ **ca** nirūpayantya āhuḥ---sataḥ
sarvotkṛṣṭāt śrī-kṛṣṇa-svarūpād utthitam idaṁ nānā-vidham aikāntikaṁ
prema tat-tad-bhuta-līlā-jātaṁ **ca**
paramāścarya-paramānanda-sāmrājya-rasa-sambhṛtatvenānubhūyamānaṁ sarvaṁ
sad eva paramotkṛṣṭam eva \| na tatra viśeṣo\'stīti cet yā nirvṛtis
tanubhṛtāṁ \[bhā.pu 4.9.10\] tasyāravinda-nayanasya \[bhā.pu 3.15.43\]
na parilaṣanti kecit \[bhā.pu 10.87.21\] ity ādinā
brahma-svarūpād-bhagavat-svarūpa-mātrasyotkṛṣṭaṁ nirṇītam \| kṛṣṇas tu
bhagavān svayaṁ \[bhā.pu 1.3.28\] iti ca kṛṣṇasya
bhagavat-svarūpa-mātrāt utkṛṣṭatvoktiḥ
sarvotkṛṣṭa-paramānanda-ghana-vigrahatva-pratipādikā kṛṣṇeti samākhyā
**ca** tathā parama-haṁsānāṁ munīnāṁ \[bhā.pu 1.8.20\] ity ādinā **ca**
tasya mahā-prema-śakti-pradhānatvaṁ vāmanatva-nārāyaṇatvād yuktiḥ kṛṣṇe
sarvāṁśānāṁ sattvāt samasta-bhagavat-svarūpāśrayatvāc **ca**
vatsa-haraṇe brahmāṇaṁ
pratyananta-brahmāṇḍa-vaikuṇṭha-tan-nāthādi-prakaṭī-karaṇāt \| evaṁ
sarvotkṛṣṭasya śrī-kṛṣṇasya cid acin-maya-samastāśrayasya līlā-jātaṁ
sarvaṁ sarva-vidhañ ca tad ekānta-prema utkṛṣṭam eva na kutrāpi viśeṣaḥ
\| asattā avidyamānatā ca kasyāpi nāstīti cet **nanu**
**tarka**-**hataṁ** yadi sarvaṁ śrī-kṛṣṇasya līlā-premādi samaṁ
syāttarhi pūrvāpara-vyāghātaḥ prakṛti-magan kila yasya gopa-vadhvaḥ
\[bhā.pu 1.9.40\] nemaṁ viriñco na bhavo na śrīr apy aṅga-saṁśrayā
\[bhā.pu 10.9.21\] nāyaṁ sukhāpo bhagavān dehināṁ gopikā-sutaḥ \[bhā. pu
10.9.20\] itthaṁ satāṁ brahma-sukhānubhūtyā \[bhā. pu 10.12.11\] nāyaṁ
śriyo'ṅga u nitāntarateḥ prasādaḥ \[bhā.pu 10.47.60\] yān brahmeśo ramā
devī dadhur mūrdhnya-ghanuttaye \[bhā.pu 10.30.29\] tad-bhūri-bhāgyam
iha janma kim apy aṭavyāṁ \[bhā.pu 10.14.34\] āsāmaho caraṇa-reṇu-juṣām
ahaṁ syām \[bhā.pu 10.47.61\] evaṁ samotkarṣe
utkarṣa-tāratamya-vyāghātaḥ \|

**vyabhicarati** kva **ca**---kṛṣṇa-līlātvena kṛṣṇa-prematvenaiva
samotkarṣavattvaṁ vyabhicāri \| durbhago vata loko\'yaṁ yadavo nitarām
api \[bhā.pu 3.2.8\] durbhagedam ayācata ity ādau \[bhā. 10.48.8\] nāyaṁ
śriyaḥ \[bhā.pu. 10.47.60\] ity ādinā āsāmaho \[bhā.pu 10.47.61\]
viraheṇa mahā-bhāgā mahān-me\'nugrahaḥ kṛtaḥ \[bhā.pu 10.47.27\] ity
ādinā ca vraja-sundarya-pekṣayānyatra kṛṣṇe premṇo laghutvokteḥ \| **kva
ca** **mṛṣā** vraja-bhāvodaye dvārakā-bhāvasya nivṛtteḥ
śuddha-prema-sukha-samṛddhy anubhave miśra-prema-sukhasya pūrvam
anubhūtasyāpy asat-tulyatvāt \| mahati sukhārṇave magnasya sukhāntaram
api kim apy astīti hṛdyanudayāt śuddha-miśra-samasta-kṛṣṇa-premānandānāṁ
cābhibhāvakaṁ
śrī-rādhā-rasāviṣṭāvastha-tat-prema-sukha-sāmrājya-camatkāraḥ tat-raty
aprema-sukha vastu-buddhy abhāvāt ubhayasya śrī-rādhā-kṛṣṇākhyasya
pūrṇa-mahā-prema-maya-nava-kiśora-mithunasya **yuk** yogo yatra
prema-sukhe tad
ubhaya-viṣaya-premod-bhūta-sukha-sāmrājya-mahā-camatkāra-pravāha ity
arthaḥ \| sa na tathā **mṛṣā** ity arthaḥ---tad abhibhāvaka-tad
atiśāyi-prema-sukhāntarābhāvāt \|

**nanu** tat-tad-bhaktā api tatra tatra sarvottamatvena stūyante satyam
**vyavahṛtaye** teṣāṁ teṣāṁ bhaktānāṁ parama-premāspadatvena tatra tatra
kṛṣṇāvasthayā vyavahārāya vikalpo vividhaḥ pakṣaḥ vividhā kalpanā vā
viśiṣṭatayā kalpanaṁ vā iṣṭam eva \| andha-**paramparayā** paramotkarṣaṁ
vinā ādarśinyā **paramparayā** kenacit kiñcit sarvottamatvena bodhitam
kenacit kiñcid ekena kaścit atradbodhito\'pareṇa kaścid ity evam \|

**nanu** nirmūla-paramparā-mātreṇa kathaṁ tatra tatra nirbharaḥ syāt
tatrāha---tava **bhāratī** veda-lakṣaṇā **bhramayati**
**uktha**-**jaḍān** karma-**jaḍān** prācīna-karmabhiḥ kṛtvā **jaḍān**
parama-prema-rasotkarṣasīmni buddhi-jāḍyavata ity arthaḥ \|

**nanu** nāhaṁ veda-kartā kathaṁ mama bhāratīty uktam
**uru-**vṛttibhiḥ---urūṇāṁ śrī-nārāyaṇādīnāṁ vartanāt tvac-chaktyaiva
veda kartṝṇām api veda-kartṛtvam atas tavaiva bhāratīti \|

nitya-gopyas tu āhuḥ---sataḥ sādhoḥ san-nāyakasya
rādhā-guṇa-mādhurī-samyag abhijñatayā
vraja-nāgaryantara-saṅga-prasaṅga-rahitasya **idam** utthitam asyai
rādhāyai etad artham evotthānaṁ samudyogaḥ sat sadā vartamānam na tv
anyāsaṅgārtham idaṁ śayyāta utthānaṁ vā sat utkṛṣṭam \|
atraivotthāyāvasthānāt svagṛhe gopyantaroddeśena vāgamanāt \|

anyā sakhy āha---**nanu** ced itthaṁ vadasi tarhi **tarka**-**hataṁ**
tvad-vacanaṁ
mahā-vidagdha-rūpa-śīlādi-sampannaikāntānu-rāgi-gopa-sīmantinī-maṇḍale
kṛṣṇa-saṅgāśāgraha-gṛhītayāti-nirasta-trapādhairye vraja-vana-vīthiṣu
niśi divā sañcaraṇa-pare rādhādyā-saktasyāpi tvad-bandhos tarkita
evānyāsaṅgaḥ kathaṁ tad-rāhityaṁ syād iti bhāvaḥ \|
utthāyātraivāvasthānaṁ cānayā saha vihāra-pravāheṇa naiva sambhavati
kṛṣṇa-gata-jīvanānāṁ teṣāṁ na tad-darśanādi vinā jīvitānupapatteḥ \|
**kva ca** mṛṣaiva etad anyāsaṅga-rāhityam anyatrāgamanaṁ
bahuśo\'nubhūyamānatvāt \| pūrvavādiny āha---ubhaya-**yuk** ubhayasya
rādhā-kṛṣṇābhidha-gauraśyāma-nava-nāgara-mithunasya yogas tathā na
bhavati mahā-pragāḍhatara-prema-rajjubhir anyonya-saṁsyūtātmānāvato
nānyāpekṣau svapne\'pīti bhāvaḥ \| pratyakṣa-virodha iti
cet-tatrāha---**vyavahṛtaye**\'nyair vyavahāra-mātrārthaṁ na tu
mahā-prema-vilāsa-viśeṣārthaṁ vividhaṁ kalpanam iṣṭam eva \| tatra
hetuḥ---andha-**paramparayā** śrī-kṛṣṇasya rādhaika-rasa-magnatāyām
andhā ye tesāṁ jñāna-**paramparayā** \|

ayaṁ bhāvaḥ---śrī-kṛṣṇa-candraḥ sadā rādhā-saṅgyeva anyeṣām api
premavatāṁ bhāvanāvaśāt kasyāścid avasthāyās tatra tatrāvirbhāvena
tat-tad-vyavahāra-saṁpatteḥ svarūpeṇa tu śrī-kṛṣṇaḥ
śrī-rādhā-nitya-saṅgy eva andhayati janān yā paramparā kṛṣṇasya
svābhāvikī avasthā-paramparā tayeti \| etac-cānubhava-siddham eva pitror
nikaṭe bālyocita-vṛttim ācarann evānyato mahā-nāgara-līlāṁ racayan yato
bahuśo dṛṣṭaḥ \| yoga-māyā bhagavatī hi śrī-kṛṣṇa-hitāya vraje vartate
samasta-vraja-niṣevya-māṇā kṛṣṇa-hitāyaiva tayā devyā sarva-samādhānāt
rāso\'pi tayaiva nirvāhitaḥ \| anyāsaṅgi-rūpāvirbhāvanena ca tayaiva
rādhāyā mānādi-jananena kṛṣṇa-rasa evollāsyata iti \| teṣāṁ teṣāṁ
kṛṣṇasya svaika-niṣṭhatā-bhramas tvat-samo\'nyaḥ priyo nāsty eva mameti
kṛṣṇasya vacanād evety āha---kṛṣṇasya **bhāratī** itaḥ kṛṣṇaṁ
prāpnuvataḥ parama-premāspadatayā jānato vā ukthe sevane rādhāyāḥ
prāṇa-bhṛte kṛṣṇe **jaḍān** tad-viṣaye\'jñān **bhramayati** mad ekāsakta
iti bhrānti-bhājaḥ karoti \| yad vā, bhā bhānaṁ tat-tat-suhṛdādīnāṁ
asmākam evāti-prīti-bandhakaraḥ kṛṣṇaḥ iti yat-prati-bhānaṁ tayā yā
ratis tam itaḥ prāptaḥ \| anya-gopīnāṁ bhānena rādhāṁ tyaktvā idānīm
asmān prāpta iti buddhyā ratiṁ rati-krīḍāṁ prāptaḥ \| vastuto
rādhā-saṅgi-rūpo naivānyāgocara iti \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanv artha-vādo'yaṁ
yad aghabhid aṅghri-jalā api bhavat-padāmbuja-hṛdo gurūpasattim eva
kurvanti ? iti naivam ity āhuḥ---**sata idam** ity ādi \| idaṁ mataṁ
sataḥ sac-chāstrād **utthitaṁ**, ato na **mṛṣā** artha-vādaḥ, na **ca**
kvacid **vyabhicarati**, ato nu bhoḥ na **tarka**-**hataṁ** tarkāsiddham
\| ataḥ sad ubhaya-**yuk** ubhayasmin upāsana-kāṇḍe jñāna-kāṇḍe ca
yujyate iti **yuk** \| atra andhair iva **vikalpa**ḥ kriyate, ity
āha---vyavahṛtaya ity ādi\| andha-prapañcātmayā **vikalpa** iṣita iṣṭaḥ
\| kathā eṣām āndhyam ? tatrāha---bhramayatītyādi \| te tava **bhāratī**
karma-kāṇḍa-prapañcdṛśaka-śruti-rūpā mad-vidhānām ekatamā
**vyavahṛtaye** yathārtha-vyavahārāya **bhramayati**, upāsanā-kāṇḍāt
jñāna-kāṇḍāc ca **bhramayati** \| kān ? **uktha**-**jaḍān** \|
anyo'rthaḥ prasiddha eva \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vairāgyārthaṁ
tīrtha-sevanam uktaṁ, tac **ca** vairāgyādikaṁ prapañcasya mithyātve
ghaṭeteti sanyāyaṁ tad upapādayati---sata iti \| idaṁ viśvaṁ sat satyam
\| tatra hetuḥ---sataḥ satyāt tvad avatāra-viśeṣād **utthitaṁ**, satyād
utpannaṁ satyam eva dṛśyate, yathā ūrṇa-nābhād utpannaṁ tantu-jālakam
iti cet \|

**nanu** bho **tarka**-**hataṁ** yukti-bādhitam **idam** \| tad
evāhuḥ---**vyabhicarati** kvacid iti \| satyād aindrajālikād utpanne
padārthe vyabhicāraḥ, muhūrtāntare vilayanāt \| nanv atra
nimitta-kāraṇotpanno vyabhicāra uktaḥ, ūrṇanābhi-dṛṣṭāntena
tūpādānotpannaṁ darśitam \| tatrāhuḥ---**kva ca** mṛṣeti \|
marīcikopādāne jale mithyātvam eva \|

**nanu** tatrājñāna-yogād eva marīcikāyāṁ jalatvaṁ pratīyate, iha tad
abhāvāt satyatvam eva, iti **cen** na, nedaṁ yuktam ity arthaḥ \| ihāpi
tathā, tathātvam evāhuḥ---ubhaya-yug iti \| māyā-sambandhena puruṣād
utpannatvāt māyikatvenāsatyam eva \|

**nanu** marīcikā-jala-dṛṣṭāntenāsatyatvaṁ sādhyate, dṛṣṭāntas tu
sādṛśye sati pravartate, tenānayor bahu-vaisādṛśyāt dṛṣṭānto nopapadyate
\| viśvaṁ hi vividhānanta-vaicitrībhir vilakṣaṇaṁ, na tathā marīcikād
upādānaṁ jalādikam ity ata āhuḥ---vyavahṛtaya iti \| vikalpo
vividha-kalpanā-śatam apy andhā na paśyantīty andha-paramparā-nyāyena
vyavahārārtham iṣitaḥ prāptaḥ, iṣa gatau ity asmāt \|

**nanu** tarhi kathaṁ padārthajñāḥ paṇḍitā api vyavahāra-mātrārtheṣu
karmasv āsaktā dṛśyante ? tatrāhuḥ---bhramayatīti \| yad vā, idaṁ satyaṁ
sata utthitatvāt \|

**nanu** bho yukti-bādhitam iti cet, na **kva ca vyabhicarati** \| **kva
ca mṛṣā** na syāt \| tathānena prakāreṇobhaya-**yuk** ubhayena
sattā-sattā-lakṣaṇena yujyata iti sad asad-rūpam ity arthaḥ \| prāyaḥ
sad-rūpam eva kvacid asat pratibhāsata iti \| tathā hi jīve mucyamane
tasya bhūta-pañcākādi-saṅghāte pravāha---sātatya-rūpatvenaiva nityatvāt
satyaṁ manyante, kecit kṣaṇikaṁ, kecit tu mithyā-bhūtam api
prātītika-sattayaiva satyam iti cet tatrāhuḥ---**vyavahṛtaye**
kevala-laukika-kṛtya-nirvāhāya, andha-**paramparayā** **vikalpa**ḥ kṛtaḥ
\|

śruty ādi-tātparyājñānād andhatvaṁ, tad eva viśadayanti---**bhramayati**
iti \| **uktha**-**jaḍān** nija-durāgraha-rakṣā-vyagratayā
pūrvāpara-parāmarśa-śūnyān, **bhāratī** sarasvatī devī teṣāṁ hṛdi tathā
bahudhāvartanaiḥ sphurantī, ito\'sminn arthe bhramayatīti vaiṣṇavānāṁ
sammatas tu siddhāntaḥ sad abhimṛśanty aśeṣam **idam** ātmatayātma-vidaḥ
\[bhā.pu. 10.87.26\] ity atra likhitaḥ \| satkārya-vādino vaiṣṇava-vāḥ
paramābhīṣṭa-daivatāt paramācintya-śakter āvirbhūtatvāt sad eva vidanti
\| na **ca** śrī-bhagavato vikāritva-śaṅkā, yat prākṛtasyāpi cintāmaṇy
ādeḥ svarṇa-ratnādi-prasave\'py avikāritvenācintya-śaktitvaṁ dṛśyate,
tataḥ kim uta aprākṛtācintyānanta-śakteḥ śrī-bhagavataḥ \| tathā ca
śrī-viṣṇu-purāṇe---

> sannidhānād yathākāśa-kālādyāḥ kāraṇaṁ taroḥ \|
>
> tathaivāpariṇāmena viśvasya bhagavān hariḥ \|\| \[vi.pu. 2.7.36\] iti
> \|

tathāpi vivarta-vādinas tathā vaināśikādayaś cāsad eva vadanti \| tac
cāsad-rūpatvaṁ śrī-bhagavata evāsammataṁ
tasyāsura-pakṣīyatvenopekṣākakṣā-nikṣiptatvāt \| tathā hi tasya vacanaṁ
gītāsu asatyam apratiṣṭhaṁ te jagad āhur anīśvaram \[gītā 16.8\] iti \|
tatra kathāñcid bhagavad aiśvaryasyāpy avidyā-kalpita-mātratvenaiva
svīkārāt \| tathoktaṁ śrī-bhagavad ājñayā tat-saṅgopana-parair
bhagavadbhiḥ śrī-śaṅkara-pāda-padmaiḥ śārīraka-bhāṣye---

tad evam avidyātmakopādhi-paricchedāpekṣam eveśvarasyeśvaratvaṁ
sarva-jñatvaṁ sarva-śaktitvaṁ **ca**, na paramārthataḥ \[śārīraka-bhāṣye
2.1.14\] iti \|

keṣāṁcit tu sāṅkhya-vaiśeṣika-vainācikādīnām īśvarasyāsvīkārād
anīśvaratvam iti \| kintu kvacid vairāgyārtham eva viśvasyāsattvaṁ
pratipadyate, yathā jīvaḥ sarvaṁ mithyeti jñānena sarva-trānāsakto
bhūtvā śrī-bhagavad-bhajanonmukhaḥ syād iti \|\|

**nanu**---

> mathurā mama pūjyā hi māthurā mama vallabhāḥ \|
>
> māthure parituṣṭe vai tuṣṭo\'haṁ nātra saṁśayaḥ \|\|

iti śrī-vārāha---devoktyā māthurāṇāṁ mad-bhaktatvāt tat-kulotpannaṁ
dīkṣita-brāhmaṇa-kulaṁ bhaktam eveti ced ucyate, tad ākarṇyatām ity
āhuḥ---**sata** iti \| idaṁ dīkṣita-dvija-kulaṁ ye
mad-bhakta-māthura-kulotpannatvāt \| yathā
mad-bhakta-parāśara-kulotpannaḥ śuka iti cet, tarhi **tarka**-**hataṁ**
yukti-śūnyam idaṁ, vyabhicārād ity āhuḥ---**vyabhicarati** **kv**a ceti
\| karṇādau vyabhicāraḥ mat-priya-sugrīva-janakāt parama-bhaktāt sūryād
utpannasyāpi karṇasya duṣṭatā-darśanāt, kvacit tu satkulotpannasya
mṛṣātvaṁ **ca** dṛśyata ity āhuḥ---kvacid iti \| antar
nigūḍha-duṣṭa-bhāva eva bahiḥ sarvataḥ sādhutā-prakaṭanena sarvaiḥ
sādhutvena jñāte\'pi **mṛṣā** sādhur eva---sādhutāyāḥ kṛtrimatvāt, yathā
dvaipāyanād utpanno\'pi dhṛtarāṣṭraḥ---

> īśvarasya vidhiṁ ko nu vidhunoty anyathā pumān \|

bhūmer bhārāvatārāya yo'vatīrṇo yadoḥ kule \|\| \[bhā.pu. 10.49.28\] iti
tad ukteḥ \|

atham abhakto dhṛtarāṣṭra ity ata āhuḥ---na tatheti \| yathā
śrī-viurādayas tvayi bhaktās tathā nāyaṁ nigūḍha-dhūrta-bhāvatvāt tad
ukteḥ \|

**nanu** karṇasya sūryotpannatve\'pi sahasra-kavacākhya-daityatvādy
uktam eva duṣṭatvam \| dīkṣitānāṁ tu vipratvāt kathaṁ tad ghaṭatām ? ity
ata āhuḥ---ubhaya-yug iti \| dīkṣiteṣu ubhayasya khalatvasya brāhmaṇasya
**ca yug** yogo vartate, kaṁsasya hitāśaṁsanāt, tad-datta-vṛtti-bhogāc
cety arthaḥ \|

**nanu** tarhi kṛtāñjalipuṭā viprān daṇḍavat patitā bhuvi \[bhā.pu.
10.23.5\] iti mat-priyair gopaiḥ kathaṁ tādṛśās tathā praṇatāḥ ?
tatrāhuḥ---vyavahṛtaya iti \| dṛṣṭeṣv api vipreṣu ayam
andha-**paramparayā** gaḍḍarikā-pravāha---nyāyena vikalpo
vividha-kalpanā vyavahārāyaiva, na tu paramārthāya \| khaleṣv api teṣu
brāhmaṇa-jātitvād gopais tathā vyavahṛtam ity arthaḥ \|

**nanu** śrutyā tat-sukṛtasyākṣayatva-pratipādanāt, akṣayasya cāsya
mal-loka-nirviśeṣa-loka-prāpakatvāt te khalu nindāṁ nārhantīty ata
āhuḥ---bhramayatīti \| śeṣaṁ samānam \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sata idam** ity asya ṭīkāyām
āmnāyasyeti pūrva-pakṣa-sūtraṁ tad-bhūtānām iti siddhānta-sūtraṁ \|
tatra prathama-sūtrasya tasmād anityam ucyate iti śeṣaḥ \| arthaś ca---

> so'rodīt yad arodīt tad rudrasya rudratvaṁ, prajāpatir ātmano vapām
> udakhidad devā vai deva-yajanam adhyavasāya diśo na prājānan \|\|

ity evam ādīnām atad arthināṁ puruṣāsvādhīnatvena vidhau paryavasāyitum
aśakyānarthakyaṁ syāt \| yata āmnāya kriyā-mātrārthatvaṁ tāṁ vinā
phalāsiddheḥ \| tasmād evaṁ jātīyaṁ vākya-jātam anityam ucyate \|
dharmādharma-pram iti rūpa-nitya-kārya-kartṛtvābhāvāt, na tu
svato'nityatvam \| apauruṣeyatvāt \|

kathaṁ tad-bhūtānām iti siddhānta-sūtrasya tu arthasya tan-nimittatvād
iti śeṣaḥ \| arthaś ca teṣv eva padārtheṣu bhūtānāṁ vartamānānāṁ
vedānāṅkriyārthena kāryārthena samāmnāyaḥ samuccāraṇaṁ sambandha ity
arthaḥ \| kriyaiva sarveṣām arthānāṁ nimittaṁ phalam iti yasmāt te
kriyāyāṁtathā-tathāviṣṭā babhūvuḥ, tasmād anyair api yathā-śakty āveśena
kartavyā seti bhaṭṭa-vārtike \| prajñāto guṇo rūpaṁ sattā ca yasyeti
vigrahaḥ \| punaḥ śrutau cāturmāsya-yājina iti caturṣucaturṣu māseṣu
kriyate iti cāturmāsyāni \| prāg uktāni vaiśvadevādīni \|

tair iṣṭavān tasyeti tad-vyākhyāyāṁ na **tathobhaya**-yug iti
śiraś-cālana eva nañ saṅgacchate \| sva-vyākhyāyāṁ tu---**nanu** katham
āvasathānāṁpuruṣa-sāraharatvaṁ viśvasyasac-cid ānanda-ghanāt tvatta
utthitatvena svarṇa-tad-vikāravat tad eka-rūpatvāt \| tad utthitatvaṁ ca
śrūyate---yato vā imāni bhūtāni jāyante \[tai.u. 3.1.1\] ity ādau \| ato
nāropitatvam api mantavyam \| jana-dhātoḥ vivarte prayogāsiddheḥ \| yadi
vā gauṇī-vṛttim āropya yukty antareṇa manyate, tadā
vivarta-vāde\'dvaita-mātrasya mithyātvāt \| padāmbuja-hṛdam iti na
ghaṭate, tasyāpi heyatvāpātāt \| tasya tu mokṣād apy
adhika-puruṣārthatvam uktaṁ na parilaṣanti kecid \[bhā.pu. 10.87.21\]
ity ādau tato yukty antaraṁ cāvaśyaṁ heyam \|

tad etad āśaṅkya na tad eka-rūpatvaṁ na cāropitatvaṁ, kintu
naśvarādi-rūpatvam iti vadantyaḥ pūrvoktam eva sveṣām api
darśayanti---sata iti \| tatra sva-mate pūrva-pakṣam anūdyātyantābhedaṁ
niṣedhayanti---**sataḥ** sad eva somyedam agra āsīd \[chā.u.6.2.1\] iti
sac-chabdena kāraṇatayānirdiṣṭatvātsac-cid ānanda-rūpāt tvatta
**utthitaṁ** jātam **idaṁ** viśvaṁ **sat** \|

tādṛśatvād abhinnam iti **cet** tan **na** ghaṭate \| **nu** vitarke \|
**tarka-hataṁ** hi tat apādāna-nirdeśena svarṇa-tad-vikārādau
kāraṇatva-kāryatva-rūpāvasthā-bheda-darśanena na bheda-prāpteḥ \| na
**ca** sato jagat tādṛśo vikāraḥ sattva-virodhād evety arthaḥ \|

tasmāc cintāmaṇy āder nānā-padārthavad eva tasmāt tad utthitam iti
sthite tadvad eva tato viśvasya vailakṣaṇyam ity āhuḥ---**vyabhicarati
kva ca** iti \| tataḥ samyak tvad-vartamānānugater na sac-cid
ānanda-rūpatvaṁ viśvasyeti sthitam \|

**nanu** tarhi na kathaṁ rajju-sarpādivad vivarta-rūpam evāstām ?
tatrāhuḥ---**kva ca** rajjv ādau sarpādikaṁ **mṛṣā** āropitam eva, na tu
tasmād utthitam \| viśvasya tad utthitatvam eva dharmīkṛtam \| tac ca
śāstre śrūyata ity arthaḥ \|

**nanu** śāstram apy utthitatvam eva vadatu ? tatrāhuḥ---**na
tathobhaya-yug** iti \| sa tu na tathā āropyāropakābhyāṁ yujyate \|
aviṣayatvād ity arthaḥ \| tad vā tatraiva vivarto nyāyyaḥ, yad
adhyāropāpavāda-sāmānyāṁśe ca prakaṭe sarpatvādhyāropa-bhāk syāt \|
punar viśeṣāṁśe vyaktatvāpavāda-bhāk syāt \| na tv ekasminn evāṁśe
vivarta-vādināṁ tu nāśa-bheda-svīkāra iti \|

kiṁ ca, jalādi-mayaṁ jagad idaṁ na prātītika-mātra-sattākaṁ yathā khaṁ
yāvad artha-kriyā-kāritvāt yan naivaṁ tan naivaṁ yathā marīcikā-jalādi
\| evam āhuḥ---vikalpaḥ kūta-kanakādi-rūpo\'rthas tu na tathā, kintu
kraya-vikrayādi-lakṣaṇa-vyavahāra-mātrāyeṣṭaṁ, na tu
rasāyanādi-prayogāya \| dānataḥ puṇyāya vā **ca** sa vyavahāro na tad
abhijñeṣu kiṁ tv **andha-paramparayā** eva syād iti \|

yad vā, vyavahāra-siddhaye vivarta-vādaḥ \| khalv
anādi-siddha-jñāna-paramparayaiveṣṭaḥ advaita-bhaṅga-bhayāt sa cet doṣa
eva \| yathokaṁ śārīraka-bhāṣye vijñāna-vāda-nirākaraṇe \| anāditve\'py
andha-paramparā-nyāyenāpratiṣṭhaivānavasthā-vyavahāra-lopinī syāt,
nābhiprāya-siddhir iti \| etad uktaṁbhavati---yathedaṁ suvarṇaṁ kena
krītam iti praśne kaścid āha---anenāndheneti \| anena kathaṁ paricitam
iti punar āha---tenāndhena paricāyitam \| tena ca katham ity
āha---kenāpy apareṇāndhenety anavasthāndha-paramparayāpi na siddhyed
vyavahāraḥ \| kintu tatrāndha-paramparāyāṁ yady eko\'pi cakṣuṣmān
sarvādi-pravartako bhavati, tadaiva siddhyati \|

yathā ca tatra sarveṣv api cakṣuṣmata eva vyavahāra-sādhakatvam \| tathā
kasmiṁścid āropye vastuni satye satyevānyatrāropeṇa vyavahāraḥ
siddhyati, tad evānusandhāya pravṛtteḥ, tad vinā bhramādarśana-vyāpteś
ca prayogaś ca jagat-paramparā-bhrama-siddham, anādi-siddha-dravyavat
yad bhrama-siddhaṁ dravyaṁ tan nānādi-siddham \| yathā śukti-rajatādīni
\|

kiṁ ca, kutrāpi vastunaḥ kalpanā na dṛśyate ṣaṣṭha-bhūtādīnāṁ kalpayitum
aśakyatvāt, kintu sambandha-kalpanaiva dṛśyate \| saiva **ca**
mithyā-śabdenocyate \| yathā śukty ādau rajatādeḥ \| yathā apāmasomam
amṛtā abhūmetyādi-śruty avaṣṭambhena punar anīśvara-vādinaḥ
pratyuttiṣṭhante \| tān praty āhuḥ---**bhramayati** iti \| **ukthān**
mantra-viśeṣān yajñe śasyante tadādibhir **jaḍān** \| bhaṭṭenāpi
sṛṣṭyādikam aṅgīkṛtam \|

athavetihāsa-purāṇa-prāmāṇyāt sṛṣṭi-pralayāv apīṣyete \| iti tasmād
viśva idaṁ na **ca** sac-cid ānanda-rūpaṁ na **ca** vivarta-rūpaṁ, kintu
naśvarādi-rūpam eveti sthitam \| śrutayaś **ca**,

> yathorṇa-nābhiḥ sṛjate, yathā pṛthivyām oṣadhayaḥ sambhavanti \|
>
> yathāsataḥ puruṣāt keśa-lomāni, tathākṣarāt sambhavantīha viśvam \|\|
> ity ādyāḥ \|

atrākṣara-śabdād dārṣṭāntikasya vailakṣaṇyaṁ ca darśitavatyaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tīrtha-mahima-śrutīr api
san-mahima-pratipādakeṣu paryavasāyayanti śrutayaś ca---

> bhidyate hṛdaya-granthiś chidyante sarva-saṁśayāḥ \|
>
> kṣīyante cāsya karmāṇi tasmin-dṛṣṭe parāvare \|\| \[mahā.u 4.82\]

namaḥ paramarṣibhyo namaḥ paramarṣibhya ity ādyāḥ \|

nanu, katham āvasathānāṁ puruṣa-sāra-haratvaṁ viśvasya sarvātma-ghanāt
tvatta utthitatvena svarṇa-tad-vikāravat-tad eka-rūpatvāt ? tad
utthitatvaṁ ca śrūyate---yato vā imāni bhūtāni jāyante \[tai.u. 3.1.1\]
ity ādau \| ato nāropitatvam api mantavyam \| jana-dhātor vivarte
prayogāsiddheḥ \| yadi vā gauṇīṁ vṛttim āropya yukty antareṇa manyate,
tadā vivarta-vāde dvaita-mātrasya mithyātvāt, padāmbuja-hṛdaḥ \[bhā.pu.
10.87.35\] iti na ghaṭate, tasyāpi heyatvāpātāt \| tasya tu mokṣād apy
adhika-puruṣārthatvam uktam \| na parilaṣanti kecit \[bhā.pu. 10.87.21\]
ity ādau tato yukty antaraṁ cāvaśyaṁ heyam \| tad etad āśaṅkya na tad
eka-rūpatvaṁ na cāropitatvaṁ, kintu naśvarādi-rūpatvam iti vadantyaḥ
pūrvoktam eva sveṣām api darśayanti---**sata idam** utthitam iti
\|\|36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv artha-vādo'yam, yan
mac-caraṇa-suhṛdo'ghabhid aṅghri-jalā iti \| maivam ity āhuḥ---**sata
idam** utthitam ity ādi \| idaṁ bhagavad-bhakta-māhātmyaṁ sataḥ satyāt
tvattaḥ sakāśād evotthitam, tvan-mahimnaiva teṣāṁ mahimā, ataḥ **sad**
iti matam, cet cetayatīti tathā \| sarvā eva na prabodhayati nanu bho
bhagavan na **tarka**-hatam \| yo mad-bhaktaḥ sa eva saḥ, nādevo devam
arcayet iti sat-tarkaḥ \| tathā tenaiva prakāreṇa **kva ca** na
**vyabhicarati**, **kva ca** kutrāpi matena **mṛṣā** \| na-kāra
ubhayatra yojyaḥ \| ubhaya-**yuk** ubhayaṁ bhedābhedau tad yunaktīti
tathā \| upāsakatvena bhedo mahimnābhedaḥ \|

tatra ye vikalpayanti, te'nddhā evety āhuḥ---vyavahṛtaya ity ādi \|
andha-**paramparayā** hi **vikalpa** iṣita iṣṭaḥ \| kim artham ?
**vyavahṛtaye** vyavahārāya vyavahāraṁ dṛṣṭvety arthaḥ \|
upāsyopāsaka-bhāva eva vyavahāraḥ \|

kathaṁ te **vikalpa**yanti ? bhavatya iva maj-jana-māhātmyaṁ kathā
nānuvadanti ? ity āhuḥ---bhramayatītyādi \| te tava **bhāratī**
uru-śaktibhir viśiṣṭā **uktha**-**jaḍān** tān **bhramayati** \|
karma-śraddhāvatas tu tava bhaktā tathādriyantie, tena ta eva
vikalpyantiīti bhāvaḥ \| te tu karma-pratipādikayā tava bhāratyaiva
bhrāntāḥ \|\|36\|\|

**paramātma-sandarbha \[70\] :** tad evaṁ pariṇāmādikaṁ sādhitam \|
vivartaś ca parihṛtaḥ \| tato vivarta-vādinām iva rajju-sarpavan na
mithyātvaṁ kintu ghaṭavan naśvaratvam eva tasya \| tato
mithyātvābhāve'pi trikāla-vyabhicāra-bhāvāj jagato na sattvam \|

vivarta-pariṇāmāsiddhatvena tad-doṣa-dvayābhāvavaty eva hi vastūni
sattvaṁ vidhīyate \| yathā paramātmani tac-chaktau vā \| sad eva
saumyedam agra āsīd \[chā.u. 6.2.1\] ity ādau idaṁ-śabdoktaṁ jagat \|
sūkṣmāvasthā-lakṣaṇa-tac-chakti-brahmaṇor mithas tādātmyāpannayoḥ
sac-chabda-vacanāt \| ataḥ sat-kārya-vādaś ca sūkṣmāvasthām avalambyaiva
pravartate \| tad evaṁ sthite'pi punar āśaṅkate \|

**nanu** sad upādānaṁ jagat kathaṁ tadvan naśvaratām api bhajan na khalu
sat syāt \| yadi **ca** naśvaraṁ syāt tarhi kathaṁ śukti-rajatavat
vyabhicāritvena kevala-vivartāntaḥ pāti na syāt\| tad etat praśnam
uṭṭaṅkya pariharanti---**sata idam** iti \|

**idaṁ** viśvaṁ dharmi **sad** iti, sādhyo dharmaḥ **sata** utpannatvāt
yad yata utpannaṁ, tat khalu tad ātmakam eva dṛṣṭaṁ, yathā kanakād
utpannaṁ kuṇḍalādikaṁ tad ātmakaṁ, tadvat \| tatra **utthitam** eva na
tu śuktau rajatam iva tatrāropitam iti siddhāntinaḥ sva-matam anūditaṁ
naivety āhuḥ---**nanu** **tarka-hatam** iti, apādāna-nirdeśena
bheda-pratīter viruddha-hetutvāt \|

**nanu** nābhedaṁ sādhayāmaḥ \| kintu tata utpannatvena kuṇḍalādivad
bhedam anūdya pratiṣedhāmaḥ \| tatrābheda eva syād ity
āśaṅkyānaikāntikatvena hetuṁ dūṣayanti---**vyabhicarati kva ca** iti \|
**kva ca** kutrāpi kāraṇa-dharmānugatir **vyabhicarati** \|
kārya-kāraṇa-dharmasya sarvāṁśenānugataṁ bhavatīti niyamo na vidyata ity
arthaḥ \| dahanādy udbhave prabhādau dāhakatvādi-dharmādarśanād iti
bhāvaḥ \|

> dve rūpe brahmaṇas tasya mūrtaṁ cāmūrtam eva ca \|
>
> kṣarākṣara-svarūpe te sarva-bhūteṣv avasthite \|\|
>
> akṣaraṁ tat-paraṁ brahma kṣaraṁ sarva-m idaṁ jagat \|\| \[vi.pu.
> 1.22.53-54\]

ity ādy anantaram---

> eka-deśa-sthitasyāgner
>
> jyotsnā vistāriṇī yathā \|
>
> parasya brahmaṇaḥ śaktis
>
> tathedam akhilaṁ jagat \|\| \[vi.pu. 1.22.55\] ity etad \|

evaṁ vyākhyātaṁ śrī-svāmibhir eva śrī-viṣṇu-purāṇe---nanv akṣarasya
para-brahmaṇas tad-vilakṣaṇaṁ kṣara-rūpaṁ kathaṁ syāt ? ity āśaṅkya
dṛṣṭāntenopapādayati---ekadeśeti \| prādeśikasya **agner** dīpāder
dāhakasyāpi tad-vilakṣaṇā **jyotsnā** prabhā yathā tat-prakāśa-vistāraḥ,
**tathā brahmaṇaḥ** śakti-kṛta-vistāra **idam akhilaṁ jagat** iti \|

prakṛtam anusarāmaḥ \| **nanu** tarhi vyabhicāritve śukti-rajatavad
evāstu \| tatrāhuḥ---**kva ca mṛṣā** iti \| **kva ca** śuktādāv eva
prātītika-mātra-sattākaṁ rajatādikaṁ **mṛṣā** \| anyatra yatra
**ubhayaṁ** pratītim artha-kriyā-kāritvaṁ ca **yunakti** bhajate, tatra
**na tathā** mṛṣeti \|

**nanu** kūṭa-tāmrikādiṣv artha-kriyā-kāritāpi dṛśyate ity
āśaṅkyāhuḥ---**vyavahṛtaya** iti \|
kraya-vikrayādi-lakṣaṇa-vyavahārāyaiva **vikalpo** bhrama **iṣṭaḥ**, na
tu tat-tat-prasiddha-samyag artha-kriyā-kāritāyai \| tad-dānādau
yathāvat puṇya-phalādikaṁ na bhavatīti \| tathā śuṇṭhītayā prakhyāpitaṁ
viṣa-granthyādikaṁ krītvā śuṇṭhī-jñānena bhakṣitam api nārogya-janakaṁ,
pratyuta mārakam eveti \| tasmāt tat-tat-prasiddha-samyag
artha-kriyā-kāritayaiva jagataḥ satyatvam aṅgīkriyate \| ekāṅgena sā
kūṭa-sarpādau bhayādi-rūpā tv asty eveti, na tad-dhetuḥ \|

kiṁ **ca**, **andha-paramparayā** iti \| sa **ca**
kraya-vikrayādi-lakṣaṇa-vyavahāro'pi, na tu yathārtha-tāmrikasyeva
tad-vyavahāra-kuśaleṣv api kintv andha-paramparayaiva \| atas tatra
tadīya-kuśaleṣv asiddhatvena vyavahārasyābhāsa-mātratvāt tasmād anyathā
nānumeyam \| dhūmābhāse hi vahni-vyabhicārasyaucityam eveti bhāvaḥ \|

tad evam artha-kriyā-kāritvenāsty evetarasya bhrama-vastu-vailakṣaṇyāt
satyatvam iti vivarta-vādini niraste punar anaśvara-vādī pratyuttiṣṭhate
\| nanv apāma somam amṛtā abhūma akṣayyaṁ ha vai cāturmāsa-yājinaḥ
sukṛtaṁ bhavati \[ṛ.ve. 8.48.3\] iti śrutyaiva karma-phalasya
nityatva-pratipādanān naśvaratvaṁ na ghaṭate ? ity
āśaṅkyāhuḥ---**bhramayati** iti \| he bhagavan ! **te** tava **bhāratī**
**uru-vṛttibhiḥ** bahvībhir gauṇa-lakṣaṇādibhir vṛttibhiḥ
**uktha-jaḍān** ukthāni yajñe śasyante, tatra jaḍāḥ
karma-śraddhā-bhārākrānta-manda-mataya ity arthaḥ, tān **bhramayati** \|

ayaṁ bhāvaḥ---na hi vedaḥ karma-phalaṁ nityam abhipraiti, kintu
lakṣaṇayā prāśastya-mātram \| anyeṣāṁ vākyānāṁ vidhy eka-vakyatvena
vidhāv eva tātparyāt \| anyathā vākya-bheda-prasaṅgaḥ, tad yatheha
karma-jito lokaḥ kṣīyate evam evāmutra puṇya-jito lokaḥ kṣīyata \[chā.u.
8.1.6\] iti nyāyopabṛṁhita-śruty antara-virodhaś **ca** \| ataḥ
karma-jaḍānām idaṁ bhrama-mātraṁ, jagat tu satyam api
pariṇāma-dharmatvena naśvaram eveti \| tad uktaṁ
bhaṭṭenaiva---athavetihāsa-purāṇa-prāmāṇyāt sṛṣṭi-pralayāv apīṣyete iti
\|

athavā nābhedaṁ sādhayāma ity ādikam āśaṅkya prasiddhasya sattā-trayasya
mitho vailakṣaṇyāt pariharanti---**kva ca** ghaṭādau artha-kriyā-kāriṇy
api **vyabhicarati** satteti śeṣaḥ \| vastv
antarasyārtha-kriyā-kāritāyām asāmarthyāt deśāntare svayam
avidyamānatvāt, kālāntare tirobhāvitvāc ca \| **kva ca** śukti-rajatādau
tatrāpi tadānīm api **mṛṣā** artha-kriyā-kāritvābhāvāt \| yā tu
**ubhaya-yuk** ubhayatra ghaṭādi-sattāyāṁ śukti-rajatādi-sattāyāṁ ca yug
yogo yasyāḥ, yayā sā sattā labdha-padā bhavatīty arthaḥ \| sā
parama-kāraṇa-sattā **na tathā,** kintu sarva-trāpi sarva-dāpi tat-tad
upādhy anurūpa-sarvārtha-kriyādy adhiṣṭhāna-rūpety arthaḥ \| tasmād
artha-kriyā-kāritvena satyam api pariṇatatvena ghaṭavan naśvaram eva
jagat, na pratīta-mātra-sattākaṁ, na cānaśvara-sattākam iti
paraspara-vailakṣaṇya-darśanāt katham ekam anyad bhavitum arhatīti
bhāvaḥ \|

kūṭa-tāmrikatvam[^143] āśaṅkyāhuḥ---**vyavahṛtaya** iti \| vikalpyate
anyatrāropyate iti **vikalpa**ḥ svataḥ-siddhas tāmrikādir arthaḥ, sa eva
**vyavahṛtaye iṣitaḥ** \|

ayam arthaḥ---atra kūṭa-tāmrikeṇa yaṁ vyavahāraṁ manyase, so'pi na tena
sidhyati \| kiṁ tarhi satya-tāmrikeṇaiva ? arthāntaraṁ vyavahartur hṛdi
tasyaiva pratyakṣatvāt \| kūṭa-tāmrikam atropalakṣaṇam eva \| kvacit taṁ
vināpi tava gṛhe tāmriko datta iti paścād dātavya iti vā chala-prayoge
smāryamāṇenāpi tena tathā vyavahāra-siddheḥ \| tasmād vyavahāra-rūpāpy
artha-kriyā-kāritā tasyaiva bhavatīti sa satya eva \| anyathā satyasya
tāmrikasyābhāve śatam apy andhānāṁ na paśyatīti nyāyena
kūṭa-tāmrika-**paramparayā**pi vyavahāro'pi na sidhyed ity
āhuḥ---**andha-paramparayā** iti \| andha-paramparā-doṣāt sa eva
vyavahṛtaya iṣita ity anvayaḥ \| yathāndha-**paramparayā** vyavahāro na
sidhyet, tathā kūṭa-tāmrika-**paramparayā**pīty arthaḥ \|

ittham eva vijñāna-vādo'pi nirākṛtaḥ \| śaṅkara-śārīrike'pi, anāditve'py
andha-paramparā-nyāyenāpratiṣṭhaivānavasthā-vyavahāra-vilopinī syāt,
nābhiprāya-siddhiḥ \[2.2.30\] ity uktam \|

etad uktaṁ bhavati---yathedaṁ suvarṇaṁ kena krītam iti praśne kaścid
āha---anenāndheneti \| anena kathaṁ paricitam ? iti punar
āha---tenāndhena paricāyitam \| tena **ca** katham ? ity āha---kenāpy
apareṇāndhenety andha-paramparayāpi na sidhyed vyavahāraḥ \| kintu
tatrāndha-paramparāyāṁ yady eko'pi cakṣuṣmān sarvādi-pravartako bhavati,
tadaiva sidhyati \| yathā **ca** tatra sarveṣv api cakṣuṣmata eva
vyavahāra-sādhakatvaṁ, tathā kasmiṁścit tāmrike prathamaṁ satye saty eva
vyavahāraḥ sidhyati \| tatra **ca** satyasaiva vyavahāra-sādhakatvaṁ,
tad anusandhānenaiva tatra pravṛtteś cakṣuṣmata iva pravartakatvāt[^144]
tataś **ca** kaś cana tāmrikaḥ satya iti sthite, yatra
tad-vyavahāra-kuśalaiḥ parīkṣayā satyatāvagamyate, sa eva
kūṭa-tāmrike'py āropyamāṇaḥ satyo bhavet \| tad evam
artha-kriyā-kāritvena tasya satyatve tad upalakṣitaṁ viśvam eva
bhrama-vastu-vilakṣaṇaṁ satyam iti siddham \|

paramātmana[^145] evāvayavitva-vyavahāra-sādhitatvād yuktam eva tat \|
tathā **ca** bhramādibhiḥ stutam---satyasya yonim \[bhā.pu. 10.2.26\]
iti \| tat satyam ity ācakṣata \[tai.u. 2.6\] iti śrutiś **ca** \|
śiṣṭam anyat samānam \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv āvasathānāṁ
puruṣa-sāra-haratva-sāra-pradatvābhyāṁ kim ime nindā-stutī ? na hi
marīcikā-jalam idaṁ virasaṁ surasaṁ vā ? ity ucyate ity
asat-kārya-vādi-matāśrayiṇībhiḥ śrutibhiḥ saha
sat-kārya-vādi-matāśrayiṇyaḥ śrutayaḥ \|

sat yathā kāraṇa-gatam eva sattvaṁ sa na ghaṭa ity atra ghaṭa-niṣṭhaṭ
bhāsate, tadvad ity arthaḥ \| tatra sataḥ kāraṇasya kāryābhedaḥ sādhyate
\|

yadi tadā apādāna-nirdeśenaiva bheda-pratīter viruddho hetur ity ata
āha---**nanu tarka-hatam** iti\| cij-jaḍayor abhedasya
sarva-pramāṇa-vādhitatvād iti bhāvaḥ \|

**nanu** nābhedaṁ sādhayāmaḥ, kintu tad utpannatvena kuṇḍalādivad bhedaṁ
pratiṣedhayāmaḥ \| na hi kāraṇa-sattvātiriktā kvāpi kāryasya sattety ata
āha---**vyabhicarati kva ca kva ca** iti \| pitṛ-putrādiṣu bhedasyaiva
darśanāt \|

**nanu** yathā śukti-sattātirikta-sattā-rūpyasya nāsti, tathā
adhiṣṭhāna-rūpa-parameśvara-sattātiriktā sattā prapañcasya nāstīty ata
āha---neti \| yathā śukti-rūpyādi **mṛṣā,** tathedaṁ viśvaṁ **mṛṣā** na
bhavati, kintu satyam \| **ubhaya-yuk** kāraṇa-kāryayor ubhayasmin
yujyata ity ubhaya-**yuk** \| tat satyam \[tai.u. 2.6\] iti śruty uktaṁ
sattvam ubhayatra astīty arthaḥ \| kintu kāraṇasya sattvaṁ sārvakālikaṁ,
kāryasya sattvaṁ kaiñcitkālikaṁ, tathā dṛṣṭer iti \|

kāryasya satyatvaṁ vinā vyavahāro'pi na siddhyatīty
āha---**vyavahṛtaye** vyavahāra-siddhy arthaṁ **vikalpaḥ** kāryam iṣita
iṣṭaḥ \| sa **ca** satya eva satyenaiva ghaṭādinā vyavahāra-siddheḥ \|
asatā ghaṭādinā jalāharaṇādy asiddheḥ \|

**nanu** kūṭa-kārya-paṇādināpi vyavahāra-siddhir dṛśyate ? ity ata
āha---**andha-prapañcātmayā** iti \| sā siddhir andha-prapañcātmayaiva
ajña-prapañcātmayaiva, na tu vijña-prapañcātmayā \| na hi bhrāntānām iva
vijñānāṁ kūṭa-kāryāpaṇādyaiḥ kraya-vikrayādi-vyavahāraḥ siddhyati \| na
**ca** tai rasāyana-prayogo nāpi puṇyathārthināṁ tad-dānādikaṁ
sambhavet, tasmāj jagad idaṁ satyam eva vijñānāṁ nārada-dattātreyādīnām
apy artha-kriyā-kāritvāt na yad evaṁ na tad evaṁ, yathā śukti-rajatam
ity anuśāsanenaiva jagat satyam eva, kintu naśvaratvād anityam\|

yat tu karmiṇaḥ khalu apāma somam amṛtā abhūma \[ṛ.ve. 8.48.3\] ity
ādibhir veda-vākyaiḥ karma-phalasya nityatva-prapañcdṛśanāt nityam eva
na kadācid anīdṛśaṁ jagad iti bruvate, sṛṣṭi-pralayau **ca** na
manyante, tan-matam asad ity āhuḥ---**bhramayati** iti \| he bhagavan !
**te** tava **bhāratī** veda-lakṣaṇā **uru-vṛttibhir** bahvībhir
mukhya-lakṣaṇādi-**vṛttibhir** **uktha-jaḍān**
karma-śraddhā-jāḍyākrānta-matīn **bhramayati** mohayati \|

ayaṁ bhāvaḥ---na hi vedaḥ karma-phalasya nityatvam abhipraiti, kintu
lakṣaṇayā prāśastya-mātram, vidhy eka-vakyatvāt \| anyathā
vākya-bheda-prasaṅgāt \| tad yatheha karma-cito lokaḥ kṣīyate evam
evāmutra puṇya-cito lokaḥ kṣīyate \[chā.u. 8.1.6\] iti
nyāyopabṛṁhita-śruty antara-virodhāc ca\| ataḥ karma-**jaḍān**ām idaṁ
bhrama-mātram iti \|

atra śrutayaḥ---

> yathorṇa-nābhiḥ sṛjate gṛhṇate ca
>
> yathā pṛthivyām oṣadhayaḥ sambhavanti \|
>
> yathā sataḥ puruṣāt keśa-lomāni
>
> tathākṣarāt sambhavatīha viśvam \|\| \[mu.u. 1.1.7\] ity ādyāḥ \|

atrākṣara-śabdād dārṣṭāntikasya kāraṇasya nityatvaṁ, kāryasya tu
satyatvam eva, na tu mithyātvaṁ, nāpi nityatvam iti vaiṣṇavānāṁ matam
evoktaṁ śrutibhiḥ \|\|36\|\|

**\...**

**\|\| 10.87.37 \|\|**

na yad idam agra āsa na bhaviṣyad ato nidhanād

anumitam antarā tvayi vibhāti mṛṣaika-rase \|

ata upamīyate draviṇa-jāti-vikalpa-pathair

**vitatha-mano-vilāsam**[^146] **ṛtam ity avayanty abudhāḥ \|\|**

**śrīdhara-svāmī (bhāvārtha-dīpikā) :** tad evaṁ prapañcasya sattve
sādhakaṁ nāstīty uktam, idānīm asattve sṛṣṭi-pralaya-śrutayo yato vā
imāni bhūtāni jāyante \[tai.u. 3.1.1\] ity ādyās tan mūlaṁ cānumānaṁ
pramāṇam ity āha---**na yad idam** iti \| **yad** yasmād **idaṁ** viśvam
**agre** sṛṣṭeḥ pūrvaṁ **na āsa** nāsīt, sad eva somyedam agra āsīt
\[chā.u. 6.2.1\], ātmā vā **idam** eka evāgra āsīt \[ai.u. 1.1\] ity
ādi-śruteḥ \| **na** ca **nidhanāt** pralayād **anu** anantaraṁ
**bhaviṣyat** bhavisyati \| nāsad āsīn no sad āsīt tadānīm \[ṛ.ve.
10.129.1\] ity ādi-śruteḥ \| **ataḥ** kāraṇād **antarā** madhye'py
**eka-rase** kevale **tvayi** **mṛṣā** mithyā-rūpam eva **vibhāti** iti
**mitaṁ** niścitam \|

yata evam, **ataḥ** śrutyā **draviṇa-jāti-vikalpa-pathair**
**draviṇa**-jātīnāṁ dravya-mātrāṇā mṛl-loha-kārṣṇāyasa-rūpāṇāṁ vikalpā
bhedā ghaṭa-kuṇḍalādayaḥ, teṣāṁ panthāno mārgāḥ prakārāḥ, tair
**upamīyate** sadṛśatayā nirūpyate \| yathā tatra kāryā-kārāṇāṁ
nāmadheya-mātratā kāraṇaṁ mṛd ādy eva tu satyaṁ, tathātrāpy ākāśādīnāṁ
nāma-mātratā brahmaiva satyam \|

tathā ca śrutiḥ---

> yathā somyaikena mṛt-piṇḍena sarvaṁ mṛn-mayaṁ vijñātaṁ bhavati,
> vācārambhaṇaṁ vikāro nāmadheyaṁ mṛttikety eva satyam, yathā ekena
> loha-maṇinā sarvaṁ lohamayaṁ vijñātaṁ syāt, yathā ekena
> nakha-nikṛntanena sarvaṁ kārṣṇāyasam \[chā.u. 6.1.4-6\] ity ādi \|

tasmād asya sattve pramāṇābhāvād asattve pramāṇasya vidyamānatvād
**vitatha-mano-vilāsam ṛtaṁ** satyam iti ye **avayanti** jānanti
te'**budhāḥ,** ajñā ity arthaḥ \| atraivaṁ prayogaḥ---

vivādādhyāsitaṁ **na** sat \| ādy antayor avidyamānatvād vikāritvād
dṛśyatvāc ca śukti-rajatādi-vat ity anvaye dṛṣṭāntaḥ \| ātmavac ceti
vyatireke dṛṣṭāntaḥ \|

mukuṭa-kuṇḍala-kaṅkaṇa-kiṅkiṇī-

pariṇataṁ kanakaṁ paramārthataḥ \|

mahad ahaṅkṛti-kha-pramukhaṁ tathā

nara-harer **na** paraṁ paramārthataḥ \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad evam ukta-rītyā sattve
satyatve sṛṣṭi-pralayayoḥ pratipādakāḥ śrutayah sṛṣṭi-pralaya-śrutayaḥ
\| ādinā, neha nānāsti kiñcana \[bṛ.ā.u. 4.4.19\] ity ādi-grahaḥ \|
tan-mūlaṁ śruti-mūlakaṁ cānumānam atraivaṁ-prayogaḥ ity ādinātraiva
vakṣyamāṇaṁ pramāṇaṁ mānam \| sad evety ādyāḥ śrutayas tu sugamā eva \|
nāsad iti \| **idaṁ** jagat agre sṛṣṭeḥ pūrvam ātmaivāsīt
akhaṇḍaika-raso jagad adhiṣṭhānatvena vāsta-svarūpa-bhūtaḥ padārtha
evāsīt \| na tu tat-kārya-bhūtaṁ nāma-rūpātmakaṁ jagad āsīd **ity**
arthaḥ \| tadānīṁ pralayānantaraṁ sṛṣṭeḥ pūrvam asat-kāraṇaṁ no āsīd
**ity** arthaḥ \| yata ādy antayor naivāsti **ato** hetoḥ \| yato hetor
evaṁ mithyāto hetoḥ \| tatra **draviṇa**-**vikalpa**-pathiṣu atrāpi
brahmaṇy api atra pramāṇaṁ tathā ceti śrutīr āha---

> yathā somyaikena mṛt-piṇḍena sarvaṁ mṛn-mayaṁ vijñātaṁ syād
> vācārambhaṇaṁ vikāro nāma-dheyaṁ mṛttikety eva satyam \|\|

yathā somyaikena loha-maṇinā sarvaṁ loha-mayaṁ vijñātaṁ syāt,
vācārambhaṇaṁ vikāro nāma-dheyaṁ loham ity eva satyam \|\| yathā
somyaikena nakha-nikṛntanena sarvaṁ kārṣṇāyasaṁ vijñātaṁ syād
vācārambhaṇaṁ vikāro nāma-dheyaṁ kṛṣṇāyasam ity eva satyam \|\| \[chā.u.
6.1.4-6\] ity eva satyam iti \|

arthas tu---he somya, yathaikena ghaṭādi-kāraṇa-bhūtena mṛt-piṇḍena
vijñātena sarvam anyat kumbha-śarāvādikaṁ vijñātaṁ syāt, kāraṇānanyatvāt
kāryasya \| kathaṁ tarhi loke idaṁ kāraṇam idaṁ kāryaṁ vadanti
vyavaharanti ca ? iti tatrāha---vācārambhaṇam iti \| vācārambhaṇam yāvad
vastu tat sarvaṁ nāma-dheyaṁ kevalaṁ, **na** tu vikāro nāma vastv
antaram asti paramārthato mṛttikety eva satyam \| evam uttaratrāpi
yojyam \| yathā loha-maṇinā maṇi-kāraṇa-bhūtena suvarṇapiṇḍena lohamayaṁ
svarṇa-mayaṁ nakha-nikṛntanena nakha-nikṛntana-kāraṇ-bhūtena
kārṣṇāyasa-piṇḍena kārṣṇāyasaṁ churikādātrādikam \| yathā vikāro na sat
kāraṇaṁ satyaṁ tathā vikārasya prapañcasya parama-kāraṇaṁ
brahma-mātratvaṁ satyam iti yato mṛnmayādi-tulyatvaṁ tasmād dhetoḥ \|

**ity** artha iti---asataḥ satyatvena mananam ajña-dharma eveti bhāvaḥ
\| śruti-mūlakam anumānam āha---atrāyam iti \| atra jagad asatyatve
vivādādhyāsitaṁ vivādāspadībhūtaṁ jagat, anvaye dṛṣṭāntaḥ---yadādy
antayor avidyamānaṁ dṛśyaṁ vikāra ca tad asat yathā śukti-rajatam iti \|
vyatireke dṛṣṭāntam āha---yady ādy antayor avidyamānaṁ **na** dṛśyaṁ
vikāri ca **na** tad asad api **na** yathātmeti \|

svāminām---mukuṭeti \| mukuṭādi-rūpeṇa pariṇataṁ paramārthataḥ kanakam
eva tathā mahadādi-pramukhaṁ jagan **na** kintu paramārthataḥ param eva
brahmaiveti \|\|

---------------------------------------------------------------------------------------------------------------------

**śrīdharānuyāyinī :** tad evaṁ viśvasya satyatve
vādyukta-jagat-satyatvānumānādikaṁ kim api sādhakaṁ nāsti, tathā ca
gautamas svapna-viṣayābhimāna-vadayaṁ pramāṇa-prameyābhimānaḥ
māyā-gandharva-nagara-mṛga-tṛṣṇāvad veti \| sāṅkhya-vṛddhā api---

guṇānāṁ paramaṁ rūpaṁ na dṛṣṭi-patham ṛcchati \|

yat-tu dṛṣṭi-pathaṁ prāptaṁ tan-māyaiva sutucchakam \|\|

tathā---ārambha-pariṇāmābhyāṁ pūrvaṁ sambhāvitaṁ jagat \|

paścād-gautama-sāṅkhyābhyāṁ yuktyā mithyeti niścitam \|\| iti \|

idānīṁ viśvasyāsatyatve sādhakaṁ śruty anumānādikaṁ pramāṇam astīt
yāha---neti \| yasmād-viśvaṁ sṛṣṭeḥ pūrvaṁ nāsīt-pralayānantaraṁ ca
**na** bhaviśyati tasmād ādāvante ca yann āsti vartamāne tat-tat-hety
ukte madhye kevale tvayy adhiṣṭhāne mṛt-suvarṇādau
ghaṭa-kuṇḍalādivat-pratīyamānam apy ākāśādi nāma-mātraṁ mithyaiva mṛd
ādivad-brahmaiva satyam iti niścitam \| ye tu mithyā-bhūtaṁ sadvā idaṁ
manasyeva paramaṁ pratiṣṭhitam \| yad idaṁ kiñca \[mahā.u 3.3\]\| iti
śruter **mano**-vilāsa-mātraṁ viśvaṁ satyam iti jānanti te mūḍhāḥ \|
atra pramāṇaṁ śrutayaḥ---

yato vā imāni bhūtāni jāyante \[tai.u. 3.1.1\]\| vācārambhaṇaṁ vikāro
nāma-dheyaṁ mṛttikety eva satyam \[chā.u. 6.1.4\]\| ity ādyāḥ
tan-mūlakam anumānaṁ ca vivādāspadaṁ viśvaṁ mithyādy antayor
asattvād-vikāritvād ṛśyatvād vā śukti-rajatādivad-vyatireke ātmavad vā
\|

yad vā, nanu dīkṣita-viprādaya eva muhur nindyante kathaṁ kala-bhāṣaṇam
ārabhya man-nindātat-parau durātmānau śiśupāla-danta-vaktrāv api nety
āśaṅkya tayor daurātmyaṁ vāstavaṁ nety āhuḥ na yad **idam** iti \| yad
yasmād idaṁ daurātmyam agre tayor jaya-vijaya-bhāve nāsīt tathā nidhanāt
dhatatkṣatra-dehanāśād anu ca **na** bhaviṣyati tadā tayoḥ punaḥ
parṣadatva-prāpteḥ \| atontarā madhye eva
śiśuladanta-vaktrākhya-kṣatriya-janmany eva **tvayi** viṣaye tayor
daurātmyaṁ **vibhāti** tan-mṛṣaiv eti mitaṁ niścitaī atyantāparādhinor
api tayoḥ punaḥ pārṣadīkaraṇe hetum āhuḥ---eka-rasa iti \| sarvadā
prema-bhakti-viṣayaka-paramānugrahaika-rasa ity arthaḥ \|

yathā pūrvaṁ paścāc ca tayos tavānugrahas tathaivāntarāpīti yāvat,
anyathā tad anupapatteḥ \| ādyantayor asattve\'pi madhye pratīyante
tadvad evedaṁ daurātmyaṁ tayor ity arthaḥ \| ato ye śālvādaya idaṁ
vairānubandhādikam, ṛtaṁ satyam evety avayanti jānanti te mūrkhā eva \|
īdṛśānanya-bhaktayor api svāmini vairānubandhe hetum
āhuḥ---**vitathamanovilāsam** iti \| viśiṣṭaṁ tathā tathyaṁ svasminn iti
vitathaḥ satyavādī vaikuṇṭha-vāsī śrī-viṣṇus tasya **mano**-vilāsaṁ
jānanti na tu kaṁsādivat-tayoḥ sva-**mano**-vilāsa-rūpam **idaṁ**
daurātmyaṁ kintu tava yuyutsāyāṁ satyāṁ mat-tulya-balāv etāv eva nānyaḥ
kaścaneti vicārya tvayāntaryāmiṇā preritābhyām eva tābhyāṁ niruddhaiḥ
sanakādibhir dattaṁ śāpaṁ nimittī-kṛtya sarvam **idaṁ** tvayaiva
sampāditam, anyathā vaikuṇṭha-sthayoḥ punā rākṣasa-janmānupapatter ity
āśayaḥ \| tathā ca śāpo mayaiva nirmitas tad avaita viprāḥ \[bhāpu
3.6.26\] iti tṛtīyoktiḥ samañjasā brahma-tejaḥ samartho\'pi hantuṁ
necchate mataṁ tu me \[bhāpu 3.6.29\]\| iti ca \| yathā mukuṭādi-rūpeṇa
taṁ vikāra-bhāvaṁ prāptaṁ sarvaṁ paramārthataḥ svarṇam eva \|
tathā-mahad ādikaṁ kāryajātaṁ paramārthato vastuto nara-hareḥ
parama-kāraṇāt-paraṁ bhinnaṁ nāstīti svāmi-ślokārthaḥ \|\|

---------------------------------------------------------------------------------------------------------------------

**nīlakaṇṭhī :** jagataḥ satyatve yuktya-bhāvam uktvā mithyātve yuktim
āha---**na yad idam agra** iti \| **idam** antarām itaṁ mṛṣeti
sambandhaḥ \| tathā cāyaṁ prayogaḥ \| **idaṁ** pratyakṣādi-siddhaṁ
jagan-mṛṣā **antarā** mitatvāt svaptavad iti hetuṁ sādhayati **na yad**
iti \| yat yataḥ **idaṁ** dṛśyam agre sṛṣṭeḥ prāk \| nābhūt tathā
**nidhanād** anu vināśād ūrdhvaṁ na **bhaviṣyad** abhāvaṁ gamiṣyat---

tathākṣarād-vividhāḥ somya bhāvāḥ prajāyante tatra caivāpiyanti \|

iti sarveṣāṁ bhāvānām utpatti-pralayayoḥ
śravaṇād-bahuvādi-sammatatvāc-cedam antarām itam **ato** mṛṣety arthaḥ
\| yadāhuḥ sampradāya-pravartakācāryāḥ ādāvante ca yann āsti
vartamāne\'pi tat-tathā \| iti \| ye tu svarūpeṇādy antayor asann api
ghaṭaḥ sann iti tārkikāḥ prāhuḥ, sāṅkhyāś ca sthūla-rūpeṇa sūkṣma-rūpeṇa
vā ghaṭādiḥ sann eva sarva-dety āhus tān-praty āha---**tvayi**
eka-**rase** vibhātīti \| yaddhi yatraikasminn avikṛtenekaṁ rūpaṁ bhāti
tan-mṛṣā rajjvāṁ sarpa-daṇḍādivat
tasmāt-svapnavat-sarva-vyavahāropapattau jagataḥ satyatvaṁ kalpyam---

māyā-mātram idaṁ dvaitam advaitaṁ paramārthataḥ \| iti śrutyā
satyatva-kalpanābādhāt \| nāpi pratyakṣa-siddhaṁ tat rajju-bhujaṅgādau
anaikāntatvāt-pratyakṣasya yata eka-**rase idaṁ** **vibhāti** ataḥ
**draviṇa**-**jāti**-**vikalpa**-**pathair upamīyate** draviṇaṁ
mṛl-lohādis tad-dṛṣṭānta-mārgeṇa tathā \| jātiḥ jñāpayaty artham iti
**jāti**-liṅgaṁ yukti-mārgeṇa tathā vikalpaḥ śabda-jñānānupātī
vastu-śūnyas tan-mārgeṇa cedaṁ jagad-vede **upamīyate** \| tatra
chāndogye tāvat---

yenāśrutaṁ śrutaṁ bhavaty amataṁ matam avijñātaṁ vijñātam \| ity
eka-vijñānāt-sarva-vijñānam upakṣipya---

kathaṁ nu bhagavaḥ sa ādeśo bhavati yathā somyaikena mṛt-piṇḍena sarvaṁ
mṛṇmayaṁ vijñātaṁ syāt yathā somyaikena loha-maṇinā sarvaṁ loha-mayaṁ
vijñātaṁ syāt \|

ity ākṣepa-pūrvakaṁ dṛṣṭāntam ukhena samarthitaṁ so\'yaṁ
**draviṇa**-patho dvaita-pratipatty upāyaḥ \| yathoktaṁ---

mṛl-loha-visphuliṅgaistu sṛṣṭir yā coditā purā \|

upāyaḥ so\'vatārāya nāsti bhedaḥ kathañca na \|\| iti \|

asmin mārge mṛd-ghaṭavat-kanaka-kuṇḍalavac ca
brahma-jagato-rupādānopādeya-bhāvaḥ saguṇopāsty arthaṁ
bandha-mokṣādi-vyavasthārtham iṣṭaḥ \| tathā jāta eva na jāyate ko nv
enaṁ janayet-punaḥ \[bṛ.ā.u 3.9.28\]\| iti śrutiḥ lokadṛṣṭyā jāto
ghaṭādir eva notpadyate kintu ajāyamāno bahudhā vijāyate \[mahā.nā.u 3\]
iti janmākhyaṁ vikāramana-śnuvāna eva paramātmā bahudhā vijāyata iti
śruter adhyasyata eva rajju-bhujaṅgamavat upādānābhāvāt \| na ca
pradhānaṁ paramāṇavo vāstyupādānam iti vācyam \| ādyasya pūrva-śloke
nirastatvāt aṇor api \|

digda-śakāv acchedya-pradeśa-bhedavattvābhy upagame\'ṇutva-vyāghātaḥ,
anyathā paramāṇu-vyomnor niḥpradeśatvāviśeṣāt-tulya-parimāṇatāpattiḥ \|

saṁyuktayor aṇvoraṇumātratvavattayor apy anyatara-mātratvāpatty
avaśyambhāvāt \| tathā ca vyomno\'ṇutvamaṇor vibhutvaṁ cāpadyeta
niḥpradeśasyāpi

kalpitaiḥ pradeśair avaccheda-kalpane svapna-dṛṣṭeṣṭakānicayenāpi satyaṁ
gṛham ārabhyeta karaṇavac-cetanān adhiṣṭhiteṣu teṣv acetaneṣu
prathama-carama-saṁyoga-vibhāgāsambhavāt, vyaṇukotpattināśādy
ayogenārambhavādāsambhavaḥ kṣīra-paramāṇor dadhi-paramāṇūtpattau
avayava-saṁyoga-rūpasyāsamavāyikāraṇasyābhāvena kevala-vyāvṛttatvena
kevala-samavāyi-kāraṇād eva kāryotpatter avaśyavaktavyatayā

pariṇāmavādasyaiva tato laghutvāt \| etena niravayavatayā
samavāyy-asamavāyi-kāraṇāsambhavāvyomādīnām aṇūnāṁ cānutpattiḥ parāstā
dadhi-paramāṇuvat-kevalā yāḥ prakṛter eva tad utpatty upapatteḥ
śabdād-yanitya-guṇāśrayatvena ca teṣāṁ ghaṭādivat kāryatvopapatteś ca \|
etena sagudvastātmavādo\'pi parāstaḥ \| nirguṇād-vaitātmavādinastu naite
doṣāḥ prāduḥṣyuḥ \| tasmān **na** viyadādi satyaṁ nāpi tat-kāraṇaṁ
pradhānaṁ satyaṁ pūrva-śloke tan-mithyātvasyopapād itatvāt, vyāvṛttatvād
eva kāryatvāt \| tasmād avyaktam utpannaṁ tri-guṇaṁ dvija-sattama \| iti
smṛteś ca so'yam asatyasyopādānasyāsambhavo\'nūdyate śrutyā-ko nv enam
iti \| so\'yaṁ **jāti-**patho brahma**-**prapañcayor guṇa**-**bhujagayor
ivopādānopādeyabhāvaṁ prakhyāpayati brahmaṇaḥ kauṭastha**-**sādhakaḥ \|
tathā saḥ yathā saindhava-ghano\'nantaro\'bāhyaḥ kṛtsno rasa-ghana evaṁ
vā are\'yam ātmātmānantaro\'bāhyaḥ kṛtsnaḥ prajñāna-ghana eva \[bṛ.ā.u
4.5.13\]\| iti \| yathā kanaka-kuṇḍalayo-rajju-bhujaṅgamayor vā
upādāna-svarūpam antaram upādeya-svarūpaṁ bāhyaṁ naivaṁ brahma-jagator
antarbahir bhāvo\'sti yathā saindhavaghano bahirantaś caika-rasa evam
ayam ātmā vyutthāna-samādhyoḥ prajñāna-ghana eva tatra yā
kārya-kāraṇa-bhāva-kalpanā sāvandhyāyāḥ sutaḥ puruṣasya caitanyam
itivad-**vikalpa**-mātram \| ata eva chāndogye mṛdādi-dṛṣṭāntānte---

vācārambhaṇaṁ vikāro nāma-dheyaṁ mṛttikety eva satyam \[chā.u. 6.1.4\]\|
iti vikārāṇāṁ vāg ālambanatvāt-paraparyāyaṁ **vikalpa**-mātratvaṁ śrutaṁ
so'yaṁ **vikalpa-**pathaḥ ta ete **draviṇa**-**jāti**-**vikalpa**-pathās
tāpanīye\'py uktāḥ otānujñāt-tranujñā-vikalpaiḥ iti---

> otatvaṁ kāraṇa-vyāptiḥ kārye yad-van-mṛdo ghaṭe \|
>
> sarvaṁ brahmeti tan-niṣṭhā jānate pariṇāmataḥ \|\|
>
> kāryasyāsamasattvaṁ ya-tkāraṇe samudīritam \|
>
> tad anujñā-tṛ-śabdārtho marau vārivivartanam \|\|
>
> etan-niṣṭhās **tato** bhūtvā jagan-mithyeti jānate \|
>
> anujñāyāṁ jagat-tucchaṁ śaśa-śṛṅgādivan-matam \|\|
>
> tat-sthāstvantar bahir-brahma sattā sāmānya-mātrakam \|
>
> dik-kālādy anavacchinnam ekam astīti jānate \|\|
>
> evaṁ sopānarītyaiva bhūmi-tri-tayalaṅghanāt \|
>
> avikalpaṁ paraṁ yat-tad ahaṁ brahmāsmi nirbhayam \|\|

vivṛtaṁ caitat-sarvaṁ-jñātm agurubhir āropa-dṛṣṭir ity ādinā \| yata
eka-**rase** kanaka-śukti-śaśa-sthānīye **tvayi**
kuṇḍala-rajata-śṛṅga-sthānīyam **idaṁ** pariṇāmāropa-vikalpair vividhaṁ
yathā syāt-tathā **vibhāti**, ataḥ
**draviṇa**-**jāti**-**vikalpa**-**pathair**
manda-madhyamottamādhi-kāriṇāṁ krameṇādvastepratipattaye **upamīyate**
iti niṣkarṣaḥ \| tataś ca---

> na nirodho na cotpattir na baddho na ca sādhakaḥ \|
>
> na mumukṣur na vai mukta ity eṣā paramārthatā \|\|

iti śruty uktam arthaṁ phalitam āha---**vitathamano**-vilasitam iti \|
asato\'dhi mano\'jāyata manaḥ prajāpatim asṛjata \[tai.brā. 2.2.9.10\]\|
iti śruter mithyā-jñānopādānaka-**mano**-mātraṁ jagad ity arthaḥ \| yato
draviṇādi-**pathair** upamīyate\'to **vitatha-mano-**vilāsa-mātram
**idam** \|

tathā ca gautamaḥ---

> svapna-viṣayābhimānavad ayaṁ pramāṇa-prameyābhimānaḥ
> māyā-gandharva-nagara-mṛga-tṛṣṇāvad vā \|\| iti \|

sāṅkhya-vṛddhā api---

> guṇānāṁ paramaṁ rūpaṁ **na** dṛṣṭi-patham ṛcchati \|
>
> yat-tu dṛṣṭi-pathaṁ prāptaṁ tanmāyaiva sutuccha\[ka\]m \|\| iti \|
>
> ārabhya-pariṇāmābhyāṁ pūrvaṁ sambhāvitaṁ jagat \|
>
> paścād-gautama-sāṅkhyābhyāṁ yuktyā mithyeti niścitam \|\| iti \|

evaṁ-vidha-bodha-śūnyān anukrośati \| **ṛtam** **ity** avantya-budhā iti
\| asad apy etan-mūḍhāḥ satyam iti jānanti yathendra-jālika-nirmite
nagare vyavaharato vaṇig-janān nirālambana-vyavahāratayā
puratattva-vida-vyaharann upahasati te\'py enaṁ lābhadvārānabhijño\'yaṁ
nirvyāpāra ity upahasanti evaṁ buddhābuddhau parasparam upahasataḥ \|
tathoktaṁ vārtike---

> buddha-tattvasya loko\'yaṁ jaḍonmatta-piśācavat \|
>
> buddha-tattvo\'pi lokasya jaḍonmatta-piśācavat \|\| iti \|

gītāsv api---yā niśā sarva-bhūtānām \[gītā 2.69\] iti

pariṇāma-vivarta**-**vikalpa-pathair jaḍa-madhyama-sattam apuṁviṣayaiḥ
\|

śivam eka-rasaṁ pratipadya pumān abhayaṁ padadvayam eti sukham
\|\|37\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---yat śruty ādi-prasiddham **idam** anubhava-siddham **idaṁ**
bhagavat-svarūpa-jātaṁ nārāyaṇādi aṅge pūrvaṁ prakṛtyāvirbhāvān **na
āsa** prakaṭaṁ nāsīt nidhanāt prakṛtyantalayādanu ca **na** bhaviṣyati
prakaṭa-rūpeṇa **na** sthāsyati **antarā** madhye mitaṁ prakaṭatayā
jñātaṁ pramāṇa-jñānena mahā-pūrṇa-brahmānanda-ghanatayā yathā
svānubhavāt sarvaṁ **tvayi** **vibhāti** hṛdi bahir vā bhāsamāne sati
mṛṣā mithyaiva bhavati \| **tvayi** katham-bhūte eko mukhyo raso yasya
eka eva raso yasyeti
mahā-sukha-sāmrājya-sindhu-koṭi-prati-pādana-nisyandi-parama-madhura-padāravinde
**tvayi** samanubhūyamāne\'nyatra sukha-buddhy
anudayān-mahā-sukhamayatvena jñānasya prāktanasya vādhāt \| ato
**draviṇa**-jātīnāṁ dravya-jātīnāṁ ye vikalpā vividha-prakārās ta eva
panthāno jñānopāyās tair bhagavat-svarūpam api tāratamyenānumīyate yathā
suvarṇādeḥ kuṇḍalādyā vikalpā bahavo bhavanti yathā vā rasānāṁ vividhāḥ
prakārāḥ yathā vā dugdhāder vikṛtir bhedās tāratamyena ramaṇīyatā
camatkāraṁ bibhrati \| mahā-camatkāra-**vikalpa**-viśeṣe cānubhūte
pūrva-gṛhīta-rūpaṁ mithyaiva bhavati sarvottamena vādhitatvāt \| evaṁ
bhagavat-svarūpānandādi-camatkāraḥ paramatayā pūrvaṁ gṛhīto\'pi tvad
ānandādi-camatkārānubhavena bādhito bhavatīty arthaḥ \| abudhās
tvad-rūpāsvāda-rahitā vitathaṁ mithyaiva **manov-ilāsa-**mātraṁ
sarvottamatvena jñātaṁ svarūpam ity arthaḥ \| ṛtaṁ yathārtham ity
avayanti sarvottamatvena jāyamānāṁ buddhiṁ yathārthāṁ manyanta iti \|\|

nitya-gopyas tu kṛṣṇe svādhīnatāṁ rādhāyāñcātisnehaṁ vyañjantya
āhuh---**yad idaṁ** tavānya-gopībhir viharaṇādi tad agre
rādhā-paricayānantaraṁ rādhā-saṅgāt pūrvaṁ nāsa \|
rādhā-rūpa-guṇa-mādhurī-camatkārānubhavānantaraṁ tuc-chatucchavat kṛtvā
samasta-vraja-vara-sundarīṇām upasannānām api darśanād **ity** āgāt \|
ato\'nu ataḥ paścād api **na** bhaviṣyati \| nidhanaṁ svasaṅgābhāve
maraṇaṁ dṛṣṭvāpi niyataṁ dhanaṁ sarvasva-bhūtas tvaṁ yasya
tādṛśa-paramānurāgi-gopī-janaṁ prāpyāpi yac-cāntarā mitaṁ jñātam
asmābhir anyayā viharaṇaṁ **tvayi** tan-mṛṣā titikṣayāsmākam upekṣayaiva
\| kathaṁ-bhūte **tvayi** ekaṁ rādhā-saṅga-sukham eva rasayati anyatra
kṛṣṇaḥ sukha-buddhyā **na** pravartate kintv anurodhād eva \| bhavatu
tāvatā kim ity upekṣitam āsīt \| ataḥ-param anyayā ālāpo\'pi
dṛk-pāto\'pi kartuṁ **na** dātavyaḥ santatam asmat-prāṇa-sakhī-savidha
eva tvaṁ sthāpanīyaḥ manāg api nāsyās tvad-viccheda-duḥkhaṁ soḍhuṁ
śaknuma iti bhāvaḥ \| ato yataḥ śrī-rādhāyām eva tavādyāsaktir
anyatrāsakty abhinaya-mātram **na** vastutaḥ \| tato
**draviṇa-jāti-vikalpa-pathair upamīyate** vikāro mithyā mṛdādy eva
satyaṁ yathā tathānyāsaktir mithyā rādhā-saktir eva vāstavīti \| abudhā
gopyo vitathaṁ **mano-**vilāsa-mātram **ṛtam** **ity**
avayanti---kṛṣṇasya kapaṭa-prīty atiśaya-vyañjanena kṛṣṇo\'smāsvaty
āsakta iti yo **mano**-vilāso manaḥ-kalpanaṁ tad eva satyam avayanti \|
idanīm asmābhir anyāprasaṅgo\'pi niṣedhyas tadā tāsāṁ madhye
gamiṣyati---kṛṣṇo\'smad-vaśavartīti \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu bhramayati
bhāratītyādinā karmiṇo bhrāntā **ity** āyātam \| upāsakā evābhrāntāḥ,
upāsanāyāṁ gurūpasattir asya kāryaiveti cāyātam \| tatraivaṁ
vicāryate---upāsanā ca karmaiva, tat-kṛtāḥ kathā abhrāntāḥ ? satyaṁ,
mat-sevāyāṁ tu nirguṇāḥ \[bhā.pu. 11.25.27\], man-niketas tu nirguṇam
\[bhā.pu. 11.25.25\] **ity** ādiīnāṁ vakṣyamāṇatvāt \| tvat-sambandhi
yat tad eva nirguṇam aprākṛtam iti tava dhāmni viśeṣkṛtādikasya
prapañcavan **na** mithyātvam evety āhuḥ---**na yad idam ity** ādi \|

**ataḥ** kāraṇāt **draviṇa-jātīnāṁ** dravya-kāraṇādīnāṁ mṛt-kanakādīnāṁ
ye **vikalpā** bhedā ghaṭa-kuṇḍalādayaḥ, teṣāṁ **pathibhir** mārgair
**upamīyate**, sadṛśatvena nirūpyate, yathā teṣāṁ pathiṣu
ghaṭa-kuṇḍalādaya ākāreṇa nāma-mātra-bhedāḥ, vastutas tu mṛt-kanakādy
eva **ṛtaṁ** satyaṁ, tava dhāma **vitathaṁ mano-vilāsam abudhā
avayanti**, **na** tu budhāḥ \| budhās tu **vitatha**-**mano**-vilāsāt
pṛthak, kaivalyam iva mūrtimat \[bhā.pu. 3.15.16\] ity ādinā bahuśo
nirūpyamāṇaṁ tava dhāma **ṛtam ity** eva vadanti \|

tad eva kim ? **ity** āha---**na yad idam ity** ādi \| **yad idaṁ na**
**mṛṣā**, **yato'gre āsa** āsta **ity** arthaḥ \| **nidhanād anu**
anantaraṁ ca **bhaviṣyat** naṣṭaṁ dṛṣṭā punar bhaviṣyatīti, **na**
sarva-dā bhaved eveti bhāvaḥ \| ato'**ntarā** sṛṣṭi-pralayayor madhye ca
**eka-rase** sama-**rase tvayi vibhāti**, tvadīyatvena śobhate,
eka-rasasya rasāntarābhāvāt, tatrāpy eka-rasatvaṁ tava tena satyam eva
tad iti bhāvaḥ \| **mitaṁ** niścitam evedam iti \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etat-pūrvoktam eva
viśadayanti---neti \| **idaṁ** viśvaṁ sṛṣṭeḥ pūrvaṁ **tvayi** līnatvān
**na āsa**, pṛthaṅ nāsīd **ity** arthaḥ \| **tvayi** layasya bhāvitvāt
pṛthaṅ **na bhaviṣyati** \| **ato'ntarā** madhye **eka-rase** cid-ghane
**tvayi** **yad vibhāti**, vibhinnatayā bhāti, tan **mṛṣā** \| **ata**
**idaṁ** cit tādātmyāpannatvād **draviṇa-jāti-vikalpa-pathair**
**draviṇa**-jātayaḥ suvarṇa-rajatādayas tad-**vikalpa**-pathaiḥ
kaṭaka-kirīṭa-kuṇḍalādibhir **upamīyate**, tāni yathā
suvarṇādi-tādātmyāpannatvāt tad-rūpāṇy eva, tathedaṁ viśvam apīti \| ato
hetoḥ **ṛtam** evedam **abudhā** **mano-vilāsam avayanti** \|

yad vā, nanu te pāṣaṇḍādayaḥ śāstra-yuktyaiva vadanti, tat kathā
andhatvaṁ teṣām ? tatrāhuḥ---idaṁ jaina-jaṅgama-mlecchādi-śāstram \|
agre kṛta-yugādau yasmān nāsīt, **nidhanād** anu kalkinā kariṣyamāṇāt
pāṣaṇḍināṁ **nidhanād** anantaraṁ ca **na** bhaviṣati \| ato'ntarā
madhye dvāparānta-kali-sambandhini kāle **tvayi** tvad-viṣaye teṣāṁ
mitaṁ mānaṁ jñānam iti yāvat mṛṣā **vibhāti**, eka-**rase** ekasmin veda
eva sva-māhātmya-bodhakatvād raso yasya, ato
**draviṇa**-**jāti**-**vikalpa**-pathaiḥ \| draviṇasya svargāder jātaye
janmane siddhaye dhūrta-dhātu-vādināṁ ye vikalpā nānauṣadhyādibhir
vividha-kalpanās teṣāṁ pathibhir mārgair **upamīyate**, tathā teṣāṁ
vividha-kalpanā mṛṣā dhātu-vādena vittāśāhatāśāntasya durmater iti
prasiddheḥ \| tathaiteṣāṁ śāstram apīti \|

nanu tarhi kathā subuddhi-prāyā api tat-pathānuvartitayā tatra suṣṭhu
viśvastā dṛśyante ? tatrāhuḥ---vitatheti \| **mano**-vilāsaṁ nirmūlaṁ,
abudhā eva, **na** tu te subuddhaya **ity** arthaḥ \|\|

nanu dīkṣita-viprādaya eva muhur nindyante, **na** tu kathaṁ
kala-bhāṣaṇam ārabhya man-nindaika-niṣṭhau suṣṭhu durātmaānau
śiśupāla-dantavakrau ? **ity** āśaṅkya tābhyām kṛtaṁ daurātmyaṁ vāstavaṁ
**na** syād **ity** āhuḥ---**na yad** iti \| **yad** yasmād **idaṁ**
daurātmyam agre tayor jaya-vijaya-bhāve **nāsa**, tathā **nidhanāt**
etat kṣatra-deha-nāśād **anu** ca **na bhaviṣyati,** pāriṣadatva-prāpteḥ
\| ato'**ntarā** madhye eva tayor daurātmyam eka**-rase** kadāpy
avyabhicāri-paramānugrahaika-**rase tvayi mṛṣā** **vibhāti** iti
**mitaṁ** jñātam \| ato **draviṇa-jātayaḥ** svarṇa-rūpyādayas tāsāṁ
**vikalpāḥ** kaṭaka-kuṇḍalādayas teṣāṁ **pathibhiḥ** prakāraiḥ, yathā
tatrādy antarvarti-svarṇādikam eva satyaṁ, **na** tu kuṇḍalādi, tathā
tayor bhaktir eva sthāyinī, **na** tu daurātmyam **ity** arthaḥ \|
**vitathaṁ mano-vilāsa**-mātraṁ brahma-śāpena kṛtrimatayā manasi
prakaṭitaṁ daurātmyaṁ **tvayi** dveṣa-rūpaṁ, **abudhāḥ** śālvādayas
tat-suhṛdaḥ satyam iti jānanti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : na yad idam ity** asya ṭikāyāṁ
śrutau asat kāraṇaṁ mahadādi sat kāryaṁ pṛthivyādiḥ pūrvoktau hetuḥ
vācārambhaṇam iti lohamaṇinā suvarṇa-piṇḍena \| etac-chruty anantaraṁ ca
vācārambhaṇam **ity** ādikaṁ ca jñeyam \| kintu loham **ity** eva satyam
iti yathāyathaṁ vākya-śeṣo jñeyaḥ \| vyākhyāyām ātmavac ceti vyatireke
dṛṣṭāntaḥ \|

atha sva-vyākhyāyām---nanu tarhi kathaṁ nahi vikṛtiṁ tyajantīty uktaṁ
tatrānyaḥ siddhāntayantaḥ pūrvārtham eva draḍhayanti---neti \| yat yadi
**idaṁ** viśvaṁ nidhanāt pralayaṁ prāpyāgre sṛṣṭy ādau nāsīt, tadā na
bhaviṣyat tvatto nā**bhaviṣyad** eva sikatābhya iti tailam \| ataḥ
sat-tādātmyena **idaṁ**-śabda-vācyasya viśvasya sūkṣma-rūpeṇa tadānīṁ
sthitiḥ śrūyate sad eva somyedam agra āsīt \[chā.u. 6.2.1\] ity ādau,
nāsad āsīt ity ādi-śrutis tu prākaṭyam eva niṣedhati \| ato\'numitaṁ kim
**antarā**sthiti-samaye\'pi tvayy eva vibhātīti yad bhūtaṁ bhavac ca
bhaviṣyac ca \[bṛ.ā.u 3.8.6\] iti śruteḥ \| eka-**rase** śuddhe
**tvayi** **vibhāti** yat tan mṛṣaivāvivekād evety arthaḥ \| ayam
ātmāpahata-pāpmā \[chā.u. 8.1.5\] iti śruteḥ \|

ayaṁ bhāvaḥ---viśvaṁ yaj jāyate tvac-chaktitvena tvad anyasmāt tvad
upahitāpradhānād eva, tadā sthiti-pralayāv api tatraiva atas
tvad-vyatirekeṇa tad-vyatirekād eva hi tvayy acyute, svatas tu tvam
antaraṅgayā cic-chaktyā bahiraṅga-tad aspṛṣṭa eveti \| tad uktaṁ
prathame śrīmad arjunena---

tvam ādyaḥ puruṣaḥ sākṣād īśvaraḥ prakṛteḥ paraḥ \|

māyāṁ vyudasya cic-chaktyā kaivalye sthita ātmani \|\| \[bhā.pu.
1.7.23\] iti \|

atas tad avivekād evedaṁ **draviṇa**-**jāti**-**vikalpa**-**pathair**
**upamīyate**, **na** tu tad-vivekāt \| tataś ca tad ātmatayeti
tan-mātra-dṛṣṭyaiva **na** hi vikṛtiṁ tyajantīty uktaṁ, **na** tu
vikṛti-dṛṣṭyeti \| tasmād **idaṁ** vitathaṁ **mano**-vilāsaṁ
manaḥ-saṅkalpa-mātra-siddhaṁ ye vadanti, ye ca ṛtaṁ tvad atyantābhinnam
api vadanti, te ubhaye\'pi mūrkhā eva manaso\'pi kāryāntaḥ-pātāt
anirmokṣa-prasaṅgāc ca \| śrutayo darśitā eva \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanu tarhi kathaṁ **na** hi
vikṛtiṁ tyajantīty uktam ? tatrādyāḥ siddhāntayantyaḥ pūrvārtham eva
draḍhayanti---**na yad idam** iti \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **na** kevalaṁ tvat-parijanā
eva tvad abhinnāḥ, api tu tava vṛndāvanādi-dhāma-kadambam api tathety
āhuḥ---**na yad idam ity** ādi \| **idaṁ** tava
vṛndāvana-mathurā-dvārakādi-sthalaṁ yat, **tan na mṛṣā**, prapañcavan
**na** naśvaram \| **agra āsa** agre sṛṣṭeḥ prāg apy āsīt, **na
bhaviṣyat** nāṣṭaṁ bhūtvā punar bhaviṣyatīti **na** \| ataḥ kāraṇāt
**nidhanān** mahā---pralayād apy **anu** paścād āsety arthaḥ \|
sṛṣṭi-pralayor madhye'pi **mitaṁ** sthitam \|

kutaḥ ? **ity** āhuḥ---**eka-rase** ekāvasthe **tvayi vibhāti** ced
yathā-svam evaika-rasas tathā tava dhāmāpi \| aham evāsam evāgre
\[bhā.pu. 2.9.32\] **ity** ādinā yathā tvaṁ traikālike siddhas tathā tad
api tatraivoktam \| etac ca etad viśeṣkṛtākhyaṁ mad-dhāmāpy aham,
ato'syāpi traikālikī siddhir iti \|

etad evābhinnatvaṁ dṛṣṭāntena spaṣṭayati---ata upamīyata **ity** ādi \|
**draviṇa-jātīnāṁ** dravya-prakārāṇāṁ mṛt-kanakādīnāṁ ye **vikalpā**
bhedā ghaṭa-kuṇḍalādaya ākārās te vastutas tu mṛt-kanakādy eva \| tena
tvayā saha tava lokasyākāra-mātreṇaiva bhedaṁ, **na** vastuta iti \|
evaṁ-prakāreṇa **ṛtaṁ** tava vṛndāvanādikaṁ lokam **abudhāḥ**
kutarka-parā **vitatha-mano**'bhilāṣaṁ[^147] vitatho yo
**mano**'bhilāṣas tad anityo yaḥ prapañcas tam iva **avayanti** \|
budhās tu kaivalyam iva mūrtimad **ity** ādy eva jānantīti bhāvaḥ
\|\|37\|\|

**paramātma-sandarbha \[71\] :** evaṁ jagataḥ satyatvam aṅgīkṛtaṁ tac ca
naśvaram iti \| tatra naśvaratvaṁ nātyantikaṁ kintv avyaktatayā sthiter
adṛśyatā-mātram eva \| sat-kāryatā-samprattipatteḥ \| yad bhūtaṁ bhavac
ca bhaviṣyac ca \[bṛ.ā.u. 3.8.3\] **ity** ādi-śruteḥ \| ata eva śuktitve
rajatvam iva tasyāvyakta-rūpatve jagattvam asan na bhavati \| paṭavac ca
\[ve.sū. 2.1.20\] iti nyāyena jagad eva hi sūkṣmatāpannam avyaktam iti
dṛśyatvena bhrānti-rajata-kakṣam api jagat tad-vilakṣaṇa-sattākaṁ
tathātmavad apariṇatatvābhāvena naikāvastha-sattākam **ity** evam
artha-siddhaye tad anantaram evāhuḥ---**na yad idam** iti \|

**yad** yadi **idaṁ** viśvam **agre** sṛṣṭeḥ pūrvaṁ **nāsa** nāsīt, tadā
**na** **bhaviṣyan** nābhaviṣyad eva, aḍ āgamābhāva ārṣaḥ, ākāśa-kusumam
iveti bhāvaḥ \| śrutayaś cāsīd eveti vadanti--- sad eva saumyedam agra
āsīt \[chā.u. 6.2.1\], ātmā vā **yad idam** agra āsīt \[bṛ.ā.u. 1.4.1\]
**ity** ādyāḥ \| tad evaṁ sūkṣmatayā tvat-tādātmyena sthitaṁ
kāraṇāvastham idaṁ jagat vistṛtataya kāryāvasthaṁ bhavati \| **ato** yan
**nidhanān** nāśa-mātrād dhetoḥ śuktau rajatam iva **tvayi** tad
**idam** **antarā** sṛṣṭi-madhya eva, **na** tv agre cānte ca
**vibhāti** ity **anumitaṁ,** tan **mṛṣā** iti, pramāṇa-siddhaṁ **na**
bhavatīty arthaḥ \|

tatra hetum āhuḥ---**eka-rase** iti \| anubhavāntarā-viṣayānanda-svāda
iti, yasminn anubhūte sati viṣayāntara-sphūrtir **na** sambhavati,
tasmiṁs **tvayi** śuktyādi-nikṛṣṭa-vastunīva viṣayāropaḥ kathaṁ syāt ?
**ity** arthaḥ \|

> dadhati sakṛn manas tvayi ya ātmani nitya-sukhe
>
> na punar upāsate puruṣa-sāra-harāvasthān \|\| \[bhā.pu. 10.87.35\] ity
> asmākam evokteḥ\|\|

**ato**'cintya-śaktyā svarūpād acyutasyaiva tava pariṇāma-svīkāreṇa
**draviṇa-jātīnāṁ** dravya-mātrāṇāṁ mṛl-lohādīnāṁ **vikalpā** bhedā
ghaṭa-kuṇḍalādayas teṣāṁ **panthāno** mārgāḥ prakārās **tair**
evāsmābhir **upamīyate,** **na** tu kutrāpi bhramarajatādibhiḥ \| yasmād
evaṁ, tasmād **vitathā mano-vilāsā** yatra tādṛśam eva **ṛtaṁ**
tad-rūpaṁ brahmaivedaṁ jagad **ity** **abudhā** eva **avayanti**
manyante, tasya tad adhiṣṭhānatvāsambhavād iti bhāvaḥ \|
ṛta-śabda-prayogas tv atra mithyā-sambandha-rāhitya-vyañjanārtham eva
kṛta iti jñeyam \|

atra satkārya-vādinām ayam abhiprāyaḥ---mṛt-piṇḍādi-kārakair yo ghaṭa
utpadyate sa sann asan vā \| ādye piṣṭa-peṣaṇam, dvitīye kriyāyāḥ
kārakaiś tat-sambandhasya kha-puṣpa-dhāraṇavad asambhavāt tena ca teṣām
anyathātvāt kathaṁ tat-siddhiḥ ? iti dik \| tasmān **na** prakaṭam eva
san **na** cātyantam asat, kintv avyaktatayā[^148] mṛt-piṇḍe eva
sthito'sau \| yathā kāraka-tan-niṣpanna-kriyā-yogena vyajyate, tathā
parama-kāraṇe **tvayi** sthitaṁ viśvaṁ
tvat-svābhāvika-śakti-tan-niṣpanna-kriyā-yogeneti \|

atra sva-vedāntitva-prakhyāpakānām apy anyathā-mananaṁ[^149]
vedānta-viruddham eva \| mana eva bhūta-kāryam iti hi tatra prasiddhaṁ,
yukti-viruddhaṁ ca, **mano**'haṅkārādīnāṁ manaḥ-kalpitatvāsambhavāt \|
tathā hi sati veda-viruddho'nīśvara-vādaś ca prasajyeta \| sa ca
ninditaḥ pādme---

> śrutayaḥ smṛtayaś caiva yuktayaś ceśvaraṁ param \|
>
> vadanti tad-viruddhaṁ yo vadet tasmān **na** cādhamaḥ \|\| iti \|
>
> asatyam apratiṣṭhaṁ te jagad āhur anīśvaram \|
>
> aparaspara-sambhūtaṁ kim anyat kāma-haitukam \|\| \[gītā 16.8\]

iti śrī-gītopaniṣadādi-dṛṣṭyaivānīśvara-vādina evaṁ[^150]
vyācakṣate---asatyaṁ mithyā-bhūtaṁ satyāsatyābhyām anirvacanīyatvena
apratiṣṭhaṁ nirdeśa-śūnyaṁ, sthāṇau puruṣatvavat
brahmaṇīśvaratvasyājñāna-mātra-kalpitatvād īśvarābhimānī tatra kaścin
nāstīty anīśvaram eva, jagat aparaspara-sambhūtam anādy
ajñāna-paramparā-sambhūtam, aparasparāḥ kriyā-sātatye \| ataḥ
kāma-haitukaṁ manaḥ saṅkalpa-mātra-jātaṁ svapnavad **ity** arthaḥ \|
atra pravṛttiṁ ca \[gītā 16.7\] **ity** ādinā teṣāṁ saṁskāra-doṣa uktaḥ
\| etāṁ dṛṣṭim \[gītā 16.9\] **ity** ādinā tu gatiś ca nindiṣyate iti
jñeyam \| ebhir eva brahmaṇa aiśvaryopādhir māyāpi jīvājñāna-kalpitā
tayaiva jagat-sṛṣṭir iti matam \|

yad uktaṁ tadīya-bhāṣye tad ananyatvam \[ve.sū. 2.1.15\] ity
ādi-sūtre---sarva-jñeśvarasyātma-bhūte ivāvidyā-kalpite nāma-rūpe
tattvātattvābhyām anirvacanīye saṁsāra-prapañca-bīja-bhūte
sarva-jñeśvarasya māyā-śaktiḥ prakṛtir iti śruti-smṛtyor abhilapyete
iti, kintv atra vidyāvidye mama tanū \[bhā.pu. 11.11.3,54\] **ity**
ādi-śrī-bhagavad-vākyena tu viruddham iti \| ato māyā-vādatayā cāyaṁ
vādaḥ khyāyate \| tad evaṁ ca pādmottara-khaṇḍe devīṁ prati
pāṣaṇḍa-śāstraṁ gaṇayatā śrī-mahā-devenoktam---

> māyāvādam asac chāstraṁ pracchannaṁ bauddham ucyate \|
>
> mayaivaṁ kathitaṁ devi kalau brāhmaṇa-rūpiṇā \|\|
>
> vedānte tu mahā-śāstre māyāvādam avaidikam \|
>
> mayaiva vakṣyate devi jagatāṁ nāśa-kāraṇāt \|\| \[pa.pu. 6.93.66, 69\]
> iti \|

tac cāsurāṇāṁ mohanārthaṁ bhagavata evājñayeti tatraivoktam asti \| tayā
ca pādma evānyatra śaive ca---

> dvāparādau yuge bhūtvā kalayā mānuṣādiṣu \|
>
> svāgamaiḥ kalpatais tvaṁ ca janān mad-vimukhān kuru \|\|

iti śrī-bhagavad-vākyam iti dik \| ata evoktaṁ śrī-nṛsiṁha-purāṇe
yama-vākye---

> viṣadhara-kaṇabhakṣa-śaṅkaroktīr
>
> daśabala-pañcaśikhākṣapāda-vādān \|
>
> mahad api suvicārya loka-tantraṁ
>
> bhagavad upāstim[^151] ṛte na siddhir asti \|\| iti \|

sarve'tra vāda-granthā eva nirdiṣṭāḥ, na tu mantra-granthā iti
nāmākṣaram eva sākṣān nirdiṣṭam iti ca nānyathā mananīyam,[^152]
ānanda-mayo\'bhyāsāt \[ve.sū. 1.1.12\] **ity** ādiṣu
vedānta-sūtra-kāra-mataṁ tatra dūṣyata iti \| ato yat kvacit
tat-tat-praśaṁsā vā syāt, tad api nitānta-nāstika-vādaṁ nirjityāṁśenāpy
āstikya-vādaḥ khyāpita ity apekṣayā jñeyam \|

tasmāt svatantra īśvara eva sarva-sraṣṭā, **na** tu jīvaḥ svājñānena
sva-śaktyaivety āyātam \| tad uktaṁ śrī-bādarāyaṇenāpi bahutra,
sañjñā-mūrti-kḷptis tu trivṛt kurvata upadeśāt \[ve.sū. 2.4.20\] **ity**
ādiṣu \|

atas tan **mano**'sṛjata, manaḥ prajāpatim \[tai.brā. 2.2.9.10\] ity
ādau manaḥ-śabdena samaṣṭi-**mano**'dhiṣṭhātā śrī-mān aniruddha eva,
bahu syāṁ prajāyeya \[chā.u. 6.2.3\] iti tat-saṅkalpa eva vā vācyaḥ \|
satya-svābhāvikācintya-śaktiḥ parameśvaras tuccha-māyikam api **na**
kuryāt, cintāmaṇīnām adhipatiḥ svayaṁ cintāmaṇir eva vā kūṭa-kanakādivat
\| tathā ca mādhva-bhāṣya-pramāṇitā śrutiḥ---athainam āhuḥ satya-karmeti
satyaṁ hy evedaṁ viśvam asṛjata iti \| evaṁ ca---

> satya-vrataṁ satya-paraṁ tri-satyaṁ
>
> satyasya yoniṁ nihitaṁ ca satye \|
>
> satyasya satyam ṛta- satya-netraṁ
>
> satyātmakaṁ tvāṁ śaraṇaṁ prapannaḥ \|\| \[bhā.pu. 10.2.26\]

**ity** atra satya-saṅkalpatvaṁ satya-parāyaṇatvaṁ sṛṣṭyādi-līlā-trayeṣu
satyatvaṁ, satyasya viśvasya kāraṇatvaṁ satya eva, viśvasminn
antaryāmitayā sthitatvaṁ satyasya tasya satyatā-hetutvaṁ,
satya-vacanasyāvyabhicāri-dṛṣṭeś ca pravartakatvaṁ, satya-rūpatvam
**ity** eteṣām arthānām ākṛtaṁ[^153] paripāṭī ca saṅgacchate \| anyathā
satyasya yonim i**ty** ādau traye tatrāpi nihitaṁ ca satya **ity**
atrākasmād ardha-jaratīya-nyāyena kaṣṭa-kalpanā-mayārthāntare tu
bhagavatā sva-pratiśrutaṁ satya-kṛtaṁ yat tat tad yuktam evety **ato**
brahmādibhis tasya tathā stave svārasya-bhaṅgaḥ syāt prakrama-bhaṅgaś ca
\| tasmāt satyam eva viśvam iti sthitam \|\|37\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uktam evārthaṁ
sat-kāryavādi-matāśrayiṇyaḥ śrutayaḥ spaṣṭatayā sopapattikam āhuḥ---neti
\| yad **idaṁ** prasiddhaṁ viśvaṁ tat agre sṛṣṭeḥ prāk nāsan nāsīt \|
ataḥ asmādbhāvinaḥ pralayāt anu paścāt **na** bhaviṣyat **na**
bhaviṣyati \| kintu **antarā** madhya eva mitaṁ pramāṇa-viṣayī-bhūtaṁ
**vibhāti** \| kutra mṛṣati parāmṛṣatīti mṛṣaḥ \| jagad evaṁ sṛjāmīti
parāmarṣavān yaḥ parameśvaras tasmin **tvayi** \| kiñ ca \| prāg
abhāva-dhvaṁsavat-tvād **idaṁ**

yasmān-nityatvena **na** pramitam \| **ato** **draviṇa**-jātīnāṁ
mṛt-suvarṇādīnāṁ vikalpā bhedā ghaṭa-kuṇḍalādayaḥ \| teṣāṁ panthāno
mārgāḥ prakārās tair **upamīyate** \| tat-sadṛśayatayā satyatvenaiva,
**na** tu śukti-rajata-rajju-sarpādi-prakārair mithyātvena nirūpyata
**ity** arthaḥ \| ata eva vibhātīti viśiṣṭa-bhānārthaṁ vi-śabdaḥ
prayuktaḥ \|

kiñ ca \| tathāpi **vitatha**-**mano-vilāsam idaṁ** mithyeti ye
vigīta-jñāninaḥ ye ca **ṛtaṁ** sārva-kālika-sattākam **idam** iti
vigīta-karmiṇo\'vayanti jānanti te **abudhāḥ** apaṇḍitāḥ \|\|37\|\|

**\...**

**\|\| 10.87.38 \|\|**

sa yad ajayā tv ajām anuśayīta guṇāṁś ca juṣan

bhajati sarūpatāṁ tad anu mṛtyum apeta-bhagaḥ \|

tvam uta jahāsi tām ahir iva tvacam ātta-bhago

mahasi mahīyase'ṣṭa-guṇite'parimeya-bhagaḥ \|\|

**śrīdhara-svāmī (bhāvārtha-dīpikā) :** nanu yadi prapañco nāma nāsty
eva, tadāsatā tena na caitanyasya sambandha-gandho'pi, tarhi kim
aparāddhaṁ jīvena yato'yaṁ saṁsarati ? kiṁ vā, bahu-puṇyam īśvarasya
yato nitya-muktaḥ, kiṁ-viṣayāṁ **ca** tadā karma-kāṇḍam ? ity apekṣāyāṁ
jīveśvara-viśeṣaṁ,

> dvā suparṇā sayujā sakhāyā
>
> samānaṁ vṛkṣaṁ pariṣasvajāte \|
>
> tayor anyaḥ pippalaṁ svādv atty
>
> anaśnann anyo abhicākaśīti \|\| \[śve.u. 4.6\][^154]

**ajām** ekāṁ lohita-śukla-kṛṣṇāṁ \[śve.u. 4.5\] ity ādyā vadantīty
āha---**sa yad** ajayeti \|

**sa tu** jīvo **yad** yasmāt **ajayā** māyayā **ajām a**vidyām
**anuśayīta** āliṅget \| tataś **ca** **guṇāṁś** **ca** dehendriyādīn
**juṣan** sevamānaḥ ātmatayā adhyasyan \| **tad anu** **tad** anantaraṁ
**sarūpatāṁ** **tad**-dharma-yogaṁ **ca** **juṣan** **apeta-bhagaḥ**
pihitānandādi-guṇaḥ san **mṛtyuṁ** saṁsāraṁ **bhajati** prāpnoti \|
**tvam uta** tvaṁ tu **jahāsi tāṁ** māyām \|

nanu sā mayy evāsti kathaṁ tyāgas tatrāha---**ahir iva tvacam** iti \|
ayaṁ bhāvaḥ---yathā bhujaṅgaḥ svagatam api kañcukaṁ guṇa-buddhyā
nābhimanyate tathā **tvam** ajāṁ māyām \| na hi
nirantarāhlāda-saṁvit-kāmadhenu-vṛnda-pater **ajayā** kṛtyam iti **tām**
upekṣase \|

kuta etat ? **tad** āha---**ātta-bhago** nitya-prāptaiśvaryaḥ \|
**mahasi** paramaiśvarye **aṣṭa-guṇite** aṇimādy aṣṭa-vibhūtimati \|
**mahīyase** pūjyase virājase \|

katham-bhūtaḥ ? **aparimeya-bhagaḥ** aparimeyaiśvaryaḥ \| na **tv**
anyeṣām **iva** deśa-kāla-paricchinnaṁ tavāṣṭa-guṇitam aiśvaryam, api tu
paripūrṇa-svarūpānubandhitvād aparimitam ity arthaḥ \|

nṛtyantī tava vīkṣaṇāṅgaṇa-gatā kāla-svabhāvādibhir

bhāvān sattva-rajas-tamo-guṇa-mayān unmīlayantī bahūn \|

mām ākramya padā śirasy atibharaṁ saṁmardayanty āturaṁ

māyā te śaraṇaṁ gato'smi nṛ-hare tvam eva tāṁ vāraya \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar āśaṅkate-nanv iti \|
asatāsatyena tena prapañcena sambandhasya gandho leśaḥ sambandha-gandhaḥ
\| aparāddham apakṛtam, ayaṁ jīvaḥ kiṁ-viṣayaḥ ko\'dhikārī jīveśvarayor
viśeṣaṁ bhedaṁ dvā suparṇā \[śve.u. 4.6\] ity ādyā vadanti \| **tad**
arthaḥ---dvau suparṇau prathama-dvivacanasyākārādeśaḥ chandasi \| evam
agre\'pi \| śobhana-gamanau \| sayujau bimba-pratibimba-bhāvena sadā
saṁyuktau sakhāyau nityopakārakopakāryatvena vartamānau samānam ekam eva
vṛkṣaṁ dehaṁ pariṣasvajāte pariṣvaktāvantau niyāmaka-niyamyādy
upādhi-mattvena parigṛhya vartete tayor dvayor madhye\'nyaḥ
prati-bimbabhūto jīvaḥ pippalaṁ karma-phalaṁ svādu
vividha-viṣayāsvādanaṁ yathā bhavati tathā upabhuṅkte, tasmād anyo
bimba-bhūtaḥ paramātmeśvaraḥ pippalam anaśnann abhicākaśīti
sva-prakāśākhaṇḍa-vṛtti-mātra-rūpeṇāsta ity arthaḥ \| atra suparṇatvaṁ
pakṣitvaṁ tayor nānādhiṣṭhāna-svīkāra-parityāga-sāmyāt \| **ajām** ekāṁ
\[śve.u. 4.5\]iti pūrvavyākhyātā \| **ajayā** tava māyayā mohita iti
śeṣaḥ tatas tasmāt guṇān guṇa-pariṇāmān adhyasyan-manyamānaḥ
**tad**-dharma-yogaṁ dehendriya-dharmāṇāṁ kārya-bādhir yaśo-kādi-rūpāṇāṁ
yogaṁ sambandhaṁ **tad**-viṣayam avidyāvad-viṣayam \| iti bhāva iti
avidyayā dehādy adhyāsena **ca** tat-tat-phalecchayā
karma-mārga-prasakto bhavatīti tātparyam \| svagatasya
parityāgo\'sambhava ity ākṣipati---nan viti \| tat-tyāgo māyā-tyāgaḥ \|
nirgalitārtham āha ayam-bhāva iti---nirantarāhlādinyo yāḥ
saṁvit-kāma-dhenavaḥ svasva-rūpa-vidyā-kāma-dhenavas tāsāṁ vṛndasya
saṅghasya pateḥ \| bahutvaṁ vṛtty abhiprāyam \| **ajayā** chāgīsamayā
yathā-parimita-dugdha-prada-dhenu-vṛndapateḥ chāgyā kṛtyaṁ na, tathā
paramānanda-svarūpāvasthitasya māyāyā nivṛttatvāttayā saha kṛtyaṁ
saṅgaccheteti bhāvaḥ \|

etan-māyopekṣaṇaṁ kutaḥ tadāha ātma-bhaga iti \| anyeṣām indrādīnām
**iva** \| ity artha iti aparimitaiśvaryasya tava parimitaiśvaryāj
jīvānmahān-viśeṣa iti bhāvaḥ \| svāminām-nṛtyantīti \| bho nṛhare! tvām
eva śaraṇaṁ gato\'smi tāṁ māyāṁ vāraya \| kā sā sa māyā, tvāṁ kiṁ
karotīty ata āha---te tava māyā tava vīkṣaṇam evāṅgaṇaṁ tatra gatā
nṛtyantī tava dṛṣṭi-labdha-sāmarthyā nānā-vidha-bhāvaṁ kurvantī
guṇa-mayān-bhāvān śānta-ghora-mūḍha-lakṣaṇān unmīlayantī prakāśayantī
satī māṁ śirasi padā pādenākramyātibhāraṁ yathā syāttathā sammardayantī
tavaiva māyā **tvam** eva tāṁ vāraya nānyasya **tad-**vāraṇe sāmarthyam
asti---

daivī hy eṣā guṇamayī mama māyā duratyayā \|

mām eva ye prapadyante māyām etāṁ taranti te \|\| iti śrī-mukhokteḥ \|\|

---------------------------------------------------------------------------------------------------------------------

**śrīdharānuyāyinī :** nanv avidyā-tat-kārya-rūpa-saṁsārasyāsattve
tenāsatā sambandhābhāvāt kin-nimittako \[kenāparādhena \|\] jīvasya
saṁsāraḥ kathaṁ vā \[kena puṇyaughena \|\] nitya-muktatvam īśvarasya
karma-kāṇḍaṁ ca kiṁ viṣayam ity ākāṅkṣāyāṁ saṁsāre nimittaṁ
jīveśvara-viśeṣaṁ cāha---**sa** iti \| **sa** ca jīvo yasmān-māyayā
mohitaḥ sthūla-sūkṣma-dehākāreṇa pariṇatām avidyām āliṅgya dehendriyādīn
ātmatayādhyasya **tad** anantaram eva tat-**tad-**dharmān ātmanyadhyasya
bhogya-viṣayān-prītyā sevamānas tenaiva hetunā manasā bhogyākāratāṁ
samprāpyāvidyayā pihitānandādi-guṇaḥ saṁsarati etad-viṣayakam eva
karma-kāṇḍam \|

kiñ ca---yathā sarpaḥ svagatam api kañcukaṁ guṇa-buddhyā nābhimanyate
kintu svecchayā **taṁ** dūratas tyajaty eva tathaiva
nitya-prāptāparimitaiśvaryatvaṁ tām avidyāṁ māyāṁ vā dūratas
tyaktvāṇimādy aṣṭa-vibhūtim ati paramaiśvarye sadā virājase \| na hi
koṭi-kāma-dhenu-pateśchāgyā kṛtyaṁ kim apīti prasiddhataram \| ayam
āśayaḥ---tejoṁ\'śaṁ suvarṇādikaṁ tama **iva** tvad aṁśaṁ jīvam
avidyā-vṛṇoty eva \| tejaḥ-puñjaṁ bhāskaram **iva** cid-dhanaṁ tvāṁ
tamo-rūpāvidyā kadāpi nāvṛṇoti cid-rūpatvāviśeṣe\'pi na tvayy
avidyā-sambandha-gandho\'pi, ata eva na māyā-sambandha-gandho\'pīti
dhyeyam \|

yad vā,-caidyādi-prasaṅgena smāritasya kaṁsasya vyavasthām āhuḥ---**sa
yad** iti \| **sa** prasiddho mahā-vairī kaṁsaḥ yadyasmāt ita-guṇān itān
devakyām āgatān-guṇān tvad avatāra-sūcaka-prabhāvān juṣaṁś **ca**
anubhavann api **sarūpatāṁ** tad avasthām eva duṣṭatāṁ **bhajati** sma
\| itaḥ karbura āgate iti medinī \| atas tavājayā māyayājām avidyāṁ
moham anuśayī tvad avatārāvasare **sa**-parijanaḥ kaṁso nidrām avāpa
**tvam uta** **tvaṁ** tu śrī-gokulam āgatya tāṁ māyāṁ **jahāsi**
bhaginītvenāṅgīkṛtām api kaṁsaṁ praty eva prasthāpayasi \| tatrān
āsaktau dṛṣṭāntam āhuḥ--- **ahir** iveti \| **tad anu** **tad**
anantaraṁ **sa** kaṁso mṛtyu **bhajati** sma yataḥ **sa** kaṁsaḥ
**apeta-bhagaḥ** hata-bhāgyaḥ **tvaṁ** tu **ātta**-**bhagaḥ**
nitya-prāpta-paripūrṇaiśvaryo\'si tatrāpy aṣṭabhiḥ śrī-rādhādi-priyābhir
mahā-lakṣmy avatāra-nija-kāntibhiḥ śrī-rukmiṇy ādibhir vā guṇite śobhite
**mahasi** vana-vihāra-jala-vihāra-rāsa-vihārāntaḥ-pura-vihāra-mahotsave
mahīyase virājase vaimānikādibhiḥ kusuma-varṣaṇādibhiḥ pūjyase vā
tatrāpy aparimeya-bhago\'si \|\|

---------------------------------------------------------------------------------------------------------------------

**nīlakaṇṭhī :** evaṁ pariṇām avivarta-vikalpa-mārgā
advaita-pratipatti-sopāna-rūpā manda-madhyamottamādhikāri-gamyā uktāḥ \|
tatra dvitīye jīvaikyaṁ svapnavad-vyavahāraḥ ekam uktau sarva-muktir iti
na bandha-mokṣa-vyasthāsti \| natarāṁ tṛtīye sarvāpavāda-rūpatvāt \|
prathame tu tat-sarvaṁ sambhavatīty abhipretya tad-yo-yo devānāṁ praty
abuddhyata sa eva tad abhavat-tatharṣīṇāṁ tathā manuṣyāṇām \| iti śruty
uktāṁ bandha-mokṣa-vyavasthām āha **sa** yad ajayeti \| **yad** iti
klībatvam ārṣam \| yaḥ tvam ajayājām **anuśayīta** **sa** **tvam uta**
aparimeya-bhago\'sīti sambandhaḥ \| yas **tvaṁ** pūrvam **ajayā**
mūla-vidyayājāṁ sthūla-sūkṣma-deha-dvayākāreṇa pariṇatāṁ māyām
**anuśayīta** tad-dharmān ātmanyadhyasyāsīta **ca** tato\'dhyāsānantaraṁ
guṇān-bhogya-jātaṁ **juṣan-**prītyā sevamānaḥ \| hetau śatṛ-pratyayaḥ \|
sevanād-dhetoḥ **sarūpatāṁ** bhogyākāratāṁ manasā **bhajati** **tad
anu** bhogya-sārūpyam **anu** mṛtyuṁ saṁsāraṁ bhajatīty anuṣajyate \|
kuta evaṁ yato\'peta-**bhagaḥ** avidyayā tiraskṛtaiśvaryaḥ ya
evaṁ-vidhaḥ saṁsārī **sa** **tvam uta tvam** eva katham
**ātta**-**bhagaḥ** upātta-vairāgyādi-sādhana-sampattiḥ san tām
ukta-vidhām avidyāṁ śāstrācārya-prasāda-labdha-san-mārgo bhūtvā
**jahāsi** tyajasi \| kṣira-sarpir nyāyenāvidyātaḥ sakṛt-pṛthag-bhūya na
pūrvavat-**tad** aikyam anukaroṣi \| atra dṛṣṭāntaḥ **ahir iva**
**tvacam** iti \| yathā sarpaḥ pūrvam ātmatayopāttaṁ tvacaṁ tyaktvā
punar valmīkabile śayānāyāṁ tasyāṁ sañcarann api na tām
ātmatvenābhimanyate, evaṁ **tvam** api dehādāv abhimānam iti \| tathā ca
śrutiḥ---

**tad** yathāhi-nirlapinīṁ valmīke mṛto pratyas tāṁ śayīta evam evedaṁ
śarīraṁ śete\'thāyam aśarīro mṛtaḥ prāṇo brahmaiva teja eva cakṣur
acakṣur iva sakarṇo\'karṇa **iva** savāgavāg **iva** samanā amanā
**iva** saprāṇo\'prāṇa **iva** \|\| iti \|\|

ayaṁ bhāvaḥ---rajjvādīnām eaka-tūlā-jñāna-viṣayatvāt-tatra nivṛtto\'pi
sarpa-bhramaḥ punar udeti na **tv** eka-mūlājñāna-viṣaye pratīci
sakṛn-nivṛttasya dehātma-bhramasya punaḥ sambhavo\'sti kāraṇābhāvāt \|
tat-**tv** apakṣapātitvāc ca buddheḥ \| yadāhur bāhyā api---

nirupadrava-bhūtārtha-svabhāvasya viparyayaiḥ \|

na bādho yatnavattve\'pi buddhas tat-pakṣa-pātataḥ \|\| iti \|

tasmāt-suṣṭūktam **ahir iva** **tvacam** iti \| evam anartha-nivṛttiṁ
vidyā-phalam uktvānandāvāptim apy āha---**mahasi** mahīyasa iti \| ajāṁ
hitvā sve mahimna pratiṣṭhite cit-prakāśe svarūpabhūte vidyotasa ity
arthaḥ \| kīdṛśe **mahasi**, aṣṭa-guṇite \|

ya ātmāpahata-pāpmā vijaro vimṛtyur viśoko vijighitso\'pipāsaḥ \|

satya-kāmaḥ satya-saṅkalpaḥ \|\|

iti śruty uktaiḥ api-māṁ
mahimā-laghimā-garimā-prati-prākāmyeśitvavaśitvākhyairvāṣṭabhir guṇair
yukte \| ata eva **tvam** aparimeya-**bhagaḥ** anantaiśvaryaḥ \| atra---

> ajām ekāṁ lohita-śukla-kṛṣṇāṁ
>
> bahvīḥ prajāḥ sṛjamānāṁ sa-rūpāḥ \|
>
> ajo hy eko juṣamāṇo'nuśete

jahāty enāṁ bhukta-bhogām ajo'nyaḥ \|\| \[śve.u. 4.5\]

iti śruter ajānuśayī baddhaḥ tat-tyāgī mukta ity uktam \|
tatra-kāryopādhir ayaṁ jīvaḥ kāraṇopādhir īśvaraḥ \| iti śruter
aneka-taraṅga-pratibimba-candrābhā aneke jīvāḥ \| jalāśaya-pratibimbābha
eka īśvaraḥ \| tatra yas taraṅgo jalāśaye līnas tat-pratibimbo
jalāśaya-pratibimbatvam eti nānyaḥ \| evaṁ yad antaḥkaraṇaṁ vidyayā
jīvopādhibhūtaṁ svakāraṇe māyāyāṁ līyate tad upahita-citir īśatvam eti
nānyopahitā \| tato māyāyā api bādhe śuddha-cin-mātratvam iti yujyate---

lavaṇaṁ salila-dvārā tejo\'bhyeti na tu svataḥ \|

evaṁ jīva-śiva-dvārā yāti viṣṇoḥ paraṁ padam \|\|38\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpāḥ
āhuḥ---śrī-kṛṣṇasya nārāyaṇād utkarṣa śrī-kṛṣṇasya **ca**
sarva-vasthātaḥ śrī-rādhā-rasāviṣṭāvasthāyā utkarṣa varṇayantya
āhuḥ---**sa** nārāyaṇo **yad-**yasmāt **ajayā** svaparaśaktimāyayā ajāṁ
jaḍa-tri-guṇa-prakṛti-rūpām **anuśayīta** āliṅgat tato guṇān
samaṣṭi-vyaṣṭi-dehān svanirmitān **juṣan** sevamāna āhāryābhimānaṁ
kurvan **sarūpatāṁ** **bhajati** prākṛta-kartṛtvādi-rahito\'pi tadvān
**iva** bhavati \| **apeta**-bhaga
upādhi-saṁsarga-doṣād-anabhivyajyamāna-nija-mahaiśvaryaḥ \| jīvā athānye
samaṣṭi-vyaṣṭi-dehā avidyābhimāninas **tad anu** mṛtyu saṁsāraṁ
**bhajati** prākṛta-dharmeṇa tadvān **iva** bhavatīty arthaḥ \| tvantu
tām ajāṁ māyāṁ **jahāsi** māyām adhiṣṭhāya sṛṣṭyādi na karoṣi sṛṣṭānāṁ
**ca** paripālana**-**nigrahānugrahādi-vaiyagrya**-**rūpa-saṁsāravān
**iva** na bhavasīti \| ahiriva tvacaṁ sāpi māyā **tvad** āśritava
tathāpi sakhyān na tāṁ **tvam** adhitiṣṭhasi kintu
nārāyaṇa**-**rūpeṇaiva āttaṁ gṛhītamaiśvaryaṁ yena
aiśvaryābhi**-**vyaktis tava sarvopādhi**-**rahitasya nāstīti bhāvaḥ \|
āttaṁ svīkṛtaṁ bhagaṁ bhajanam eva yena na tu sṛṣṭyādi tathāpi aṣṭābhir
nāyikābhī rādhā-candrāvalī-lalitā-viśākhā-śyāmā-padmā-bhadrā-śaivyābhir
guṇitena\'pradhānīkṛte svāyattīkṛte **mahasi** parama-mahotsava**-**rūpe
vilāse mahīyase virājase \| mahā**-**jyotirmaya**-**vigrahe vā
mahā**-**mahotsavamaye vṛndāvane vā \| evaṁ
mahā**-**rasa**-**sāmrājya**-**sāra-mahārṇavam agno\'pi **tvam**
aparimeya**-bhago**'parimitaiśvarya-nidhiḥ \| tvadaiśvaryāpekṣayā \|
tvat-svarūpāntareṣu **tvad** avasthāntareṣu vā aiśvaryaṁ parimitam eveti
bhāvaḥ \|

yad vā, parito mā śobhā madhura-rasa-sampattir vā yasyāḥ sarvāsu
gopa-sundarīṣu ramādi-divya-ramaṇī-vṛnda-mṛgya-nakha-maṇī-rāmaṇīyakāsu
yasyā eva prema-rūpa-rasa-vaidagdhyādy aṁśāḥ prasṛtāḥ sā śrī-rādhaiva
pūrṇa-mahānurāga-rūpa-vilāsādi-nidhis tasyā iḥ kāmas taṁ yāti prāpnoti
bhagaṁ bhajanīya-guṇa-dhāma-vapur-yasya āparimeya-śrīr iti vā \|
aparimāparimitā iḥ śobhā iḥ kāmaḥ kṛṣṇa**-**viṣayo vā yasyās tāṁ rādhāṁ
yāti bhagaṁ sarvam aiśvaryaṁ yasya rādhāyā hṛtam ity arthaḥ \| itthaṁ vā
śruty uktiḥ---**sa** bhagavān **ajayā** ajāṁ nija-śaktiṁ
lakṣmī**-**rukmiṇyādi**-**rūpām **anuśayīta** vartate māyayaiva
**tad-guṇāṁś** ca śabda-sparśa-rūpādīn **juṣan** sevamāno bhavati
māyayaiva svarūpatāñ ca **bhajati** **tad-**vad atyāsakto bhavatīty
arthaḥ taṁ menire\'valā mauḍhyāt straiṇaṁ pārśvagataṁ rahaḥ \[bhā.pu
1.1.40\] kuhakair na śekuḥ \[bhā.pu 1.11.37\] ity ādy ukteḥ \|
māyayaivāpetaiśvaryo bhavatīti **tad** adhīno bhavati \| vastutaḥ
sarvātma parabrahmānandānubhava-magnasyānyāsaktatvādināṁ na sambhavatīti
\| tvaṁ tu tāṁ māyāṁ **jahāsi**
sāndrānanda-mahā-rasa-sāmrājya-sārākara-viśuddha-prema-śākty
eka-vilāsitayā svaprema-śakty upajīvinīṁ tāṁ māyāṁ phalgutayā tyajasi
tena svābhāvika eva tavāsakty ādir ity arthaḥ \|
aṣṭanāyikā-guṇa-bhūtī-kṛte **mahasi** svarūpe mahīyase \|
**ātta**-viśiṣṭaiśvaryaṁ śrī-kāmādiḥ tatrāpi viśeṣam āha---parito mā
yasyāḥ sā rādhā **tad-**viṣayeṇa inā kāmena aty
udriktenāparimeya**-bhago** nija**-**mahā**-**mahaiśvarye'api adṛṣṭir
ity arthaḥ \| aiśvaryaṁ nimiṣārddham api
rādhāsaṅgati-tyāga**-**sāmarthyaṁ **tad** rahitaḥ anyāsaṅgatistu tadaiva
tyaktaṁ śakyate rādhā**-**rasākṛṣṭatayā na vidyate'nyābhajanaṁ vā
svārasikaṁ yasya kāmo vā anyasyām iti \|

nitya**-**gopyas tu āhuḥ---yadyo bhavān māyayā ajāṁ lajjā**-**bhayādikaṁ
kṣipati svayam eva kāmonmattatāṁ gacchati savidhaṁ prāpnoti
devādvanavīthyādau nirantaraṁ bhramantī jānāti **ca** tam eva nānyat
sva**-**deha**-**gehādikaṁ kim api tāṁ gopāṅganām **ajayā** māyayā
kapaṭa-premāveśenānuvartate **tad-guṇāṁś** **ca** śabda**-**sparśādīna
sevate māyayaiva **ca** tadvat**-**tadāsakto bhavati \| **apeta-**bhagaś
ca tat-sannidhānatyāgāsamartha **iva ca** bhavati---**sa** eva **tvaṁ**
māyāṁ kapaṭaṁ **jahāsi** **ahir iva** **tvacam** tyaktāyām api māyāyāṁ
kadācid api vartase rasapoṣārtham eva anyayā milana-viḍambana-mātraṁ
kṛtvā na mayā kayāpi krīḍitam ity ādi māyāṁ karoṣi śrī-rādhāyā vā
mānādikam utpādayituṁ kiṁ kartavyam mayyābālyam atyantānurāgiṇīnāṁ
samādhānārthaṁ pitroḥ prāṇa**-**vayasyānāṁ **ca** mad eka**-**jīvānānāṁ
nirvṛtya vraje gamanam apekṣitam \| mama tatra na manaḥ
khedanīyamatyacireṇāgantavyam ity ādy apekṣābhāve\'pi **tad**
upanyāsa-kapaṭaṁ vā kadācid avalambalambase ity evaṁ dṛṣṭāśayaḥ aṣṭābhir
mukhyābhir guṇite vihārādibhir abhyaste\'pi **mahasi** tava vapuṣi
**tvaṁ** parimā rādhā tat**-**kāmenaiva abhagaḥ kim api ceṣṭitum
anīśvaraḥ aśrī-ko vā nimiṣa**-**viraheṇa parama-mlānaḥ abhamadīptiṁ
nija**-**vapur gacchatīti vā \| **ātta-**bhago\'pi
paramaiśvarya-paramaśrī-sampanno\'pīti \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ tasya dhāmno
nityatvam uktvā jīvebhyaḥ pārṣadānām api sarvotkarṣatvena vartamānatvaṁ
**ca** vicāra-ṇīyam ity āhuḥ---sa **yad-**ajayety ādi \| sa jīvo yadya
yasmād**-ajayā** māyayā **ajām** avidyām **anuśayīta**, na kevalam ajāṁ
**guṇāṁś** **ca** tat**-**kṛtadharmāṁś **ca tad anumṛtyum anuśayīta**
**mṛtyum** upaity **apetabhago** gataiśvaryaḥ \| **sarūpatāṁ** **juṣan**
bhaktas tu **bhajati** na māyām anuśete, na **ca tad-guṇāṁś** **ca**
anuśete, sadā bhajaty eva \| kathaṁ bhakto māyāvaśo na bhavati
tatrāha---tvam ity ādi \| **tvam uta** **tvaṁ** tu tām avidyāṁ
**jahāsi** hāpayasi antar**-**bhūtaṇyarthaḥ \| ahiriva jahatīṁ tāṁ
hāpayasi \| **tvad-**bhajanena kuṇṭhitatayā svayaṁ nirgacchantī
māyāmanukūlaḥ san tvam api hāpayasīty arthaḥ \| yato māyā**-**muktas
tava bhakta ity arthaḥ \| uktaṁ **ca**

mām eva ye prapadyante māyām etāṁ taranti te \[gītā. 7.14\]iti

ato jīvo\'peta**-bhagaḥ**, bhaktas tu **ātta-bhagaḥ**, vyavahitatvān na
doṣo vāsmin granthe grāhyaḥ \| atas tvaṁ kartum akartum anyathā kartuṁ
samartha ity āhuḥ---mahasīty ādi \|
aparimeya-**bhago-**\'parimeyaiśvaryas **tvam** aṣṭa**-**guṇitair
aṇimādy aṣṭa**-**vibhūtim ati **mahasi** mahīyase pūjito bhavasi \|
aṣṭa**-**guṇite **mahasi** aparimeya**-bhagaḥ** san mahīyase ity
evārthaḥ \| anyeṣāṁ yoginām aṣṭa**-**vibhūtayaḥ santi, **tvaṁ** tu
aṣṭasv eva vibhūtiṣv aparimeya**-bhagaḥ**, te na tathā \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ prapañcasya
mithyā-rūpatve\'pi nija-durvāsanayā māyika-viṣaya-bhogābhinivena jīvo
vividha-duḥkhaṁ prāpnotīty āhuḥ---sa iti \| yayā **ajayā** \|

nanu māyayā bahiraṅga-śktyā kathaṁ cid-rūpasya mad aṁśasya
tasyedṛśo\'narthaḥ sambhavet māyopekṣake tvayi
**tad-**vaiparītyenānarthasya māyika-śakty eka-hetukatvāvagamād iti
vyatireka-mukhenāhuṁ-**tvam** iti \| **jahāsi** upekṣase nādriyasa ity
arthaḥ \| svakīyayā api doṣāvahatvāt tyāge dṛṣṭāntaḥ ahiriveti \| ato
māyā-sambandhena mahā-doṣaṁ māyopekṣayā mahā-guṇaṁ **ca** vicārya
mithyā-bhūte\'pi māyika-viṣa-bhogādau katham api budhair āsaktir naiva
kāryeti tāt-paryam \| anyat-tair vyākhyātam \|

yad vā, **yad**-yasmād **anuśayīta** bhogārtham anuvartate, tat tasmād
guṇān viṣayān **juṣan**n **apeta-bhago** dhvasta-nija-jñānaḥ san, kiṁ vā
**tvad**-bhakti-bhāgyar ahitaḥ **sarūpatāṁ** prapañcātīto\'pi
prapañcasāmyam, ato\'nu vāraṁ-vāraṁ mṛtyuṁ **ca** **bhajati** \| yad vā,
prapañcasyāsad-rūpatve\'pi mithyaiva jīvo duḥkhaṁ prāpnotīty
āhuḥ---**sa** iti \| he aja! jīvavaj janma-rahita! **sa**
jīvo\'jāmavidyāṁ yātu prāpnotu nāma, **yad** yasmād-guṇān **juṣan**
joṣitum \| hetau śatṛ-pratyayaḥ \| tāmanu śayīta tatra paramā-saktiṁ
kurvīta, **tad anu** **sarūpatāṁ** janmety arthaḥ \| **tad anu**
janmānantaram **apeta-bhago** hata-nija-jñānaḥ san mṛtyuṁ **bhajati**,
sarvadā janma-maraṇa-pravāhe patatīty arthaḥ \|

nanu prapañca-madhye kṛtāvatārasya mamāpi tat-sambandhe sambhāvanāstu,
tatrāhuḥ---**tvam uta tvaṁ** tām avidyām \| āvidyaka-sṛṣṭiṁ **jahāsi**,
dūrataḥ pariharasi \| **ahir iva** kañcukam \| yathā tyakte kañcuke
sarpo dṛśam api nārpayati, tathā **tvam** āvidyaka-sṛṣṭāv ity arthaḥ \|
parama-cit-prakāśa-rūpe brahma-tādātmyāpanne
vaikuṇṭha-loke\'ṣṭa-guṇite'ṣṭaiśvarya-pūrṇe **ātta-bhagaḥ**
prakaṭita-sarva-iśvaryo mahīyase śobhase \| nanu
satya-lokādi-vibhūtivat-tad aiśvaryasyāpi guṇa-vilāsatās tu, tatrāhuḥ
aparimeya-bhaga iti \| **tad** aiśvaryasyānantyāt sarva-guṇātītamevety
arthaḥ \|\|

nanu bhavatu tayoḥ saṁsāritvasya mithyātvam, nidrādi-rūpāṁ
prāpañcikaj-īvāvasthāṁ bhajato me jīva-nirviśeṣatvena kathaṁ
saṁsāritvābhāva ity āśaṅkya sādhāraṇa-jīvānām eva
duḥkha-bharasyāvicchedaṁ varṇayantyaḥ śrī-bhagavato
nitya-nirbhara-paramānandāsvādam āhuḥ---**sa** iti \| **sa** jīvaḥ \|
jātāv ekavacanam \| **ajayā** avidyayā **ajām** ajākārya-bhṛtāṁ nidrām,
duḥkhamaya-svapnaṁ **yad**-yasmāt-tatraiva svāpnika-viṣayān sevamānaḥ
**sarūpatāṁ** sura-nara-tiryak-samāna-rūpatāṁ **bhajati**, **tad anu**
kadācin-mṛtyuṁ mṛtyu-tulyāṁ suṣuptim api **bhajati**,
tataścāpeta-**bhagaḥ** sarvathā vismṛta-nija-sādhya-sādhana-bhāvaḥ syāt,
iti ghora-saṁsāra-dharma-majjanena sadā duḥkham evānubhaved ity uktaṁ
bhavati, **tvaṁ** punas tāṁ nidrāṁ **jahāsi**, dūrataḥ pariharasi \|
śrī-bhavato jīvavad-rajaḥ-kārya-bhūtā nidrā nāsty eva, kintu
śakti-viśeṣa-vilāsabhūtā sā yoga-nidrety ucyate \| tathāpi tac cabdena
tasyāḥ parāmarśo bahir vṛtty abhāvena dvayoḥ sāmyāt \|
yoga-nidrarāyām-apy **ātta**-**bhagaḥ** prakaṭita-paramaiśvaryaḥ \|
tathā-bhūtāyā api parihāraḥ sarvāsu rātriṣu
rāsādi-mahā-līlāsv-abhiniveśena nidrāyā avasarābhāvāt, tathā
tādṛśa-bahir līlāto\'ntar līlāyā gauṇatvāt \| atas tām
evāha---**mahasi** rāsādi-rūpe mahotsave\'parimeya-**bhagaḥ** san
yugapat sarva-vraja-sundarī-gaṇa-pārśvavartitvād aprakaṭita-pūrvāṇāṁ
sarva-guṇa-rūpa-mādhurī-viśeṣāṇāṁ prākaṭyāc **ca**, paramādbhuta-svarūpo
virājase \| katham-bhūte aṣṭa-guṇite aṣṭabhir mukhya-bhūtābhiḥ
preyasībhiḥ śrī-rādhādibhir guṇite pariśīlite \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa** **yad** ity asya ṭīkāyāṁ
śrutau dvetidvāv ity arthaḥ \| evam uttaratrāpi suparṇatvaṁ pakṣitvam \|
tac **ca** nānādhiṣṭhāna**-**svīkāra**-**parityāga**-**sāmyāt \|
tatraikasya bhoktṛtvenānyasya bhojayitṛtveneti jñeyam \|

sayujeti saṁyuktau mitho vyabhicāra**-**śūnyāv ity arthaḥ \| pippalaṁ
karma-phalam iti \| svavyākhyāyāṁ tu---atha śrīmad īśvarasya pradhānā
spṛṣṭatvam eva jīva**-**vailakṣaṇyena darśayantyaḥ kāścit **tad anu**
gatāḥ stuvanti kiñ ca nanu bhavatu jagato mad**-**vailakṣaṇyaṁ
tādṛśa**-**jāḍyāditaḥ jīvasya tu
anāśa**-**cid**-**rūpatvāt**-**sālakṣaṇyam eva tarhi kathaṁ mamaiva
bhajanīyatvaṁ pūrvābhirdarśitam ity āśaṅkya **tad** artham eva
jīva**-**śvara**-**svarūpa**-**vailakṣaṇyaṁ pratipādayantyaḥ
stuvanti-**sa** iti \| tair vyākhyātam \|

pihitānandādi**-**guṇatvena svato\'pi jīvasya sa-viśeṣatvaṁ prāptaṁ tac
**ca** yuktam eveśvarāṁśatvāt, etad**-**vivaraṇaṁ
śrī-bhāgavata**-**sandarbha**-**taṭ**-**ṭīkayor dṛśyam \| **yad** vā,
**sa** jīvo **yad**-yasmād **ajayā** māyayājāṁ svarūpājñānam
**anu-**lakṣyī-kṛtya śayīta muhyati tat-tasmād
**apeta**-svarūpa-sāmarthyaḥ san **sarūpatāṁ**
māyā-kāryopādhi-sāmarthyaṁ bhajan **guṇāṁś** **ca** viṣayān **juṣan**
anumṛtyuṁ saṁsāraṁ bhajatīti \| tatraikenopādhinā svasmin sthitena
kasyacit-sparśaḥ kasyacin neti
sāmarthya-vailakṣaṇyāt-svarūpa-vailakṣaṇyam avagamyate tac **ca**
brahma-stave darśitam \| atra śrutayo dvā suparṇā \[śve.u. 4.6\] ity
ādyāḥ \|\|38\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 20) :** ata ūrdhvaṁ guṇādīnāṁ
svarūpātmatā-nigamanāt svarūpa-śaktir eva punar api vivriyate yāvat
sandarbha-samāptiḥ **\|**[^155] tatra guṇānāṁ svarūpātmatām āhuḥ---

tathā **ca** tatraiva pūrvam uktaṁ tvam asi yad ātmanā
samavaruddha-samasta-**bhagaḥ** \[bhā.pu. 10.87.14\] iti \| yad vā,
**ahir iva tvacam** ity atra tvak-śabdena parityaktā jīrṇa-tvag evocyate
\| **sa** yathā tāṁ jahātīti tat-samīpam api na vrajati, tathā tvam api
māyā-samīpaṁ na yāsīty arthaḥ \|

anyatra ca---

> viśuddha-vijñāna-ghanaṁ sva-saṁsthayā

samāpta-sarvārtham amogha-vāñchitam \|\| \[bhā.pu. 10.37.22\] iti \|

tathoddhavaṁ prati śrī-bhagavad-vākyaṁ---

> siddhayo'ṣṭādaśa proktā dhāraṇā yoga-pāragaiḥ \|

tāsām aṣṭau mat-pradhānā daśaiva guṇa-hetavaḥ \|\| \[bhā.pu. 11.15.3\]
iti \|

agre **ca** etā me siddhayaḥ saumya aṣṭāv autpattikā matāḥ \| \[bhā.pu.
11.15.5\] iti \|

ata eva daitya-bālakān prati śrī-prahlāda-vākyam---

> kevalānubhavānanda-svarūpaḥ parameśvaraḥ \|

māyayāntarhitaiśvarya īyate guṇa-sargayā \|\| \[bhā.pu. 7.6.23\]

ṭīkā ca---nanu **sa** eva cet sarvatra, tarhi sarvatra sarva-jñatādy
upalabhyeta ? tatrāha---guṇātmakaḥ sargo yasyās tayā māyayā antarhitam
aiśvaryaṁ yena ity eṣā \| atra bhagavad aiśvaryasya māyayāntarhitatvena,
guṇa-sargayeti māyāyā viśeṣaṇa-vinyāsena **ca tad** atītatvaṁ bodhayati
svarūpavat \| ataḥ parameśvara iti viśeṣaṇam api tat-sahayogena pūrvam
eva dattam iti jñeyam \| śrutayaś **ca**---

**ajām** ekāṁ lohita-śukla-kṛṣṇāṁ

> bahvīḥ prajāḥ sṛjamānāṁ sa-rūpāḥ \|
>
> ajo hy eko juṣamāṇo'nuśete

jahāty enāṁ bhukta-bhogām ajo'nyaḥ \|\| \[śve.u. 4.5\]

yad ātmako bhagavāṁs **tad** ātmikā vyaktiḥ \| kim ātmako bhagavān ?
jñānātmaka aiśvaryātmakaḥ śakty ātmakaś **ca** \| daivātma-śaktiṁ
sva-guṇair nigūḍhāṁ \[śve.u. 1.3\] ity ādyāḥ \| atra sva-guṇair iti
yātīta-gocarā vācāṁ \[vi.pu. 1.19.76\] ity uktaiḥ svīya-svabhāvair ity
arthaḥ \| atra śrī-viṣṇu-purāṇe ṣaṣṭhāṁśe, nirastātiśayāhlāda- \[vi.pu.
6.5.59\] ity ādi-prakaraṇaṁ tadīya-śrī-dhara-svāmi-ṭīkā cānusandheyā
\|\|38\|\|[^156]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha śrīmad-īśvarasya
pradhānāspṛṣṭatvam eva jīva-vailakṣaṇyaṁ darśayantyaḥ kāścit **tad**
anugatāḥ stuvanti \| kiṁ **ca**, nanu bhavatu jagato mad-vailakṣaṇyaṁ
nāśa-jāḍyāditaḥ, jīvasya **tv** anāśya-cid-rūpatvāt sālakṣaṇyam eva \|
tataḥ kathaṁ mamaiva bhajanīyatvaṁ pūrvābhir darśitam ? ity āśaṅkya tad
artham eva jīveśvara-svarūpa-vailakṣaṇyaṁ pratipādayantyaḥ stuvanti---na
**yad ajayā** **tv** **ajām** iti \|\|38\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ śrī-kṛṣṇa-lokasya
nityatvam ānanda-mayatvam uktvā punas tat-pārṣadānāṁ jivḥatiriktatvaṁ
darśayantyo jiva-nirūpaṇaṁ kurvanti---**sa** yad ajayetyādi \| **sa**
jivo **yad** yasmāt **ajayā** tava māyayā **ajām** avidyām
**anuśayīta**, na kevalam avidyāṁ, **guṇādīṁś ca** tat-kṛtān dharmāṁś
cānuśayīta svīcakāra \| pūrva-kriyām anuvartayati, yugapat sevamāno
bhaktas tu **bhajati**, arthāt bhavanttam \| teṣāṁ tenāvidyā-sambandho
nāsti \| **tad anu** bhajanānantaraṁ **sarūpatāṁ bhajati**, rūpaṁ
śuddha-caitanyatvaṁ, tena saha vartamānas tathā tasya bhāvaṁ
śuddha-caitanyatvam āsādya tvām bhajatīty arthaḥ \| uktaṁ ca---

yathāgninā hema malaṁ jahāti dhmātaṁ punaḥ svaṁ bhajate ca rūpaṁ
\[bhā.pu. 11.14.25\] ity ādi \|

**sa** tu jivas **tad anu** ajānuśayanād **anu** **mṛtyuṁ bhajati** \|
kutaḥ ? **apeta-bhagaḥ**, **tvad** abhajanād apāsta-saubhagaḥ \|

nanu kathaṁ bhajana-paro'jayā na bādhyate ? ity āhuḥ---**tvam uta** ity
ādi \| **tvam uta** tvaṁ tu **tām** ajāṁ **jahāsi** hāpayasi,
antar-bhūta-ṇy arthaḥ \| bhajanāt svayam eva bhajato janān jahatīm ajāṁ
tvaṁ hāpayasi, anukūlaḥ san tyājayasi \| **ahir iva tvacam** \| vastutas
tu ahiṁ svayam eva tvak prathamato jahāti śithila-bhāvena, paścād ahis
tyajati, kālas tatrānukūlo bhavati \| ahi-sthānīyo bhaktaḥ,
tvak-sthānīyāvidyā \| kāla-sthānīyas **tvam**, kālasyānukūlatvāt \|

**tvaṁ** kīdṛśaḥ ? **ātta-bhaga** ātta-māhātmyaḥ, tathaiva te māhātmyaṁ
yad bhajataḥ pratyanukūlo bhavati \| ataḥ sva-**mahasi mahīyase**,
brahma-svarūpe tejasi mahīyase bhāsi \| tarhi nirviśeṣa brahmāham ? nety
āhuḥ---**aṣṭa-guṇite**, aṇimādy aṣṭa-mahaiśvarye'**parimeya-bhagaḥ** \|
anyo yogī tu aṣṭa-guṇita-vaibhave parimeya-bhaga eva bhavati, **tvaṁ**
tu na tathā, idam eva bhagavattvaṁ taveti vākyathārthaḥ \|\|38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tad** evam idaṅkārāspadasya
māyika-guṇamayasya jagataḥ satyatvam uktvā tadvartino jīvasya
cid-rūpasyāpi māyā-gras tatvādeva tathā guṇamayato rūpam anuttamatvam
ity āhuḥ---**sa** tu jīvaḥ \| yat yasmāt \| **ajayā** avidyayā \| ajāṁ
māyām \| **anuśayīta** āliṅgeta \| upādhilipto bhavedity arthaḥ \| ata
eva guṇānāṁ dehendriyādīṁś **ca** **juṣan** **sarūpatāṁ** tat-sādharmyaṁ
**bhajati** \| **tad anu** tad anantaram \| **apeta-bhagaḥ**
pihitānandādi-guṇaḥ san mṛtyuṁ saṁsāraṁ **bhajati** prāpnoti \|

nanu cid-rūpatvāviśeṣādaham api katham avidyayāliṅgito na bhaveyam iti
cet maivaṁ jīvaḥ khalu citkaṇaḥ tvaṁ tu cinmahā-puñjaḥ
tāmra-pittala-svarṇāditena eva tamasā āvṛtaṁ bhavenna tu sūryateja
ityāhuḥ---tvam **uta** \| tvaṁ punastāṁ **jahāsi** \|

ayam arthaḥ---māyā-śaktir hi tava svarūpa-bhūta-yogamāyotthā
**tad**-vibhūtir eva **yad** uktaṁ nārada-pañcarātre
śruti-vidyā-saṁvāde---

asyā āvarikā śaktir-mahā-māyā-khileśvarī \|

yayā mugdhaṁ jagat sarvaṁ sarve dehābhimāninaḥ \|\| iti \|

sā aṁśabhūtā tayā sva-svarūpatvenānabhimanyamānā svataḥ pṛthak-kṛtya
tyaktā bhavati \| saiva bahiraṅgā māyā śaktir ity ucyate \| tatra
dṛṣṭāntaḥ **ahir iva** **tvacam** \| **ahir** yathā svataḥ pṛthakkṛtya
tyaktāṁ tvacaṁ kañcukākhyāṁ sva-svarūpatvena naivābhimanyate tathaiva
tāṁ tvaṁ **jahāsi** \| yata **ātta**-**bhagaḥ** nitya-prāptaiśvaryaḥ \|
etad evoktapoṣanyāyenāhuḥ---**mahasi** paramaiśvarye aṣṭa-guṇite svataḥ
siddhāṇimādy aṣṭa-vibhūtim ati mahīyase pūjyase jyase \| katham-bhūtaḥ
\| aparimeya-**bhagaḥ** aparimitaiśvaryaḥ \| na hy anyeṣām **iva**
deśa-kālādi-paricchinnaṁ tavaiśvaryam api tu svarūpānubandhitvād
aparimitam ity arthaḥ \| atra śrutayaḥ---

ajo hy ekaḥ juṣamāṇo\'nuśete jahāty enāṁ bhukta-bhogāmajo\'nyaḥ \|\| ity
ādyāḥ \|\|38\|\|

**\...**

**\|\| 10.87.39 \|\|**

yadi na samuddharanti yatayo hṛdi kāma-jaṭā

duradhigamo'satāṁ hṛdi gato'smṛta-kaṇṭha-maṇiḥ \|

asu-tṛpa-yoginām ubhayato'py asukhaṁ bhagavann

**anapagatāntakād anadhirūḍha-padād bhavataḥ \|\|**

**śrīdhara-svāmī (bhāvārtha-dīpikā) :** evaṁ tāvad
ukta-sādhana-kadambena ye bhagavantaṁ bhajanti, te mṛtyuṁ taranti, itare
saṁsarantīty uktam \| idānīṁ ye bahiḥ saṅgaṁ parityajya bhagavan-mārge
pravṛttā api kathañcid antar vāntāśinaḥ kāmān na muñcanti, na
bhagavantaṁ prāpnuvanti, na ceha sukhaṁ labhante, kevalaṁ kuyonīr eva
prāpnuvanti, tān śocan kāmān yaḥ kāmayate manyamānaḥ, saḥ karmabhir
jāyate tatra tatra \[mu.u. 3.2.2\] ity-ādi-śruty artham āha---**yadi
na** **samuddharanti** iti \| he **bhagavan**, ye **yatayo** **hṛdi**
sthitāḥ **kāma-jaṭāḥ** kāmasya mūlāni vasanā **yadi na**
**samuddharanti** notpāṭayanti, teṣām asatāṁ bhavān **hṛdi** gato'pi
**duradhigamo** duṣprāpaḥ \| katham ? **asmṛta-kāṇṭha-maṇir** vismṛto
yaḥ kaṇṭha-maṇiḥ, tat-tulyaḥ \| sa yathā kaṇṭhe vartamāno'py asmṛtaś ced
aprāpta iva bhavati, tadvad iti \| na kevalam etāvat, kintv
**asu-tṛpa**-**yoginām** indriya-tarpaṇa-parāṇāṁ yoga-cchadmanām
**ubhayato'py** **asukham** ihāmutra ca duḥkham eva \| tad
āha---**anapagatāntakād** anivṛttān mṛtyoḥ \|
lokārādhana-dhanārjanādi-kleśād bhoga-vaibhava-prākaṭya-bhayāc ceha
tāvad duḥkham \| **bhavata** īśvarād api duḥkham \| kathaṁ bhūtāt ?
**anadhirūḍha-padāt** anadhirūḍhaṁ padaṁ svarūpaṁ yasya, tasmāt \|
tvat-svarūpa-prāpty-abhāvād avidyāvad viṣayatvena
prāpta-nija-dharmātikrama-nibandhanatvad daṇḍa-rūpa-naraka-prāpter
amutrāpy asukham ity arthaḥ \|\|

daṇḍa-nyāsa-miṣeṇa vañcita-janaṁ bhogaika-cintāturaṁ

saṁmuhyantam ahar-niśaṁ viracitodyoga-klamair ākulam \|

ājñā-laṅghinam ajñam ajña-janatā-saṁmāna-nāsan madaṁ

dīnā-nātha dayā-nidhāna paramānanda prabho pāhi mām \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itare bhakti-vimukhāḥ \|
bahiṅsaṅgaṁ viṣaya-saṅgam \| antarvāntāśinaśc etasi
vāntāśa-navattyakta-viṣaya-dhyānaṁ kurvanto ye tān \| śrutiṁ pūrṇāṁ
paṭhati---

> kāmān yaḥ kāmayate manyamānaḥ
>
> sa kāmabhir jāyate tatra tatra \|
>
> paryāpta-kāmasya kṛtātmanas tu
>
> ihaiva sarve pravilīyanti kāmāḥ \|\| \[mu.u. 3.2.2\]

iti mumukṣoḥ **kāma-tyāga** eva pradhāna-sādhanam iti
darśayati---*kāmān* dṛṣṭādṛṣṭa-viṣayān yaḥ *kāmayate manyamānas*
tad-guṇāṁś cintayānaḥ \| *sa* taiḥ *kāmabhiḥ* saha *jāyate* yatra yatra
viṣaya-prāpti-nimitta-kāmāḥ karmasu puruṣaṁ niyojayanti, *tatra tatra*
iṣṭa-viṣayeṣu tair eva kāmair veṣṭito *jāyate* ity arthaḥ \|
*kṛtātmanaḥ* paramātmani kṛta ātmā yena, tasya prāptātma-tattvasya tu
*ihaiva sarve kāmāḥ pravilīyanti* vilayaṁ gacchanti \| kim-bhūtasya ?
paramārtha-tattva-vijñānāt pari samantataḥ prāptāḥ kāmā yena, tasya
*paryāpta-kāmasya* iti \| tad uktaṁ gītāsu---

> āpūryamāṇam acala-pratiṣṭhaṁ
>
> samudram āpaḥ praviśanti yadvat \|
>
> tadvat kāmāḥ yaṁ praviśanti sarve
>
> sa śāntim āpnoti na kāma**-**kāmī \|\| \[gītā 2.69\] iti \|

nanv ayam ātmajñaḥ kṛtātmāyaṁ kāmīti kathaṁ jñāyate ? taj-jñānam āha
śrutiḥ---

> ātmānaṁ ced vijānīyād ayam asmīti pūruṣaḥ \|
>
> kim icchan kasya kāmāya śarīram anu sañcaret \|\| \[br̥.ā.u. 4.4.12\]
> iti \|

arthaś ca---sac-cid ānanda-rūpaḥ paramātmā dehādi-vyatirikto\'*yam* aham
*asmi* iti ātmānaṁ yaḥ *puruṣaś* *ced* yadi *jānīyāt*, tarhi sa *kim
icchan* kim ātmātiriktaṁ vastv-antaram asti, tad icchan *kasya kāmāya*
ātmano vyatiriktasya kasya vastunaḥ kāmāya prāptaye *śarīram anu
sañcaret* śarīropādhikṛta-sukha-duḥkha-rāga-dveṣa-bhaya-mānāpamānādibhiḥ
santapto bhavet svārthād-bhraśyet tasmād ātma-jñāna-vimūḍhānāṁ
viṣayāsakta-cittānāṁ kuyoginām-ubhayato\'py asukham ity uktam \|

prakṛtam anusarāmaḥ \| **asmṛta-kaṇṭha-maṇir** iha luptopamā bodhyā,
etāvat \| aprāptavad eva tvaṁ bhavasīty etāvan-mātram eva \| tad āha
ubhayato duḥkham āha \| nija-dharmasyātikrama ullaṅghanam eva
nibandhanaṁ kāraṇaṁ yasyās tvad-daṇḍa-rūpa-naraka-prāpteḥ \| amutrāpi
para-loke\'pi \| *ity artha* iti---

> kālikā bhikṣavo dṛṣṭā ubhābhyāṁ mārgato gatāḥ \|
>
> dugdha-śrī-phala-lobhena haṁsoddiṣṭa-bako yathā \|\|

iti nyāyeneha bhoga-prāpteḥ paratra sukha-prāpteś ca duḥkham eveti
bhāvaḥ \| nyāyārthas tu matsyān nighnantaṁ surūpaṁ bakaṁ dṛṣṭvā hasantaṁ
subhogena lobhayitvā niṣpāpaṁ kartum icchan uvāca---\"aho kim-arthaṁ
hiṁsayā jīvikāṁ karoṣi ? mayā sārdhaṁ gaccha \| tvām atisvādutaraṁ
bhojanaṁ peyaṁ ca dāsyāmi \|" sa ca bhoga-lobhena tena sākaṁ gacchaṁs
tat-tulyam uḍḍayitum aśaknuvann āha---\"tvayā sākaṁ gantuṁ na śakto'smi"
iti \| tato haṁsas taṁ sva-pṛṣṭam āropya yayau \| sa covāca---\"māṁ
kṣudhārtaṁ bhojanaṁ dehi" ity uktaḥ san nārikela-phalaṁ cañcvā nirbhidya
tad-gataṁ dugdhaṁ bakāya pāyayāmāsa \| sa ca tad evātisvādu matvā,
"atraivāhaṁ pratidinam idaṁ kṣīraṁ pītvā sthāsyāmi" iti vicārya haṁsam
āha---\"nāham ito\'gre yāsye \| tvaṁ yāhi" iti \| evaṁ satsaṅga-miṣeṇa
sva-gṛhaṁ tyaktvā bhogeṣv āsakto hari-bhajanam akurvāṇo\'py
ubhaya-bhraṣṭo bhavatīty arthaḥ \|

svāmināṁ dambheti \| atraitaj jñātavyaṁ svayaṁ paramahaṁsa-rṣabho
nivṛtta-samasta-māyā-guṇendriya-vyāpāro\'navarata-bhagavad-guṇa-smaraṇa-kīrtanādibhir
nididhyāsita-paramātma-tattvo\'pi svasya saṁnyāsitvāt kusaṁnyāsināṁ
doṣān ātmany āropya paramānandaṁ śrī-kṛṣṇaṁ prārthayann āha---dambhena
yo nyāsaḥ, tasya miṣeṇa chalena vañcitā janā yena tam \|
dambha-nyāsatvāt bhogeṣu ekā kevalā yā cintā, tayāturaṁ duḥkhitam \| ata
evāharniśaṁ muhyantaṁ mohaṁ prāpnuvantam \| viracito ya udyogo
maṭha-nirmāṇādi-vyāpāras tatra yaḥ klama itas tato
dhanādy-artha-pariśramaḥ, tenākulam avaśam ato\'jñam atas
tavājñā-laṅghinam \| yāvaj jīvam agni-hotraṁ juhuyāc chānto dāntaḥ ity
ājñāṁ vilaṅghya kṛta-saṁnyāsam \| tatrāpi saṁnyāsa-dharmaṁ parityajya
bhogādy-ākulatvād ājñā-laṅghinam iti \| tat-kutaḥ yataḥ ajñānāṁ
janatānāṁ samūhānāṁ sammānanābhiḥ sat-kāraiḥ samyag-mado\'bhimāno\'ho
ete māṁ sarvotkṛṣṭaṁ jñātvārcayantīty evaṁ-lakṣaṇo yasya tam evam-bhūtaṁ
mām \| he dīnair āsamantānnāthyate prārthyate iti tathā-bhūta, dayaiva
nidhānaṁ dhanaṁ yasya he tathā-bhūta! etenaivam-bhūtaṁ kumārga-gāminaṁ
samuddhartuṁ śrī-kṛṣṇa eva prabhur nānya iti darśitaṁ svāmi-caraṇaiḥ
\|\|39\|\|

---------------------------------------------------------------------------------------------------------------------

**śrīdharānuyāyinī :** ye tu kapaṭa-bhaktās teṣāṁ na tava prāptir na vā
kim apīhāmutra sukham ity āhuḥ---**yadi** iti \| he **bhagavan** ! ye ca
bahir bakākārā mithyā-saṁnyāsino vāsanā-sahasrākrāntāntaḥ-karaṇā
dehendriya-lālana-parā rahasi rātrau
para-strī-bāla-bhogādi-sukha-bhoktāraḥ, teṣāṁ tvaṁ **hṛdi** sthito\'pi
gurūpadeśān manasi prāpto\'pi vā **vismṛta-kaṇṭha-maṇir** iva yathāvad
anubhavitum aśakya evāsi \| pratyuta teṣāṁ lokārādhanārjanādi-kleśād
bhoga-vaibhava-prākaṭya-bhayāc caihikaṁ duḥkham eva, tathā
taveśvarasyājñānād
ajñatvenāvaśya-kartavya-sandhyopāsanādi-nija-nitya-dharma-parityāgāc ca
tvatto daṇḍa-rūpa-naraka-prāptyā pāralaukikam api duḥkham eva \| yadi
**yoginām** apy evaṁ, tadā kim u vaktavyam **asatām** ity āśayaḥ
\|\|39\|\|

---------------------------------------------------------------------------------------------------------------------

**nīlakaṇṭhī :** pūrvasmin śloke sattvam ity apeta-bhagasya
jīvasyāparimeya-bhagavattva-lakṣaṇam īśvaratvam uktaṁ tasya
śaśa-śṛṅgavad-vikalpa-mātratve śukti-rajatavat-prātibhāsikatve
manoratha-vanitāvat-pratibhā-mātratve vā mithyātvāpattyā tat-tvam asi
\[chā.u. 6.8.7\], ahaṁ brahmāsmi \[chā.u. 1.4.3\], ayam ātmā brahma
\[māṇḍ.u 1.2\] iti vākya-jātam anarthakaṁ syāt \| kīṭa-bhramaravad
utpādyatve dadhivad vikāratve janyatayā tasyānityatvāpattiḥ
nadī-sindhuvad avāpyatvam api na nāgāravad-bhedena ghaṭākāśa-mahākāśavad
abhedena ādye vākyānarthakyam, antye jīva-brahmaṇor
vāstavāṁśāṁśi-bhāvāpatteḥ niṣkalaṁ niṣkriyaṁ

śāntiṁ niravadyaṁ nirañjanam \[śve.u 6.19\]\| iti
niravayavatva-śruti-vyākopaḥ kāñcana-śuddhivad bhāvakatve \[saṁskāryatve
\|\] nirañjanatva-śruti-vyākopaḥ \| asaṅgo hy ayaṁ puruṣaḥ \[bṛ.ā.u.
4.3.15\] iti śruteḥ \| ity abhisandhāya kaṇṭha-maṇivan nitya-prāptam apy
āvaraṇāpagama-mātra-labhyaṁ jīvasyeśvaratvam ity āha---**yadi na**
**samuddharānti** iti \|

yadi na samuddharanti yatayo hṛdi kāma-jaṭā

duradhigamo'satāṁ hṛdi gato'smṛta-kaṇṭha-maṇiḥ \|

asu-tṛpa-yoginām ubhayato'py asukhaṁ bhagavann

**anapagatāntakād anadhirūḍha-padād bhavataḥ \|\|**

**hṛdi** **gata** ity upalabdhi-sthānam uktam, śeṣa-granthena
vāsanā-kṣaya upalabdhi-hetur uktaḥ \| evaṁ śruta-yuktibhyāṁ niścite\'py
ātmaikye bheda-vāsanā-prābalyād viparīta-vāsanā na nivartate, atas
tan-nivṛtty-arthaṁ nididhyāsana-matra-śloke vidhīyate iti tātparyārthaḥ
\| akṣarārthas tu---he **bhagavan** ! **yatayaḥ** saṁnyāsino **yadi**
**hṛdi** sthitāḥ **kāma-jaṭāḥ** kāma**-**mūla-vāsanāḥ **na**
**samuddharanti** samūlaṁ nonmūlayanti, tarhi tvaṁ teṣām **asatāṁ
duradhigamo** duṣprāpaḥ, kāmonmūlana-kṛtāṁ tu **hṛdi gataḥ**
**smṛta-kaṇṭha-maṇir** iva sukha-labhyaḥ \|

> yadā sarve pramucyante kāmā ye\'sya hṛdi śritāḥ \|
>
> atha marto\'mṛto bhavaty atra brahma samaśnute \|\| \[bṛ.ā.u. 4.4.7\]

pratyakṣāvagamaṁ dharmyaṁ

susukhaṁ kartum avyayam \[gītā 9.2\] iti śruti-smṛtibhyām\|

nanu---

> api vṛndāvane śūnye śṛgālatvaṁ sa icchati \|
>
> na tu nirviṣayaṁ mokṣaṁ kadācid api gautama \|\|

iti rāgi-gītā-vacanāt kāmo\'pi rāgiṇāṁ sukha-hetur evātaḥ kathaṁ tasya
heyatvam ucyate ? ity āśaṅkyāha\--**asutṛpa-** iti \|
indriya-tṛpti-kāmānāṁ yoginaṁ parivrāḍ-apasadānām **ubhayato\'py**
**asukhaṁ** bhavati \|

ayaṁ bhāvaḥ---vairāgya-pūrvakaṁ yama-niyamādy-aṣṭāṅgopetam anutiṣṭhatāṁ

purastād aṇimādi-siddhi-ṣūpasthitāsu yogaiśvaryāsaktās
te\'**sutṛpa-yoginaḥ,** teṣāṁ na siddhijaṁ sukham, anantavattvāt \| nāpi
mokṣa-sukham avairāgyāt, kintu saṁsāra eva \| yad āha bhagavān
patañjaliḥ---sthāny-upanimantraṇe saṅga-smayākaraṇaṁ punar
aniṣṭa-prasaṅgāt \[yo.sū. 3.51\] iti \| sthānino devāḥ \| kiṁ tad
ubhayaṁ yasmād **asukhaṁ** ? tad āha---**anapagata-** iti \|
**anapagato**\'natikrānto\'**ntako** bandhako mṛtyu-rūpī kāmaḥ
viṣayābhilāṣaḥ aśanāyā hi mṛtyuḥ \[bṛ.ā.u 4.4.7\] iti śruteḥ \|
avairāgyād ekaṁ bhayaṁ yad āha bhagavān---

> bandhur ātmātmanas tasya yenātmaivātmanā jitaḥ \|
>
> anātmanas tu śatrutve vartetātmaiva śatruvat \|\| \[gītā 6.6\] iti \|

tathā **bhavataḥ** śrī-viṣṇoḥ **anadhirūḍhān** nididhyāsana-balena
**anadhigatāt-padāt** padanīyāt sthānāt so'dhvanaḥ pāram āpnoti tad
viṣṇoḥ paramaṁ padam \[ka.u. 1.3.5-11\] iti śruti-prasiddhāt ajñātād
ātmano janma-maraṇa-pravāha-pātākhyaṁ dvitīyaṁ bhayam ity arthaḥ \|
tasmād vairāgya-balena kāma-vāsanānāṁ samūlam unmūlane yatamānasya
yogi-śreṣṭhasya svarūpānanda-lābhaḥ **kaṇṭha**-**maṇivad** bhavati,
nānyasyeti tātparyam \|\|39\|\|

---------------------------------------------------------------------------------------------------------------------

yadi na samuddharanti yatayo hṛdi kāma-jaṭā

duradhigamo'satāṁ hṛdi gato'smṛta-kaṇṭha-maṇiḥ \|

asu-tṛpa-yoginām ubhayato'py asukhaṁ bhagavann

**anapagatāntakād anadhirūḍha-padād bhavataḥ \|\|**

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---**yatayo** bhagavac-caraṇāravinda-prāptaya eva yatna-parā api
**yadi** **hṛdi** sthitāḥ **kāma-jaṭāḥ** kāmasya mūlāni **samyag
uddharanti** utpāṭayanti, tadā teṣām **asatām** anutkṛṣṭa-bhaktānāṁ
**hṛdi-gato\'pi** āpātataḥ śāstra-śravaṇena
bhāva-vikāra-camatkāra-darśanena ca hṛdy āyāte'pi **dūradhigamo**
duṣprāpaḥ samyag-anubhava evāprāptiḥ **asmṛta-kaṇṭha**-gata-**maṇivad**
ajñānām ekasminn abhimatārthe prāpta eva citta-viśrāmāt kāma-nivṛttiḥ \|
parama-sukha-vicārakāṇāṁ tu brahma-sukha-prāptyāpi tata utkarṣālocane
bhagavat-sūkhe kāmo jāyate \| tatrāpi svarūpa-viśeṣe
camatkāra-viśeṣālocanāt tatra kāmo bhavati
sukha-camatkāra-paramāvadhi-citta-viśrāme punaḥ sukhāntara-kāmānudayaḥ
tataś ca vicārya vicārya yatamānāḥ parama-vicāreṇa
parama-camatkāra-sarva-svarūpottama-sukhaika-paramāśā-bandhena
sukhāntara-kāma-vicchedaṁ **yadi na** kurvanti tadā tvaṁ teṣām
utkṛṣṭa-vicārādi-rahitānām
utkṛṣṭatama-tvat-sukhābhimāna-niveśābhāvāc-chuddha-mahā---bhāvābhāvena
duṣprāpa eva tvam \| suṣṭhu tṛpyanti
śrī-rādhā-rati-lampaṭa-viśuddha-mahā-prema-sukhena parama-sukhino
bhavanti na ye yeṣāṁ yogināṁ bhāva-yoginām **ubhayato\'sukhaṁ**
sūkhābhāvaḥ \| **bhavato\'napagatā** kadāpi na viyuktā yā śrī-rādhā, tām
antayati bandhayati mahā-sneha-rajjubhir yaḥ,
tad-ekānta-priya-sakhī-janaḥ rādhā-bandhako vā yaḥ snehānubandhaḥ
sakhīnāṁ tataḥ bhavato vā \| **anadhirūḍha**m anyair
viśuddha-mahā-premavadbhir api na prāptaṁ yat svarūpaṁ
śrī-rādhā-sahita-madhura-madhuronmada-madana-keli-vilāsa-saktam, tataś
ca na sukham iti \|

nitya-gopya āhuḥ---**yatayo** bhavat-saṅgārthaṁ prayatnavatyo gopyaḥ
yadi **hṛdi-**sthitāḥ **kāma-jaṭāḥ** kāma**-**vāsanā **na**
**samuddharanti,** śrī-kṛṣṇa-saṅgābhilāṣaṁ na dūrīkurvantīty arthaḥ,
tadā tāsām **asatāṁ** na vidyate sat utkṛṣṭaṁ rādhaikānta-sakhyena
anuṣaṅgikeṇāpi sva-tat-saṅga-prasaṅgena rahitena śuddha-prema-vastu
yāsāṁ, tāsām **hṛdi** vakṣasi **gato\'pi** **duradhigamaḥ** samyag
anubhava-gocaro na bhavasi \| yathā kaścit sva-**kaṇṭha-gatam** api
**maṇiṁ** mahārha-bahu-guṇavattvena śrutaṁ **na smarantaḥ** samyag yathā
nānubhavanti \| guṇa-smṛtyaiva hi sukha-viśeṣodayaḥ \| rādhā-saṅge
surata-raṅga-taraṅgiṇaṁ sakala-saundaryādi-guṇa-parama-camatkāravantaṁ
śrutvāpi vismṛtya sva-saṅgatam eva rocayantyaḥ samyak taṁ nānubhavanti
\| **asu-tṛpaḥ** svendriya-tṛpti-parā **yoginaḥ** saṁsargiṇo yāsāṁ
kṛṣṇa-saṅga-kāmukīnāṁ saṅga-bhājām ity arthaḥ \| samāsāntānityatvāt
ka-bhāvaḥ \| gopī-janānāṁ vā suṣṭhu tṛpyanti sutṛpā rādhā-sukhenaiva
tṛpyantaḥ atādṛśāḥ svāṅga-saṅge\'pi lubdhā ity arthaḥ \| tāś ca yogina
ivācarantīti yoginaḥ ācāra-kvib-antatvāt punaḥ kvipi
santata-kṛṣṇa-samādhaya ity arthaḥ \| tāsām api **ubhayato**
rādhā-kṛṣṇatas tad-ubhaya-vilāsa-darśanāt **sukhābhāvaḥ** \|

yad vā, tāsām apagatā svapne\'pi hṛdayān na gatā yā rādhā, tayā saha
antaḥ prema-bandhaḥ, tasmād dhetoḥ kaṁ sukhaṁ yasya evam-bhūtaṁ yaṁ tava
anya-gopībhir aprāptaṁ padaṁ svarūpaṁ tasmād anapagato\'ntar bahiś ca na
viyukto bandhakaḥ prīti-pāśena pitṛ-mātṛ-suhṛd-bhāvānūrakta-gopyādis
tasmād-dhetor bhavato\'pi **anadhi**-rūḍham aprāptaṁ yat padaṁ rādhāyās
tasmād iti yadā sarvam api mahā-prītimaṇḍalīṁ tyaktvā sarvātmanā āsaktas
tadaiva kṛṣṇo\'pi rādhā-padaṁ labdhavān iti \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atas tvad-bhaktā māyāṁ
taranti anye tayā saṁsaranty eveti bhakta utkarṣaṁ prāpta eva, ye tu
yatayaḥ kevalaṁ damino\'pi antar-durvāsanāṁ **na** tyajanti, tadā te
nindyā evety āhuḥ---yadīti \| **yatayo** jñāna-mārge yatnaśīlāḥ, atha ca
**hṛdi** **kāmajaṭā** ye **na** **samuddharanti** samyaṅ nonmūlayanti
teṣām asatāṁ **hṛdi** gato\'pi tvaṁ duravagamo durjeyaḥ \| tatra
dṛṣṭāntaḥ asmṛta-**kaṇṭha**-maṇir yathā kaṇṭhesthito\'pi maṇir asmṛtaś
ca duradhi-gama eva \| ataḥ khalu asutṛp-**yoginām asu**-tṛpti-parāṇāṁ
yogac-chadmanām ubhayata evāsukham apirevārthaḥ, he bhagavan! anapagatāt
anṛittāt antakādi-tulyam \| etena yadi kadācid-bhaktānāṁ durvāsanā
bhavati, tadā svayam eva tāṁ nāśayasīti bhāvaḥ \| dhunoti sarvam
\[bhā.pu 5.19.27\][^157] ity-ādi \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti viṣaya-sevāyā mahān
arthāvahatve\'pi yatayaḥ kṛta-saṁnyāsā api **na** samyaṅ niḥśeṣam
uddharanti, **hṛdi** gataḥ sāmānyena sarveṣām antaryāmitayā svasya ca
**hṛdi** vartamāno\'pi svasmin vartamānasyāpy aprāpyatve dṛṣṭāntaḥ
asmṛteti \| he **bhagavann** iti parameśvarasya tavājñālaṅghanādinā
teṣāṁ tad ucitam eveti ubhayatra duḥkham evāhuḥ anapagateti \|
anapagataḥ saṁnyāsena nivṛtty unmukho\'pi viruddhācaraṇenānapayāto
yo\'ntako yamas-tasmāt, amutra naraka-pātādi-duḥkhaṁ tathā **bhavataḥ**
saṁsārāt \|

katham-bhūtāt **anadhi-rūḍha-**padāt anadhi-rūḍhānya-labdhāni padāni
vāñchita-bhoga-vastūni yatra tasmāt \| bhogecchāyām utkaṭāyām api
loka-nindāśaṅkayā bhogārtham udyamākaraṇādihāpi duḥkham iti \|\|

sādhāraṇyenāvidyā-bhājāṁ duḥkham uktvā tatraiva dāmbhikānāṁ gatim
āhuḥ---**yadi** iti \| yataḥ parityakta-dārādikā api yadi **hṛdi**
sthitāḥ **kāmasya** manmathasya **jaṭā** duḥkha-saṁskārān nonmūlayanti
gokula-līlā-śravaṇa-kīrtana-rūpayā tvad-bhaktyā na nirasyanti, kintu

> naitat samācarej jātu manasāpi hy anīśvaraḥ \|
>
> vinaśyaty ācaran mauḍhyād yathārudro'bdhijaṁ viṣam \|\| \[bhā.pu
> 10.33.30\]

ity ādi-vākyam anādriyamāṇāḥ, pratyuta vayaṁ śrī-gopālavan-nirlepāḥ
katham ati-kṣudra-karmaṇānena bādhitā bhavemeti vadantaḥ svacchandaṁ

paradāra-sevāṁ kurvantīty arthaḥ \| tatas teṣām asatāṁ tvaṁ sādhāraṇyena
sarvāntaryāmitvād-dhṛdi gato\'pi duradhi-gamo durbodhaḥ \| yadā, iti
vṛndāvane gato\'pi---

> vatsair vatsatarībhiś ca sarāmo bālakair vṛtaḥ \|
>
> vṛndāvanāntara-gataḥ sadā krīḍati mādhavaḥ \|\| iti
> skānda-mathurā-khaṇḍokteḥ \|

sadā vṛndāvane viharan-nava-sthito\'pi duradhi-gamo durbodhaḥ
paramāśraddhopahatāntaḥ-karaṇatvāt \[paramāśuddhāntaḥ-karaṇatvāt\] \|
pratīter aviṣayas tvam ity arthaḥ \| asmṛta-**kaṇṭha-**maṇir ity anena
sarvathaivāsmaraṇāt tvad-vartma-vārtāpy eṣāṁ davīyasīti
śaiśna-sukhākṛṣṭānākruśya jaihva-sukhākṛṣṭān ākrośanti asutṛpeti \|
asuśabdasyendriyavācitve\'py-atra durvaśatvena mukhyatvāj-jihvāyā
grahaṇama---

> tāvaj jitendriyo na syād vijitānyendriyaḥ pumān \|
>
> na jayed rasanaṁ yāvaj jitaṁ sarvaṁ jite rase \|\| \[bhā.pu 11.8.21\]
> ity-ukteḥ \|

bhagavan ! he vrajāviṣkṛta-vicitra-madhura-līlaiśvaryā !
tad-anādareṇaiva jihvātarpaṇārtham eva prakaṭi-tad ambha-yogānām
ubhayataḥ parasmin loke iha ca duḥkham eva \| tad evāhuḥ
**anapagatāntakād** upasthita-kṛtāntāt paratra mahā-naraka-duḥkham,
svadharma-tyāgena dambhācaraṇāt \| kiñ ca, bhavato bhavāt saṁsārāt \|
katham-bhūtāt **anadhi-rūḍha-padād** ajñāta-duḥkha mātra-svarūpāt \|
tena jihvā-laulyena
sāptāhika-pākṣika-māsika-nija-samādhi-sūcana-cāturyotpannayā pratiṣṭhayā
dvāra-bhūtayā tathā yoga-maṭhikā-dhyāna-guhā-vāsa-pūjādi-cchalena ca
dhanārjane parama-saṅgopanena, tad-bhoge ca ihāpi maha-duḥkham evety
arthaḥ \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yadi** ity asya ṭīkāyāṁ śrutau
kāmān viṣayān manyamānas tad-guṇān cantayan kāmabhis tair eva kāmair
dharmādharma-pravṛtti-hetubhir viṣayecchā-rūpaiḥ saha jāyate \|
ādi-śabdāt-paryāpta-kāmasya kṛtātmanastu ihaiva sarve pravilīyanti kāmā
iti teṣāṁ vyākhyeyaṁ lokārādhanety āder etad-vayaṁ mṛtyu-rūpam eveti
bhāvaḥ \| atha sva-vyākhyāyāṁ tad eva sat-santata-bhakty artham
evānya-paratvam īṣad api vayaṁ **na** sahāmaha ity anyā
jñāna-yoga-miśra-bhakti-pratipādaka-śrutaya āhuḥ---yadīti \| **yatayo**
nirjita-bahir indriyāḥ saṁnyāsino\'pi yadi **hṛdi** **kāma**-vāsanāḥ
samastā eva nonmūlayanti tarhi teṣām asatām uttamāvasthāna-prāptānāṁ
**hṛdi** gato jñāna-siddhy arthaṁ manasyā-śrito\'pi bhavān duradhi-gamo
yathā-kathañcid eva smṛti-viṣayaḥ syāt tābhir āvṛta-cittatvāt \|

nanu, parama-durlabho\'pi bhāgyena labdhaś cetka iva tādṛśaḥ syāt \|
asmṛteti \| kaṇṭhe parihito\'pi mahā-**maṇiḥ** kāmādy āsakti-samaye
vismṛto dṛśyata ity arthaḥ \| ye tv indriya-tarpaṇa-parāsteṣāṁ yogināṁ
yoga-siddhy arthaṁ tvad upāsanāpravṛttānām apy ubhayato\'py asukham \|
tatrān apagatāntakān-mṛtyu-paramparāmaya-saṁsārād ādhyātmikādi-duḥkhaṁ
**na** adhigataṁ nātmonmukhī-kṛtaṁ padaṁ caraṇāravindaṁ yasya
tasmād-bhūta-vastupekṣya-rūpam iti \| śrutayas tad-darśitā eva
\|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ tvat-santata-bhakty
artham evānya-paratvam īṣad api vayaṁ **na** sahāma ity anyā
jñāna-yoga-miśra-bhakti-pratipādaka-śrutaya āhuḥ---**yadi na**
samuddharantīti \| **yatayo** nirjita-bahir-indriyāḥ sannyāsino'pi yadi
**hṛdi** **kāma**-vāsanāḥ samastā eva nonmūlayanti, tarhi teṣām asatām
uttamāvasthām aprāptānāṁ **hṛdi**-gato jñāna-siddhy arthaṁ manasy
āśrito'pi bhavān duradhigamo yathā kathañcid eva smṛti-viṣayaḥ syāt,
tābhir āvṛta-cittatvāt \|

nanu parama-durlabho'pi kenāpi bhāgyena labdhaś cet ka iva tādṛśaḥ syāt
? tatrāhuḥ---asmṛteti \| **kaṇṭha**-parihito'pi mahā**-maṇiḥ** kāmādy
āsakti-samaye vismṛto dṛśyata ity arthaḥ \| ye tv
indriya-tarpaṇa-tatparās teṣāṁ yogināṁ yoga-siddhy arthaṁ tvad
upāsanā-pravṛttānām apy **ubhayato'py** asukham \| tatrānapagatāntakān
mṛtyu-paramparā-saṁsārād ādhyātmikādi-duḥkhaṁ **na** tv adhigataaṁ,
nātmonmūkhīkṛtaṁ padaṁ caraṇāravindaṁ yasya, tasmād bhavatas
tūpekṣā-rūpam iti \| śrutayastu tad-darśitā eva tac-chrutvā tad
eka-parāyaṇāḥ sollāsam abhiṣṭaṁ spaṣyanti \|\|39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atas tvad-bhaktā eva māyāṁ
taranti, uktaṁ ca bhavataiva mām eva ye prapadyante māyām etāṁ taranti
te \[gītā 7.14\] iti \| anyathā **yatayo**'pi nety āhuḥ---yadīty ādi \|
**yatayo** jñāna-mārge yatna-śīlā **yadi** tvad-bhajanena **hṛdi**
**kāma-jaṭā na samuddharanti**, nonmūlayeyūh, tadā teṣāṁ **hṛdi
gato**'pi tvaṁ **duradhigamo** duṣprāpaḥ \| tatra
dṛṣṭāntaḥ---**asmṛta-kaṇṭha-maṇir** yathā kaṇṭhe sthito'pi duradhigama
eva, samāsagā luptopamā \| ato'**sutṛpa-yogināṁ**
tvad-bhajana-vimukhatayā ye'sūn eva tarpayanti, teṣām **ubhayata**
ihāmutra ca **asukhaṁ**, bhajatāṁ tūbhayatraiva sukham \| he
**bhagavan** ! kuto'sukham ? tatrāhuḥ---**anapagatāntakāt** \| anapagato
yo'ntakaḥ kālas tasmāt \| kīdṛśāt ? **bhavato'nadhirūḍha-padāt**,
bhavato hetor anadhirūḍhaṁ padaṁ yena \| tvaṁ yasya sahāyas tatra kālaḥ
padaṁ kartuṁ **na** śaknoti, ato bhajatām ubhayataḥ sukham iti bhāvaḥ
\|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ śloka-trayeṇa
pratipāditam āvasathānāṁ puruṣa-sāra-haratvam \| tatra ye ṛṣaya uktāste
dvividhāḥ \| nirguṇa-brahmopāsakāḥ jñānipadavācyāḥ \|
saguṇa-brahmopāsakāḥ bhakta-pada-vācyāś ca \| te yadi vimadāḥ
sadācārās-syus tadā te ubhaye eva kṛtārthāḥ \| yadi tu durācārāḥ
syustadā teṣāṁ kā gatir ity apekṣāyām āhur yadīti dvayena \| he
bhagavan! yatayaḥ sannyāsino nirguṇa-brahmopāsakāḥ **hṛdi**-sthitāḥ
**kāma**-jaṭāḥ kāmasya mūlāni vāsanāḥ **yadi na** **samuddharanti**
notpāṭayanti tadā teṣām asatāṁ bhavān **hṛdi** gato\'pi duradhigamo
duṣprāpaḥ \| katham \| asmṛta-**kaṇṭha-maṇiḥ** vismṛto yaḥ
**kaṇṭha-**maṇis tat-tulyaḥ \| sa yathā kaṇṭhe vartamāno\'py asmṛtaś
cedaprāpta iva bhavati tadvad iti \| kevalam etāvad eva kintu teṣām
asṛtṛpa**-yoginām** indriya-tarpaṇa-parāṇāṁ yogac-chadmanām ubhayato\'py
asukham ihāmutra ca duḥkham eva \| tatraihikaṁ duḥkham āhuḥ
anapagato\'nivṛtto yo\'nta-kastasmāt
lokārādhanādi-kleśa-dhanārjanādi-kleśa-viṣaya-bhogāc-chādanādi
śloka-rūpa-mṛtyu-tritayāt prāptād ity arthaḥ \| pāratrikaṁ duḥkham
āhurna adhi-rūḍhaṁ padaṁ svarūpaṁ yasya tathā-bhūtāt **bhavataḥ**
sakāśāt yat duḥkhaṁ tat tvat-svarūpa-prāpty abhāvāt \| pratyuta
tvad-datta-narakayātanātiśayāc-cety arthaḥ \| atra śrutayaḥ---

kāmān yaḥ kāmayate manyamānaḥ sa kāmabhir jāyate \| tatra tatra \[mu.u.
3.2.2\] ity ādyāḥ \|

manyamānaḥ manana-parāyaṇo\'pi yatir ity arthaḥ \|\|39\|\|

**\...**

**\|\| 10.87.40 \|\|**

tvad avagamī na vetti bhavad uttha-śubhāśubhayor

guṇa-viguṇānvayāṁs tarhi deha-bhṛtāṁ ca giraḥ \|

anu-yugam anv ahaṁ sa-guṇa gīta-paramparayā

śravaṇa-bhṛto yatas tvam apavarga-gatir manujaiḥ \|\|

**śrīdhara-svāmī (bhāvārtha-dīpikā) :** nanu yater **na** kim api kṛtyam
asti prārabdham eva sukhopabhogenāpakṣayyate ataḥ kim iti vṛthā śapyate
ubhayato'py asukham iti, śrūyate **ca** eṣa nityo mahimā brāhmaṇasya
**na** karmaṇā vardhate no kanīyān \[bṛ.ā.u 4.4.23\] ity ādi ?
tatrāha---**tvad** **avagamī**ti \| he **sa-guṇa**!
ṣaḍ-guṇaiśvarya-yukta, **tvad** **avagamī** tvaj-jñānavān **bhavad**
**uttha**-**śubhāśubhayor** bhavataḥ karma-phala-dātur īśvarād dhetor
utthayor āvirbhūtayoḥ śubhāśubhayoḥ prācīna-puṇyāpuṇya-karmaṇoḥ
phala-bhūtān **guṇa**-viguṇānvayān sukha-duḥkha-sambandhān **na vetti**
nānusandhatte \| **tarhi** tadānīṁ **ca** **deha**-**bhṛtāṁ**
dehābhimānināṁ pravṛtti-nivṛtti-karīr giro vidhi-niṣedha-lakṣaṇā **na
vetti** \| vigata-dehābhimānatayā kāryākārya-bodhābhāvān **na**
niyujyata ity arthaḥ \| yuktaṁ caitat, yataḥ kāraṇān manujair
anv**ahaṁ** **śravaṇa**-bhṛtaḥ anu-dinaṁ śravaṇena cetasi dhṛtas
**tvaṁ** teṣām **apavarga**-gatiḥ **apavarga**-rūpā **gatir** bhavasi \|

katham ? **śravaṇa**-bhṛtaḥ anu-yugaṁ prati-yugaṁ yā **gīta**-paramparā
upadeśa-santatiḥ, tayā, sat-saṁpradāyānusāreṇety arthaḥ \| etad uktaṁ
bhavati---ye tāvat tattva-jñānino **na** teṣāṁ karmādhikāra-śaṅkāpi, ye
cānavarataṁ tvat-kathā-śravaṇādi-niṣṭhāḥ, teṣām apy āsann abhavat
padānāṁ vidhi-niṣedha-bādhaḥ, itareṣāṁ tu yoga-cchadmanendriya-lālasānām
ubhayato'py asukham iti \|

avagamaṁ tava me diśa mādhava

sphurati yan **na** sukhāsukha-saṅgamaḥ \|

**śravaṇa**-varṇana-bhāvam athāpi vā

**na** hi bhavāmi yathā vidhi-kiṅkaraḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrākṣipati-nanviti \|
yateḥ saṁnyāsinaḥ \| kṛtyaṁ kartavyam \| sukhopabhogena
viṣayasukhāsvādanena \| apakṣayate\'pākriyate \| yato\'to hetoḥ **sa**
yatiḥ śapyate upālabhyate ubhayato\'pyasukham ity evaṁrūpeṇa \| śrutyāpi
tathaiva proktamityāha---śrūyate ceti---

eko nityo mahimā brāhmaṇasya **na** karmaṇā vardhate no kanīyān \|

tasyaiva syāt-pada-vittaṁ viditvā na lipyate karmaṇā pāpakena nainaṁ
pāpmā tarati sarvaṁ pāpmānaṁ tarati \| nainaṁ pāpmā tapati \| vipāpo
virajo vicikitso brāhmaṇo bhavati \|\| \[bṛ.ā.u 4.4.23\]iti \|

arthaḥ---brāhmaṇasya brahma-vidaḥ eṣa mahimā māhātmyaṁ nityam ataḥ
karmaṇā śubhena **na** vardhate vṛddhiṁ **na** yāti, tathāśubhena
karmaṇā no kanīyān kṣīyate anye tu mahimānaḥ karmakṛtā anityāḥ atastaṁ
mahimānaṁ viditvā yasyaiṣa mahimā tasyaiva paramātmanaḥ
padavitsvarūpavit syāt **sa** pāpakena śubhāśubha-lakṣaṇena karmaṇā
jñānājñāna-kṛtena **na** lipyate iti \| tataḥ kim ata āha śrutiḥ enaṁ
brahma-vidaṁ pāpmā pāpaṁ **na** tarati nātikrāmati **sa** tu sarvaṁ
bhūtaṁ **bhavad**-bhaviṣyat-pāpaṁ tarati atikramya vartate evaṁ yojyaṁ
**na** tapati **na** tāpayati **sa** tu sarvaṁ tapati bhasmasā-tkaroti
iti \| tadānīṁ **tvad** avagamāvasare \| ity artha iti-dehābhimāninām
eva vidhi-niṣedhe pravṛttir asti tad-dhīnānāṁ **na** sāstīti bhāvaḥ \|
etad-vidhi-niṣedharāhityaṁ yuktam ucitam \| ity artha iti etena
kālpanikāsatya-sampradāya-pravṛttānāṁ svapne\'pi bhagavat-prāptir **na**
sambhavatīti bhāvaḥ \| phalitam āha etad uktaṁ bhavatīty ādinā \|
itareṣāṁ **tvad** avagama-**tvad-**bhakti-rahitānām \| svāminām avagamam
iti \| avagamaṁ jñānam \| yadyena **tvad** avagamena \| sukhāsukhayoḥ
saṅgamo **na** sphurati bhāsate \| athāpi yad vā, \| yathā yena \|
vidhikiṅkaraḥ pravṛtti-mārgānuyāyī \|\|

---------------------------------------------------------------------------------------------------------------------

**śrīdharānuyāyinī :** idam eva spaṣṭīkaroti-**tvad** iti \| **yatas**
tava yathārtha-sākṣātkāravān-ata eva dehābhimāna-śūnyaḥ, ata eva **sa**
karma-phala-prada-parameśvara-prerita-prācīna-dharmādharma-karma-phalībhūta-sukha-duḥkha-sambandhān
dehādhyāsa-prayukta-karmādi-kartavyatā-bodhaka-veda-vācaś ca
nānusandhatte \| ye vā
paramparā-gata-sanātana-sat-sampradāyānurodhenānukṣaṇa-pravartamānatvat-kathāśravaṇādi-niṣṭhayā
tvāṁ citte dhārayanti teṣām api tvat-pāda-padmāsannatayā
mithyā-saṁnyāsinām-iva **na** vidhi-niṣedhādhikāro duḥkhaṁ vā kintu
tasya teṣāṁ **ca** mokṣākhyā tulyaiva gatis **tvam** eva bhavasi \| yad
vā, yuge yuge pratidinaṁ **manujaiḥ** kṛtā yā
**sa**-guṇasyāprākṛta-guṇāḍhyasya tava yā **gīta-**paramparā
tvan-nāma-kīrtanādi-pravāha-rūpā tayā tvaṁ
**śravaṇa-**bhṛtas-tat-karṇayoḥ paripūrṇaḥ sann **apavarga-gatir**
bhavasi \| apakṛṣṭā vargā dharmārtha-kāma-mokṣākhyāś catvāraḥ puruṣārthā
**yatas** tathā-bhūtā **gatir-**bhavasi prema-bhakti-prada iti yāvat
kurvanti kṛtinaḥ kecic catur vargaṁ tṛṇopamam \| ity ādyukteḥ \|\|

---------------------------------------------------------------------------------------------------------------------

**nīlakaṇṭhī :** evaṁ **śravaṇa-**manana-nididhyāsanābhyāsena
sākṣāt-kṛtātma-tattvasya sthita-prajñasya dve avasthe samādhir
vayutthānaṁ **ca** krameṇa pūrvottarārdhābhyām āha---**tvad avagamī**ti
\| **tvad avagamī** tvāṁ sākṣād-vidvān bhavato viduṣaḥ sakāśād utthe
utthite dūrī-bhūte ta-tsukṛta-duṣkṛte vidhunute \[kauṣītaki 4\], tadā
vidvān puṇya-pāpe vidhūya ity ādi-śrutibhyaḥ tvatto dūrī-bhūtayoḥ
śubhāśubhayoḥ sukha-duḥkhayoḥ \| karmaṇi ṣaṣṭhī \| **na vetti** na
jānāti \| samūlamu nmūlita-vāsano vidvān samādhau duḥkhaṁ **na vetti**
yasmin sthito **na** duḥkhena guruṇāpi vicālyate \[gītā 6.22\] \| iti
smṛteḥ \| atra hetuḥ, yasmāt-**tarhi** samādhi-kāle **deha-bhṛtāṁ**
prāṇināṁ **guṇa-**viguṇānvayānuttamatvādhamatvasambandhānna
vettītyanuṣajyate \| tathā **giraḥ** śabdādīnviṣayāṁś ca **na vetti** \|
atra pitāpitā bhavati mātāmātā-lokā alokā vedā avedāḥ ity ādi-śruteḥ \|

yasmin sarvāṇi bhūtānyātmaivābhūd-vijānataḥ \|

tatra ko mohaḥ kaḥ śoka eka-**tvam** anupaśyataḥ \|\| \[īṣa.u 7\]

yadā pañcāvati-ṣṭhante jñānāni manasā saha \|

buddhiś **ca na** viceṣṭeta tām āhuḥ paramāṁ gatim \|\|

tāṁ yogam iti manyante sthirāmindriyadhāraṇām \|

apramattas tadā bhavati yogo hi prabhavāpyayau \|\| \[kaṭha,u
2.3.10-11\] ity ādi ca \|

uttamādhama-jāty ādi-vyavasthā veda-śāstrādi-prāmāṇyaṁ **ca**
prabodhāt-prāg eva **na** tad ūrdhvam iti bhāvaḥ \| evaṁ
sthita-prajñasya samādhy avasthām uktvā vyutthānāvasthām āha
anu**-yugam** iti \| yugaṁ mithunaṁ cij jaḍaikyaṁ pramātṛ-**tvam**
anusṛty ety arthaḥ \| anvaham ahaṅkāra-mamakārāvanusṛtyeti \|
anu-**yugam anv ahaṁ** satyānṛte mithunī-kṛtyāham idaṁ mamedam iti
naisargiko\'yaṁ loka-vyavahāraḥ taṁ dagdha-paṭavad anuvartamānam
anusṛtya sthito yogī **sa**-guṇasya śrī-kṛṣṇāder gītaṁ yaśovarṇanaṁ
tasya **paramparayā** sātatyena pūrvoktaṁ sarvaṁ **na** vettīty
anuvartate \| samāhito yogī jñeyābhānāt-sukha-duḥkhādikaṁ **na** vettīti
\| yatra tv asya sarvam ātmaivābhūt-tat-kena kaṁ paśyet \[bṛ.ā.u.
4.5.15\]\| iti śruteḥ \| vyutthitaś **ca**
bhagavad-**guṇa-**gānānanda-nimagno **na** dvaitāta-pasantāpa-kaṇikām
anubhavati sa cakṣur acakṣur iva ity ādi-śruteḥ \|

dehaṁ ca naśvaram avasthitam utthitaṁ vā

siddho na paśyati yato'dhyagamat svarūpam \[bhā.pu 11.3.36\]

daivād upetam atha daiva-vaśād apetaṁ

vāso yathā parikṛtaṁ madirā-madāndhaḥ \|\| \[bhā.pu 3.28.37\] iti smṛteś
ca \|

ayambhāvaḥ---ubhe u haivaiṣa ete tarati \[bṛ.ā.u 4.4.22\]iti viduṣaḥ
pūrva-puṇya-pāpa-taraṇasya tasya putrādāyam upayanti suhṛdaḥ sādhukṛtyāṁ
dviṣantaḥ pāpa-kṛtyām ity āgāmi-puṇya-pāpā-sambandhasya **ca** śravaṇān
**na** tad **uttha** sukhādi-prasiktir asti, asti tu
prārabdha-karmotthayos tayoḥ vimuktaś ca vimucyate \[ka.u. 2.2.1\]
bhūyaś cānte viśva-māyā-nivṛttiḥ \[śve.u 1.10\] iti dvir
vimukti-śravaṇena prārabdha-karmaṇām anaṣṭatvāvagamāt \| tathāpy
ukta-vidho yogī nānyavats-ukha-duḥkhe vindatīti \|

nanu vidvad aviduṣor vyavahāraḥ samānaḥ paśvādibhiś cāviśeṣāt iti nyāyāt
\| tathā ca vyutthito yogī karma vā **deha-**putrādy abhimānaṁ vā kuto
nānusaratīty ata āha---śravaṇeti \| yato hetor **apavarga-**gatis
t**vaṁ** mokṣa-lakṣaṇaḥ prāpyātmā **tvaṁ** manujair adhikāribhiḥ
śravaṇena bhagavat-kathā-śravaṇādi-praṇāḍyā **bhṛto** dhṛtaḥ
sādhaka-daśāyām ataḥ siddha-daśāyām api tad eva
te\'vyavahita-pūrva-saṁskāra-dārḍhyādanu-tiṣṭhanti **na** karmādīty
arthaḥ \| anyad api jīvan-mukta-lakṣaṇam---

adveṣṭā sarva-bhūtānāṁ maitraḥ karuṇa eva **ca** \|

nirmamo nirahaṅkāraḥ sama-duḥkha-sukhaḥ kṣamī \|\| \[gītā 12.13\]

ity ādi-śāstrād avagantavyam \|\|40\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śruti-rūpā
āhuḥ---he **sa**-**guṇa** sadā guṇaiḥ saha vartamāna
brahmātmānu-sandhāna eva **guṇa**-sphurttis tat-tava
śuddha-premaikara-samagnasya nāsti guṇayanti sadā mahā-premānu-śīlayanti
ye priya-janāstaiḥ sadā vartamāna guṇayanti mantrayanti tvayā saha
nava-nava-kuñja-vilāsam abhyasyanti vā **tvad**-**guṇa**-rūpa-śīlādy eva
sadā tat-sahita guṇam upakāraṁ kurvanti rādhayā saha milanena guṇāḥ
sakhyas tat-sahita praśasta-bahutara-guṇavatī rādhikā tat-sahita **tvad
avagamī** **tvad** anubhavī tava prītiryena sveṣṭa-bhāvānusārī-bhajanena
tatraiva gamo\'vabodho yasyāsti tvayi avaḥ prītir anurāgaḥ tatraiva gamī
jñānavān **bhavad uttha**-śubhāśubhayoḥ tvayaiva veda-rūpeṇa
pratipāditaṁ tac-chubhaṁ karma aśubhañ **ca** puruṣārtha-sādhakam
anarthaṁ **ca** tayor **guṇa**-viguṇānvayān upakārān upakāra-sambandhān
**na** veda vihite\'pi nopakāra-buddhiḥ niṣiddhe\'pi nāpakāra-buddhiḥ
sveṣṭa-bhāvānukūla-mātra pravartamāno nivartamānaś **ca**
tat-pratikūla-mātrāt nitya-bhāvānāṁ
svābhādhika-kṛṣṇa-viṣaya-ceṣṭita-sama-ceṣṭita-niṣṭhām eva
tādṛśa-bhāva-samujjṛmbhaṇa-parama-sādhanaṁ niścinvann ity arthaḥ \|
**tarhi** tadā viśuddhāyāṁ bhāva-viniṣṭhāyām eva bhāva-virodhi-karmād
ity āgenādhikāra sampattī **deha**-**bhṛtāṁ** sarveṣām eva
lokottara-dharma-pāṇḍityādinā viśva-kṛtārthī-karaṇena
**sa**-phala-**deha**-dhāriṇāṁ mahā-bhakti-niṣṭhayā
pārṣada-**deha**-dhāriṇāṁ vā paramaikānta-bhāvena
bhagavac-chrī-vigraha-dhāriṇāṁ vā sarva-puruṣārtha-pradā īhā yasya tasya
bhagavato vā dhārakāṇām \| daipa dhātuḥ śodhane \| bhāva-śodhanena
īhayati bhāvānurūpa-ceṣṭāṁ prema-vaivaśyena kārayati yo bhagavān kṛṣṇas
tasya dhārakāṇām api giro miśra-bhāva-viṣayāḥ śuddha-bhāvāntara-viṣayā
vā giro **na vetti śravaṇa**-jajñānenāpi **na** viṣayī-karotīty arthaḥ
\| anu-yugaṁ yugaṁ rādhā-kṛṣṇākhyaṁ
pūrṇa-viśuddha-mahā-rasa-maya-nāgara-dvayaṁ lakṣmī-kṛtya yā
**gīta**-paramparā tad ubhaya-vilāsa-viśiṣṭa-**gīta**-śreṇī tayā yato
detos **tvaṁ** \| śravaṇena cet asi dhṛtaḥ manujair manana-śīlā
rādhā-kṛṣṇa-vilāsān eva bhāvena nityam anusandadhānās tasmāt
tat-saṅga-prabhāvāj-jātair bhāvaiḥ \| katham-bhūtas **tvam** apakṛṣṭā
vargā dharmārtha-kāma-mokṣākhyā yeṣāṁ teṣām ekānta bhaktānām eva
**gatir** gamyaḥ kathañcid-bodha-yogyaḥ \| yatā anugatāḥ ahiṁsādair
guṇais tādṛśa-guṇavadbhir gītānām upadeśa-vākyānāṁ paramparayety arthaḥ
ahaṅkāraṁ syati brahmātma-bodhena paścād-bhagavad ratau
hantya-jñāna-tat-kārye vākyottha-carama-dhī-vṛttyā-rūḍho haṁsaḥ
śuddha-brahmātmā so\'pi nāsti yeṣāṁ tyakta-brahmātmānusandhānā ity
arthaḥ \| paścāc **ca** mahā-viśuddha-rati-mad ativaśyatāṁ bhagavata
ālocyāhaṁ samyag-**bhavad**-vaśakartā mahā-ratyā ity abhimānam api
syanti rādhā-caraṇaikānta-sakhyavaśena kṛṣṇa-rati-niṣṭhā yair yair
guṇais tādṛśer api anugatās tad upadeśa-śreṇya iti \| anukṣaṇam
anyagopīnāṁ vayaṁ śrī-kṛṣṇasya parama-preyasyaḥ ity
ahaṅkāra-rūpa-**guṇa**-mādhuryādy ahantāṁ vā syanti ye rādhāyāḥ guṇāḥ
kṣaṇe kṣaṇe\'nyonya-madhuratara-camatkāravantas tad-dāna-**paramparayā**
vā \|

nitya-gopya āhuḥ---**tvad**-viṣaye\'vagamir avagamanaṁ samyaga
rasānubhavo yasyāḥ sā **tvad avagamī** \| ik kṛṣyādes tato ñīp **tvad**
avagaminī īr jñānaṁ yasyās tato ṅīpi vā tvat-prema vā jānāti
rādhā-tādātmya-bhāvena caramotkarṣaṁ prāptaṁ tathā bhavator utthānena
śubhaṁ bhadraṁ yasyāḥ sevā-rasādi-lābhena tādṛśī \| śubhayoḥ
parama-śobhanayor bhavator guṇair viguṇā vigatopakārā anvayānanuvṛttīḥ
sevā **na** veda **tarhi** tadā
yuṣmad-rūpa-mādhuryātiśayenevāti-kartavyatā-mauḍhye sati
parama-mahānanda-rasa-pradā īhā līlā yayos tā eva vibhrati puṣṇanti
tat-tad vaidagdhya-pravartita-smara-rasa-vilāsa-viśeṣair yā

lalitādyā mukhya-sakhyas tāsāṁ giro\'pi **na**
veda---atyāviṣṭhānantaḥ-karaṇatvāt **yatas** **tvaṁ** manujair bhārvaiḥ
śravaṇena cetasi bhṛtaḥ anuyugaṁ rādhā-kṛṣṇākhya-mahā-rasika-mithunaṁ
lakṣmī-kṛtya **anv ahaṁ** saguṇānāṁ rādhā-kṛṣṇa-guṇānāṁ
svakṛta-**gīta**-**paramparayā** śravaṇena **ca**
mahā-vidagdha-mukhya-sakhīto **guṇa**-svarūpa-camatkārādi-śravaṇena
cetasi bhṛtaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** imam evārthaṁ
prapañcayati-**tvad avagamī**ty ādi \| tava avagama upāsyatvena
yathārtha-jñānaṁ yasya tat sattāyāṁ nitya-yoge in \| atha vā, tvām
upagantuṁ śīlaṁ yasya \| gamina-gāmina-prabhṛti dvitīyā-tat-puruṣaḥ,
**tvad** ekānta-bhakta ity arthaḥ \| bhava-duḥkhayoḥ **śubhāśubhayor
guṇa-**viguṇānvayān sukha**-**duḥkha**-**paramparā **na vetti** \|
duravagamānandena vismṛta-dehādiḥ \|
prārabdha**-**śubhāśubha**-**janya**-**sukha**-**duḥkhaṁ **na** jānāti,
**tarhi** tadā **na ca** **deha-bhṛtāṁ** prākṛtānāṁ **giraḥ** \| yuktam
idam **yatas tvaṁ** **manujaiḥ** sāmānyair api janaiḥ **śravaṇa-**bhṛtaḥ
śravaṇe pūrito\'pavarga**-gatir** bhavasi \| he **sa-guṇa**! sac**-**cid
ānanda**-guṇa-**maya śrī-kṛṣṇa! tasya tu **tvad** anugamino\'nuyugaṁ
prati-**yugam** avināśitvād **anv** aham, **gīta-paramparayā** tu kim
sad**-**yad anu**-yugam** anu**-**dinaṁ tvāṁ gāyati, tena **tvaṁ** tasya
kiṁ **na** bhaviṣyasīti bhāvaḥ \| tebhyaḥ kevalaṁ premānandam eva
dadāsīti bhāvaḥ \|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etac-cāśeṣaṁ **tvad**
abhakta-viṣayakam eva, **tvad**-bhaktasya tu
daivāpatita-viṣaya-bhogenāpi **na** kutrāpi duḥkham, kintu sarvatraiva
mahat sukham ity āhuḥ---**tvad avagamī**ti \| sarvathā sarvotkṛṣṭatayā
yastvāṁ jānāti, **sa** ity arthaḥ \| kiṁ vā tavāgamo dhyānādi-lakṣaṇaḥ
\| yad vā, asambhāvanādi-nirāsakay uktyā sphoraṇaṁ tadvān, **bhavad**
utthayor vicitra-vinodārthaṁ **bhavad** icchayod-bhutayor iti viśeṣaṇaṁ
**guṇa**-viguṇānvayāvedane hetv antaram api jñeyam \| bhaktair
īśvarecchāyāḥ paripālyatvād gabhīra-bhakta-vātsalya-jātatvādata eva
prītyānumodyatvāc **ca** \| kathaṁ bhakta ity apekṣāyām āhuḥ anu
**yugam** iti \| prati-**yugam** **anv ahaṁ** **ca** \| **manujaiḥ**
sarva-manuṣyair dvāra-bhūtaiṣā **gīta**-paramparā
tan-māhātmya-sambandhi-pīta-śreṇītayā **tvaṁ** **śravaṇa**-bhṛtaḥ, kiṁ
vā śravaṇayor bhūtaḥ, te pari-pūrṇa-dhṛtaḥ sadaiva śruta ity arthaḥ \|

he saguṇeti, tac **ca** tvat-kāruṇya-prabhāvād eveti bhāvaḥ \| kiṁ vā he
sarva-sad-guṇārṇaveti **gīta**-paramparāyā api tādṛśatvam abhipretam \|
**na ca** tasya tvāṁ vinā kiñcid anyat sādhyam ity āhuḥ
**apavarga**-gatiḥ, apavargasyāpi **gatir** āśrayaḥ, kiṁ vā apavargeṇa
**gatir** gamyo\'pi **tvam** evety arthaḥ \| anyat-tair vyākhyātam \|

yad vā, **bhavad** utthayor **bhavad** icchod-bhūtayoḥ śubhāśubhayoḥ sad
asat-karmaṇor **guṇa**-doṣa-sambandhān **na** veti **na** manyate,
nāpekṣata ity arthaḥ \| tatra **bhavad**-utthety eva, eva hetuḥ yathā
niyukto\'smi tathā karomi iti sarvatreśvarecchāmananāt \| atas **tarhi**
**tvad**-bhakti-pravṛtti-kāla eva **deha**-**bhṛtāṁ** giro **na vetti**,
tatrānadhikārāt, tathā coktaṁ śrī-bhagavatā---

tāvat-karmāṇi kurvīta **na** virvidyeta yāvatā \|

mat-kathā-śravaṇādau vā śraddhā yāvan na jāyate \|\| \[bhā.pu 11.20.9\]
iti \|

ata evoktaṁ karabhājanena deva-rṣi-bhūtāpta-nṛṇāṁ pitṛṇām \[bhā.pu
11.5.41\] ity ādi-saguṇā sarva-sad-guṇālaṅkṛtā yā **gīta-**paramparā
tayā \| yad vā, **tvad-**bhaktas tu sadā param ātyanta-sukhe magna evety
āhuḥ---**tvad avagamī** tvayi magna-manāḥ parama-bhakto **bhavad
uttha-śubhāśubhayor** bhavaj-jāyamānam uttham utthitaṁ **ca** tayor
jāyamānotthitayoḥ, **deha-bhṛtāṁ** **deha**-bhṛdbhiḥ kriya-māṇa-kṛtayor
iti yāvat, śubhāśubhayoḥ puṇya-pāpayor **guṇa-**viguṇānvayān
**guṇa-**doṣa-sambandhān **na vetti** \| kaḥ kiṁ karoti kṛtavān vā, tato
vā bhadrābhadraṁ kiṁ jātaṁ tat sarvaṁ **na** jānātīty arthaḥ \|

**tarhi** teṣaṁ sva-viṣayakā giraś **ca** **na vetti** \| kiñ ca, yair
manujair yuge yuge saguṇā tvadīyuṇasahitā yā **gīta-**paramparā tayā
**śravaṇa-**bhṛtaḥ karṇayo-dhṛtas **tvam** teṣām **apavarga-**gatiḥ
prāptyupāyo yasya tathā-bhūtas **tvam**, teṣām **apavarga-**gatiḥ prāpty
upāyo yasya tathā-bhūtas **tvaṁ** bhavasi, saṁsāradhvaṁsena
nija-sāmīpya-prado bhavasīty arthaḥ \|\|40\|\|

abhaktān ākṣipya bhaktānāṁ varṇanasya śrī-bhagavataḥ stutau paryavasānāt
siddhān, sādhakāṁś ca bhaktān varṇayanti **tvad avagamī**ti \| tvām
ātmakoṭer api preṣṭhaṁ jānan prema-bhareṇa tvayi
kandarpa-vṛndanindi-pāda-nakha-saundarye
rāsādi-madhura-vividha-līlāśālini bhagna-citta ity arthaḥ \| **bhavad**
āvirbhūta-puṇya-pāpayoḥ phala-rūpa-sukha-duḥkha-sambandhān **na** veti,
tadā premābdhimajjane dehinām anyeṣāṁ karma-parāṇāṁ bho idaṁ kuru, bho
idaṁ mā kṛthāḥ ity ādi-lakṣaṇā giraś **ca na vetti**,
**tvad**-vyatatirikta-saṁvedanābhāvāt \| iti siddhānuktvā
sādhakānāhuḥ--- anu-**yugam** iti \| guṇāḥ
saundarya-mādhurya-bhakta-vātsalya-vaidagdhyādayas taiḥ sahitā
prati-**yugam** anuvartamānā yā **gīta**-paramparā
**gīta**-govindādi-tulyā ganāvalī tayā, **manujaiḥ** praty **ahaṁ**
śravaṇeṣu bhṛtaḥ san mokṣasya prabhur api **tvam** \| yataḥ saṁyataḥ
hṛdīti śeṣaḥ \| śravaṇendriya-dvārā hṛdi baddha ity arthaḥ \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac-chrutvā tad eka-parāyaṇāḥ
sollāsam abhispaṣṭayanti---**tvad** iti \| **tvad**-yāthārthyānubhavī tu
**bhavad** utthayor **bhavad**-bhakti-prabhāveṇa sthātum asamarthayor
api sādhana-bāhulyāya tad-dehaṁ rirakṣūṇāṁ bhavataiva tadābhāsatvena
sthāpitayoḥ śubhāśubhayoḥ prārabdha-rūpayor **guṇa**-viguṇau
sukha-duḥkhe tayor anvayā anuvṛttayas tān **na vetti** te santi **na**
veti **na** jānātyapi, yadā tān **na vetti** tadā **deha**-**bhṛtāṁ**
dehābhimānināṁ vidhi-niṣedha-rūpā **giraḥ** sutarāṁ **na vetti** \| yad
vā, **giraḥ** stuti-nindā-rūpāś **ca na vettīti** \| athavā bhavat
udbhavat uttham utthitaṁ **ca** **deha**-**bhṛtāṁ** tayor
jāyamānotthitayoḥ **deha**-bhṛdbhiḥ kriyamāṇayoḥ kṛtayor iti yāvat,
tayoḥ śubhāśubhayoḥ puṇya-pāpayor **guṇa**-viguṇānvayān
**guṇa**-doṣa-sambandhān **na vetti** kaḥ kiṁ karoti kṛtavān vā \| tato
vā bhadrābhadraṁ kiṁ jātaṁ tat-sarvaṁ **na** jānātīty arthaḥ \|

**tarhi** teṣāṁ stuti-nindā-rūpāḥ sva-viṣayikā giraś **ca na** vetti,
**tvad** anubhavānandāviṣṭatvād evety arthaḥ \|

**tarhi** kiṁ karotīty apekṣāyāṁ
tat-sampradāya-pravartaka-mahā-jana-dṛṣṭāntena darśayati **anv** iti \|
yato\'nugamād-dhetoḥ sva-bhakty eka-vaśatvaṁ **manujaiḥ**
śrī-svāyam-bhuvamanu-tulyaiḥ prāṇibhir anuyugaṁ tatrāpy **anv ahaṁ**
**guṇa**-**gīta**-**paramparayā** **śravaṇa**-dvārā cetasi dhṛto bhavasi
\| tad uktaṁ tṛtīye śrī-manum uddiśya---

ayātayāmās tasyāsan yāmāḥ svāntarayāpanāḥ \|

śṛṇvato dhyāyato viṣṇoḥ kurvato bruvataḥ kathāḥ \|\| \[bhā.pu. 3.22.35\]
iti \|

tatra hetuḥ apavargasyāpi **gatir** āśrayo daśama-padārthas **tvaṁ**
parama-puruṣārthatvād eveti bhāvaḥ \| tad evaṁ---

yāvattvac chravaṇāder evam-bhūtaṁ mahimānaṁ

**na** jānanti tāvad eva sādhanāntare pravartante \|\|

iti ca tāvat-karmāṇi kurvīte \[bhā.pu 11.20.9\] ity ādeḥ \| athavā
kathaṁ tādṛśa-mad avagamitvaṁ syāt \| tatra tathaiva sadācāraṁ
darśayanti anu-**yugam** **anv** aham iti \| sarva-devety arthaḥ \| yata
iti yad artham ity arthaḥ \| ataḥ pūrvavannāsya sādhanasya daurbalyam
iti bhāvaḥ \| śrutayas tu darśitā eva \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **tvad** iti \|
**tvad**-yāthārthyānubhavonu-**bhavad** utthayoḥ bhavat udbhavad uttham
utthitaṁ **ca** \| **deha**-**bhṛtāṁ** tayor jāyamānotthitayor
**deha**-vadbhiḥ kriyamāṇa-kṛtayor iti yāvat \| tayoḥ śubhāśubhayoḥ
puṇya-pāpayor **guṇa**-viguṇānvayād **guṇa**-doṣa-sambandhān **na**
**vetti**,

kaḥ kiṁ karoti ? kṛtavān vā ? tato vā bhadrābhadraṁ kiṁ jātam ? tat
sarvaṁ **na** jānantīty arthaḥ \| **tarhi** teṣāṁ stuti-nindārūpāḥ
sva-viṣayikā giraś **ca na vetti** \| **tvad** anubhavānandāviṣṭatvād
eveti vety arthaḥ \|

**tarhi** kiṁ karoti ? tatrāhuḥ---anu-**yugam** iti \| yato'vagamād
dhetoḥ sva-bhakty eka-vaśatvaṁ **manujaiḥ** śrī-svāyambhuva-manu-tulyaiḥ
prāṇibhir anugyugaṁ tatrāpy **anv ahaṁ**
**guṇa**-**gīta**-**paramparayā** **śravaṇa**-dvārā cetasi dhṛto bhavasi
\| tad uktaṁ tṛtīye śrī-manum evoddiśya---

> ayāta-yāmās tasyāsan yāmāḥ svāntara-yāpanāḥ \|

śṛṇvato dhyāyato viṣṇoḥ kurvato bruvataḥ kathāḥ \|\| \[bhā.pu. 3.22.35\]
iti \|

tatra hetuḥ---apavargasyāpi **gatir** āśrayo daśama-padārthas tam iti
\|\|40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam evārthaṁ punaḥ
prapañcyantiya āhuḥ---**tvad** **avagamī**ty ādi \| tvām avagantuṁ śīlaṁ
yasya, tavāvagamo yathārtha-jñānaṁ nitya-līlāmṛt-sac-cid
ānanda-vigrahatvādi-jñānaṁ vartate yasyeti, nitya-yoge in vā, tad
ekānta-bhakta iti yāvat, bhavato bhavac-chakti-rūpād daivād utthayoḥ
**śubhāśubhayor** **guṇa**-viguṇānvayān **na vetti** \| tasya
śubhāśubha-janaka-prārabdhābhāvāt \| **tarhi** tadā **deha**-**bhṛtāṁ**
prākṛta-dehināṁ giraś **ca** **na** jānāti \| ataḥ prākṛta-dehi-vārtāpi
**na** tasya karṇa-gocaraḥ \|

athavā **tarhi** tadā tata iti yāvat, **deha**-**bhṛtāṁ** giro vārtāpi
tatra nāstīti \| **na-**kāra evānuvartanīyaḥ \| tad idaṁ yuktam evety
āhuḥ---**yatas** tvaṁ manujair yaiḥ kaiścid eva janaiḥ
caraṇāravinda-bhṛtaḥ śruta-mātra eva sann **apavarga**-**gatir**
bhavasīti śeṣaḥ \| **sa** punas **tvad** **avagamī** anuyugaṁ
kalpa-kalpam anu tatrāpy **anv ahaṁ** **guṇa**-**gīta**-**paramparayā**
viśiṣṭaḥ \| atas tasya śubhāśubha-janaka-prārabdhābhāva iti yat, tat kiṁ
citram ity arthaḥ \| anu-**yugam** iti nityatvāt \|\|40\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ye tu ṛṣayo bhaktāḥ
durācārāste yataya iva nobhaya-loka-bhraṣṭāḥ kintu kṛtārthā evety
āhuḥ---**tvad avagamī** tvāṁ bhajanīyatvena avagantuṁ śīlaṁ yasya saḥ \|
**bhavad uttha-śubhāśubhayor guṇa-**viguṇānvayān **na vetti** \| bhaktir
asya bhajanaṁ tad ihā-mutropādhi-nairāśyenām uṣmin manaḥ-kalpanam etad
eva naiṣkarmyam iti śruter bhaktasya bhajane saty eva naiṣkarmya
jāte\'pi ye śubhāśubhe dṛśyete te khalu **na** karma-phale kintu
**bhavad uttha** eva svabhakti-yogasya rahasyatva-rakṣaṇārthaṁ
bahirmukham atot-khātābhāvārthaṁ ca bhakta-utkaṇṭhāvardhanārthaṁ vā
bhavataiva kalpite sva-bhakty aparādha-phale eva vā te bhavatā
karma-phale iva darśite iti bhāvaḥ \| tayor **guṇa**-viguṇānvayān
**guṇa**-doṣa-sambandhān **na vetti** ayaṁ bhakto dayāluḥ kṣamāśīlo
vadānyaḥ ity ādi guṇānāmanvayān ayaṁ bhakto viṣayāsakto dhana-lubdho
dambhīty ādi-doṣāṇām apy anvayāṁś **ca** lokai ruktān svasmin na jānāti
nādhikam anusandhatta ity arthaḥ \|

**tarhi** tasmiṁs tasmin samaye **deha**-**bhṛtāṁ** manuṣyāṇām
uttamādhamānāṁ giraś **ca** stuti-nindā-vatīr vācaś ca nānusandhatte
māmamī janā mithyā **guṇa**-dṛṣṭyaiva stuvanti cet stuvantu māmamī janāḥ
viṣayāsaktyādīn mayi satyān eva dṛṣṭvā nindanti ced etad ucitam eva
nindantv iti manasi vimṛśatīti bhāvaḥ \| tatra hetuḥ anuyugaṁ yuge yuge
avatīrṇasya tavety arthaḥ \| **anv** aham ahanyahani manujair yā
saguṇasya aprākṛta**-guṇa**-sindhos tava **gīta-**paramparā tādṛśānām
aguṇa-saṅkīrtana-pravāhaḥ tayā **tvaṁ** **śravaṇa**-bhṛtaḥ tat-karaṇayoḥ
pūrṇaḥ san **apavarga**-gatiḥ pañcama-skandha-gadya-dṛṣṭyā
prema-bhakti-pradaḥ \| apakṛṣṭā vargāś catvāro\'pi **yatas** tathā-bhūto
vā **gatir** bhavasīty āha atra śrutayaḥ---

tair ahaṁ pūjanīyo vai bhadra kṛṣṇa-nivāsibhiḥ \|

tad-dharma-gatihīnā ye tasyāṁ mayi parāyaṇāḥ \|\|

kalinā grasitā ye vai teṣāṁ tasyām avasthitiḥ \|

yathā tvaṁ saha putraiś ca yathā rudro gaṇaiḥ saha \|\|

yathā śriyābhiyukto\'haṁ tathā bhakto mama priyaḥ \|\| gopāla-tāpanyaḥ
\|

tad-dharma-gatihīnā iti kalinā grasitā iti **ca** durācāratva-vyañjakam
\| tasyāṁ mathurāyāṁ tad eva durācāre sati dvayor upāsakayor madhye---

yas tv asaṁyata-ṣaḍ-vargaḥ pracaṇḍendriya-sārathiḥ \|

jñāna-vairāgya-rahitas tri-daṇḍam upajīvati \|\|

surān ātmānam ātmasthaṁ nihnute māṁ ca dharm ahā \|

avipakva-kaṣāyo\'smādam uṣmāc ca vihīyate \|\| iti bhagavatā yatir
ninditaḥ \|

api cet-su-durācāraḥ bhajate mām ananya-bhāk \|

sādhur eva sa mantavyaḥ samyag vyavasito hi saḥ \|\| \[gītā 9.30\]

iti sva-bhakto\'bhinandito yathā tathaiva svas tavānte śrutibhir api
**tvad** anuvartinībhiḥ samavādīti jñeyam \|\|40\|\|

**\...**

**\|\| 10.87.41 \|\|**

dyu-pataya eva te na yayur antam anantatayā

tvam api yad antarāṇḍa-nicayā nanu sāvaraṇāḥ \|

kha iva rajāṁsi vānti vayasā saha yac chrutayas

tvayi hi phalanty atan-nirasanena bhavan-nidhanāḥ \|\|

**śrīdhara-svāmī (bhāvārtha-dīpikā) :** tvad avagamī **na** vetti
\[bhā.pu. 10.87.40\] sukha-duḥkhe, **na** ca vidhi-niṣedhāv ity uktam \|
tatra **nanu** katham avagantuṁ śakyate, duradhigamatvasyoktatvāt ? ity
evam āśaṅkya satyam evam anavagāhya-mahimno vāṅ-manasāgocaratvād
aviṣayatvena**iva** jñānam iti darśayan,

**yad** ūrdhvaṁ gārgi divo **yad** arvāk pṛthivyā **yad** antarā dyāv
āpṛthivī ime **yad** bhūtaṁ bhavac ca bhaviṣyac ca \[bṛ.ā.u. 3.8.3\]

ity ādi-śruti-pratipāditam aparimitaṁ mahimānam āha---**dyu-pataya**
eveti \| he bhagavan, te antaṁ **dyu-pataya**ḥ svargādi-loka-patayo
brahmādayo na **yayur** **na** prāpuḥ \| tat kutaḥ ? **yad** anta-vad
vastu, tat kim **api** tvaṁ **na** bhavasi \|

āstāṁ **dyu**-patayo **na** **yayur** iti, **yad** yasmāt **tvam** apy
ātmano'ntaṁ na yāsi \| kutas tarhi sarva-jñatā sarva-śaktitā vā ? ata
āha---**anantatayā** antābhāvena \| **na** hi śaśa-viṣāṇājñānaṁ
sārvajñyaṁ tad aprāptir vā śakti-vaibhavaṁ vihanti \| anantatvam
evāha---**yad** antareti \|

yasya tavāntarā madhye **nanu** aho sāvaraṇā uttarottaraṁ
daśa-guṇa-saptāvaraṇa-yuktā aṇḍa-**nicayā** brahmāṇḍa-samūhā **vānti**
paribhramanti \| **vayasā** kāla-cakreṇa khe rajāṁsīva **saha**
ekadaiva, **na** tu paryāyeṇa \| hi yasmād evam, ataḥ śrutayas **tvayi**
phalanti tātparya-vṛttyā paryavasyanti, **na** tu sākṣād vadanty ayam
etāvān iti \| sa-guṇasya guṇānantyān nirguṇasya cāgocaratvāt \|

kathaṁ tarhy apadārthe tātparyam ? iti tatra vidhi-mukha-vākye bhaved
ayaṁ niyamaḥ padārthasyaiva vākyārthatvam iti \| niṣedha-mukhe tu nāyaṁ
niyama ity āha---**atan**-nirasaneneti \| anyad **eva** tad viditād atho
aviditād adhi \[ke.u. 1.3\],[^158] anyatra dharmād anyatrādharmād
anyatrāsmāt kṛtākṛtāt \[ka.u. 1.2.14\],[^159] asthūlam anaṇu \[bṛ.ā.u.
3.8.8\] ity ādi-prakāreṇa lakṣaṇayā ca tat **tvam** asīty ādayaḥ
paryavasyanti \|

**na** ca vācyaṁ niṣedhaiḥ śūnyam **eva** jñāpyata iti \| yato
**bhavan**-**nidhanāḥ**, **bhavan**ti **tvayi** nidhanaṁ samāptir yāsāṁ
tās tathā \| **na** hi niravadhi-niṣedhaḥ sambhavati, ato'vadhi-bhūte
**tvayi** phalantīty arthaḥ \|

**dyu**-patayo vidur **antam** ananta **te**

**na** ca bhavān **na** giraḥ śruti-maulayaḥ \|

**tvayi** phalanti yato nama ity ato

jaya jayeti bhaje tava tat padam \|\|41.42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar ākṣipaty atra---tvad
avagamīti \| pūrvokta-padye tvad avagamītyādi **yad** uktaṁ
tatrāśaṅkate---nanv iti \| avagantuṁ jñātum \| duradhigamatvasya
durjñeyatvasya anavagāhya-mahimno durjñeya-māhātmyasya \| tathā hi
śrutiḥ---

sa hovāca**---yad** ūrdhvaṁ gārgi divo **yad**

arvāk pṛthivyā **yad** antarā dyāv āpṛthivī ime \|

**yad** bhūtaṁ bhavac ca bhaviṣyac cety ācakṣate,

kasmiṁs tad otaṁ ca protaṁ ca ? iti \|\| \[bṛ.ā.u. 3.8.3\]

arthaḥ---sā ha yajñavalkya uvāca---he gārgi ! tvayoktaṁ **yad** ūrdhvam
upari divaḥ, aṇḍa-kapālāt, **yac** cārvāg adhaḥ pṛthivyā aṇḍa-kapālāt,
**yac** cāntar madhye dyāv āpṛthivī dyāv āpṛthivyoḥ, aṇḍa-kapālayor ime
dyāv āpṛthivī, **yad** bhūtam atītam, bhavac ca vartamānaṁ, bhaviṣyac ca
bhavitavyam, tac ca yat sūtram ācakṣate tat sūtram ākāśe otaṁ protaṁ ca
\| **yad** vai vyākṛtaṁ sūtrātmakaṁ jagat, avyākṛtākāśe brahma-rūpe
vastu-mātraṁ triṣv **api** lokeṣu vartata ity arthaḥ \| \[*ity
upaniṣado'rthaḥ* \|\]

anantatva-pare **yad** aprāpaṇe hetuṁ pṛcchati---tat kutaḥ ? iti \|
anta-jñāne sarva-jñatā tava kathaṁ syād ity āśayenāha---kutas tarhi ?
iti \| vidyamāna-vastuno jñānāgrahaṇe hi sārvajñaṁ śakti-vaibhavaṁ ca
vihanti na tv avidyamānasyāpīti bhāvaḥ \| hi yasmād evam ananto'si \|
ato hetoḥ \|

punar āśaṅkate---katham iti \| apadārthe padāśakye \| tatra
tātparya-nirṇaye \| vidhi-mukhe vākye tat **tvam** asītyādike \| ayaṁ ka
iti ced āha---padārthasyaiveti \| **atan**-**nirasanena**
āroptiāpavādeneti \| tad āha śrutyā---

anyad **eva** tad-viditād atho aviditād adhi \| anyatra dharmād
anyatrādharmād anyasmāt kṛtākṛtāt \| anyatra bhūtāc ca bhavyāc ca yat
tat paśyasi tad vada \[ke.u. 1.3\] iti \|

arthaḥ---tad vastu viditāt jñānāt vastuno'nyat pṛthag **eva** bhavati \|
tarhi avacchinnam ajñātaṁ prāptam ata āha---atho aviditād adhi atho apy
arthe aviditā ajñātād **api** vastuno adhi upari tad vartate upary
artha-lakṣaṇayānyad ity arthaḥ \| **yad** dhi yasmād upari bhavati, tad
dhi tasmād anyad iti prasiddham \| dharmāc chāstrīyād anyatra
tathādharmād anyatra tathā kṛtaṁ kāryam akṛtaṁ kāraṇaṁ tasmād anyatra
bhūtād atikrāntāt kālād bhāvyād bhaviṣyataś cakārād vartamānāc cānyatra
**yad** īdṛśaṁ sarva-vyavahāra-gocarātītaṁ paśyasi jānāsi tad eti yamaṁ
prati naciketasaḥ praśnaḥ \|

atraiva śruty antaraṁ---yasminn ākāśe sarvam otaṁ protaṁ sa kasmin nu
khalv ākāśa otaś ca protaś ca \[bṛ.ā.u. 3.8.7\] iti gārgi-praśne
yājñavalkyo vadatīty āha---

sa hovāca---etad vai tad akṣaraṁ gārgi brāhmaṇā abhivadanty asthūlam
anaṇv ahrasvam adīrgham alohitam asneham acchāyam atamo avāyv anākāśam
asaṅgam arasam agandham acakṣuṣkam aśrotram arvāg amano'tejaskam aprāṇam
amukham amātram anantaram abāhyam \| **na** tad aśnāti kiṁcana, **na**
tad aśnāti kaś cana \|\| \[bṛ.ā.u. 3.8.8\] iti \|

yo vā etad akṣaraṁ gārgy aviditvāsmāl lokāt praiti, sa kṛpaṇaḥ \| atha
ya etad akṣaraṁ gārgi viditvāsmāl lokāt praiti, sa brāhmaṇaḥ \|\|
\[bṛ.ā.u. 3.8.10\] iti \|

sugamatvāt kiñcid vyākhyāyate---he gārgi ! **yad** etat kathitaṁ tad
akṣaraṁ paramaṁ paraṁ brahma brāhmaṇā brahma-vido'bhivadanti, tad
āha---asthūlam ity ādi \| alohitam agner guṇo lohitaḥ apāṁ snehas
tābhyām anyat sarvathāpy anirdeśyam \| lāñchaḥ chāyā tad-rahitam
acchāyam \| tarhi tamaḥ, **na** atamaḥ \| amukham advāram \| mīyante
yena tan-mātraṁ rūpaṁ tad asya nāstīty amātram \| chidravad antaraṁ
nāstīty anantaram \| tarhi bāhyam, **na** abāhyam \| iti \|

**atan**-**nirasanena** brāhmaṇās tad akṣaraṁ vadanti tad akṣaraṁ
kiñcana vastu nāśnāti nopabhuṅkte kaś cana ko'pi pumāṁs tan nāśnāti
nānubhavatīti paryavasyanti pratipādayanti \| ity artha
iti---niravadhika-niṣedhādarśanāt tad avadhibhūtaṁ tvām **eva**
pratipādayantīti bhāvaḥ \| svāmināṁ **dyupataya** iti \| he ananta ! he
tavāntaṁ dyupatayo na vidur bhavāṁś ca **na** vetti \| śrutīnāṁ vedānāṁ
maulayo mukuṭībhūtā giro vedānta-vākyāni **na** viduḥ kintu yatas tā
giras **tvayi** namo jaya jayetīty uktvā phalanti nivṛtta-vyāpārā
bhavanti, ato'haṁ tvat-padaṁ namo jaya jayeti bruvan bhaje \|\|

---------------------------------------------------------------------------------------------------------------------

**śrīdharānuyāyinī :** nirviṣayatvena brahmaṇaḥ sākṣātkārāsambhavam
āśaṅkya vāg ādy agocaraṁ brahmeti jñānam **eva** brahma-sākṣātkāra ity
āhuḥ---**dyupataya** iti \|
uttarottara-daśa-guṇa-bhūmyādi-saptāvaraṇa-saṁyutā brahmāṇḍa-koṭyo'pi
tvayy ākāśe rajāṁsīvaikadaiva, **na** tu krameṇa kāla-cakreṇa
paribhramantīti \|

**yad** vā, sṛṣṭy ādau labdha-prākaṭyā niṣkrāmanti pralayādau
labdhāprākaṭyāḥ praviśantīty arthaḥ \| **yad** vā, aho kiyad asmākaṁ
vāg-vaibhavaṁ yena tvadīya-vaibhavaṁ viṣayīkṛtya stoṣyāma ity
upasaṁharanti---**dyupataya** iti \| **yad** antarā yasya
tavaikaika-roma-kūpa-madhye kāla-cakreṇa **sahaiva**
sāvaraṇāsaṅkhya-brahmāṇḍāni dyupatayo brahmādayo devatāś ca gavākṣeṣu
paramāṇava **iva** paribhramanti \| ata **eva** te brahma-vid ādayas
tavāntaṁ na **yayur** **eva** \| tathā tavāntābhāvāt **tvam** **api**
svasyāntaṁ **na** yāsi yat yadyapy evaṁ, tathāpi viṣaye'smad ādyāḥ
śrutayaḥ **phalanty** **eva** tvāṁ viṣayīkṛtya saphalā bhavanty **eva**,
tvadīya-vāstava-svarūpa-nirūpāsāṁārthe'pi śrutayaḥ khalu
bhagavad-viṣayiṇya iti prathamaivāsmākaṁ sāphalyam iti bhāvaḥ \|

atha katham evaṁ viṣaṇṇā bhavatha ? iti cet,
tatrāhuḥ---**atan**-nirasaneneti \| atat mithyā-bhūtaṁ viśvaṁ tasya,
neha nānāsti kiñcana \[bṛ.ā.u. 4.4.19\][^160], asthūlam anaṇu \[bṛ.ā.u.
3.8.8\] ity ādinā **nirasanena** bādhenaiva bhavatīti bhavad vartamānaṁ
prāptaṁ nidhanaṁ maraṇaṁ yāsāṁ tā vayam ity arthaḥ \| āsanna-maraṇā iti
yāvat \|

ayaṁ bhāvaḥ---yathā suvarṇa-vajrādi-kṣetre mṛt-pāṣāṇa-jalādiṣu mahatā
yatnena dūrīkṛteṣv **eva** suvarṇa-vajrādikaṁ labhyate tathātrāpi
mithyā-bhūta-prapañcāntargatānanta-vastūnāṁ nirāse kṛta **eva**
tat-pada-lakṣyārtha-prārthānyathā \| evaṁ ca sṛṣṭy ārambha-kālam ārabhya
pralaya-kāla-paryantam apy atad-vastūnāṁ gaṇanam apy aśakyaṁ kiṁ
vaktavyaṁ tan-nirasanam aśakyam iti \| tan-**nirasanena** vinā ca tava
jñānam aśakyaṁ tad vinā tu sutarāṁ tvad-varṇanam aśakyam iti
kṛtvātyantāsādhye kārye pravṛttānām asmākam antato maraṇam **eva**
prāptam ity āśayaḥ \|

yad vā, nanv evaṁ durgamaśced ahaṁ tadā bhavatībhir vṛttyantaram
evāṅgīkāryam iti cet tatrāhuḥ---bhavan nidhanā iti \| bhavān eva nitarāṁ
dhanaṁ yāsāṁ tā vayam ity arthaḥ \| tvāṁ vinākṣṇam apy asmākaṁ **na**
nirvāhas tasmāt tava jāgaraṇa-lakṣaṇa-prakāśa evāsmākaṁ jīvana-mato
jāgṛhīty āśayaḥ \| tasmād yadā tavānukampāṁ vayaṁ labhemahi \| anyo vā
kaś cana labheta, tadaiva duṣprāpam **api** tava tat-tvaṁ sugamaṁ bhaved
iti \| akhila-śakty avabodhaketi prathama-śruty uktam evātrāpy
anusandheyam iti saṅkṣepaḥ \|\|

---------------------------------------------------------------------------------------------------------------------

**nīlakaṇṭhī :** evaṁ brahma-vidaḥ sa yo ha vai tat-paramaṁ brahma veda
brahmaiva bhavati brahmaiva san brahmāpyeti \[bṛ.ā.u. 4.4.6\] ity
ādi-śruteḥ prāpta-brahma-bhāvasya ya evaṁ veda \[bṛ.ā.u 5.4.3\] ahaṁ
brahmāsmi iti sa idaṁ sarvaṁ bhavati \[bṛ.ā.u. 1.4.10\] salila eko
draṣṭādvaito bhavati \[bṛ.ā.u. 4.3.32\] tat-kena kaṁ paśyet \[bṛ.ā.u.
2.4.14\] ity ādi-śruti-siddhau sārvātmy anirviśeṣa-bhāvau tayor ādyo
viśeṣānantyāt-paro nirviśeṣatvāc ca vāṅ-manasātīta ity asya
viduṣo\'nantatvam āha---**dyupataya** iti \| te tava jñātātma-tattvasya
sa ekadhā bhavati tridhā bhavati ity ādi-śruteḥ

ātmanāṁ tu sahasrāṇi bahūni bharatarṣabha \|

yogī kuryād-balaṁ prāpya taiś ca sarvair mahīṁ caret \|\|

prāpnuyād-viṣayān kaiścit-kaiścid ugraṁ tapaś caret \|

saṅkṣipec ca punastāni sūryo raśmigaṇān **iva** \|\| ity ādi-smṛteś ca
\|

pradīpavad āveśas tathā hi darśayati \[ve.sū. 4.4.15\] iti nyāyāc ca
yoga-balena pradīpa-vadan ekadhā bhāvaṁ gatasya **antam** avasānaṁ
**dyupataya** **eva** ye sarva-jñatvena prasiddhāḥ brahmendrādayasta
**eva** **na** **yayur na** prāpuḥ kim utānye\'lpajñāḥ \| kiñ ca
**tvam** **api** te antaṁ **na** yāsīti vipariṇāmenānuṣañjanīyam \| ataḥ
**anantatayā** yathā ekasmin bīje kṛtsno vaṭas tatrānantāni bījāni teṣu
pratyekaṁ vaṭā ity evaṁ santāna-paramparayā tavāpy ānantyam astīty
arthaḥ \| kuto\'nantatvam ata āha---**yad** iti \| yad-yasmād-dhetoḥ
**te** ity anu-kṛṣyate **te** tavāntarā madhye hārddākāśe aṇḍanicayāḥ
pratyekaṁ paritaḥ pañcāśat-koṭi-yojana-pramitāḥ brahmāṇḍa-samūhāḥ
**sāvaraṇāḥ** svāpe kṣayottarottara-daśa-guṇaiḥ pṛthivy
ap-tejo-vāyvākāśa-mano-buddhi-prakṛtyāvaraṇaiḥ sahitāḥ khe ākāśe
rajāṁsīva dhūlikaṇā **iva** **vayasā** bhūta-bhaviṣyad-vartamāna-kālena
**saha** vākana bhramanti \| tathā ca śrutiḥ yāvān vā ayam ākāśas tāvān
eṣontarhṛdaya ākāśaḥ ity uktvā **yac**-cāsyehāsti **yac** ca nāsti
sarvaṁ tad asmin samāhitam iti hārdākāśe sarva-sadbhāvaṁ darśayati \|
smṛtir **api**---

anāgatam atītaṁ ca bhaviṣyat-sthūlam aṇv **api** \|

tathā dūram adūraṁ ca nimeṣaḥ kalpa ity **api** \|\|

cid ātmani sthitāny **eva** paśya māyā-vijṛmbhitam \| iti \|

**nanu**, māyā tu kācin-maru-marīci-mahā-hrada-taraṅga-tulyānāṁ
viśeṣāṇām antaṁ bhū-tulyasyādhiṣṭhāna-bhūtasya satyasya tv antaṁ yāsyaty
evety āśaṅkay āha---**yac**-chrutaya iti \| yat yasmin **tvayi** viṣaye
hi yasmāt śrutayaḥ satyaṁ jñānam anantaṁ brahma \[tai.u. 2.1.1\]
tat-**tvam** asi \[chā.u. 6.8.7\] asthūlam anaṇv ahrasvam adīrgham
\[bṛ.ā.u. 3.8.8\] ity ādayaḥ **atan**-**nirasanena**
anṛtatva-jaḍatva-paricchinnatvād īnāṁ pārokṣya-sadvitīyatvayor vā
upādhi-bhūtayor māyā-vidyayor vā sthūlatvāṇutvādīnāṁ cānātma-bhūtānāṁ
krameṇa vyāvartanena phalanti brahma jñāpayanti **na** vidhi-mukhena,
atastava vācām agocaratvād anantatvam iti bhāvaḥ \| evaṁ sarva-niṣedhe
śūnyatā-pattiṁ vārayati-**bhavan**-nidhanā iti \| bhātīti bhavān
cij-jyotiḥ-svarūpaḥ tatra **tvayi** nidhanaṁ tātparyeṇa paryavasānaṁ
yāsāṁ tāstathā niravadhika-niṣedhāsambhavāt-sarva-niṣedhena tvām **eva**
cin-mātraṁ saty adi-śrutayo\'vaśeṣayantīty arthaḥ \| ayaṁ
bhāvaḥ---yadyapi

yato vā imāni bhūtāni jāyante yena jātāni jīvanti
yatprayantyabhisaṁviśanti tadvijijñāsasva tadbrahmeti \| \[tai.u.
3.1.1\] satyaṁ jñānam anantaṁ brahma \[tai.u. 2.1.1\] ity ādi-vākyāni
vidhi-mukhena brahma pratipādayantīva bhānti tathāpy
**atan**-**nirasanenaiva** tāny **api** paryavasyanti \| tathā hi
tat-**tvam** asīty antaḥ-karaṇopādher jīvasya māyopādhinā īśvareṇābhedaḥ
śrūyate sa ca viśiṣṭayor **na** sambhavatīti ubhayatrāpy upādhy
aṁśa-prahāṇena śuddhaṁ caitanyaṁ

lakṣaṇayā pratipādyate vākyena tat-**tvam** iti sāmānādhikaraṇyāt
so\'yaṁ devadatta itivat \| atra padadvaye\'pi lakṣaṇā
eka-pada-lakṣita-niṣkṛṣṭasyetara-padokta-viśiṣṭenābhedāyogāt \|
aṁśāśibhāvenābhedopagame tu **tvam** aham asmi bhagavo deva te ahaṁ vai
**tvam** asi \| iti śruti-vyatihāra-saṅkocāpatteḥ
kanaka-kuṇḍala-tulyayoḥ śruti-raja-tatulyayor vā jīveśayor
aṁśāṁśi-bhāvāyogāt, anyathā kaṇṭha-maṇi-dṛṣṭānta-bādhaḥ syāt \| tathā
ca-tat-**tvam** asi-vākyena eka-vākyatām āpāditaṁ yato vety ādi-vākyaṁ
kāraṇatva-**nirasanenaiva** brahmaṇi paryavasyati, rādheyaḥ kaunteya
itivad vā rādheyatvabādhena ca kaunteyatva **iva** jīvatva-bādhena
brahmaṇi paryavasyati \| evaṁ saty ādi-vākyam **api** \|
prakṛṣṭa-prakāśādi-vākyavat \| atra hi asato\'jñānasya
śūnyatā-patteracitaḥ sato bhānāyogāc ca sattve sati cittvam
ajñāta-brahma-jñāpakaṁ prakṛṣṭatve sati prakāśatvam **iva** candrasya \|
**na** ca candramasīva brahmaṇi vaiśiṣṭyaṁ pratyakṣaṁ nāpi śābdaṁ
śabdasyājñāta-jñāpanārthasya vaiśiṣṭyāpratipādakāt \| nāpi
lakṣaṇa-vaiśiṣṭyānumeyam anantam iti viśeṣaṇenānumānabādhāt \| evaṁ ca
satyaṁ jñānam ity aparyāyapadābhyām apy akhaṇḍaṁ vastu siddhaṁ tac ca
parama-premāspadatvānanda-rūpam arthāc-cānṛta-jaḍa-duḥkhāder vyāvṛttiḥ
\| evaṁ ca yathā taraṅga-candra-ghaṭākāśānugatābhyāṁ candratv
ākāśatvābhyāṁ lakṣyamāṇau mukhya-candrākāśau candratv ākāśatve **na**
tyajataḥ \| evaṁ brahmādhyasta-ghaṭādy anugata-sattvena citta-vṛtty
upādhi-bheda-bhinna-cid-vyaktyanugata-cittvena ca lakṣyamāṇaṁ brahmāpi
sattvacittve **na** tyajati nāpy akhaṇḍatvaṁ sattājātivat, sā hi svato
vyāvṛttair **api** gotvādibhir na viśeṣṭuṁ śakyā nīlatvādinevotpalam \|
atha ca tadātmikā evaṁ brahmāpīty atra vistaraḥ \| tathā ca-saty
ādi-padānāṁ viśiṣṭa-pratipādakatvād anṛtādi-vyāvartanenaiva
brahma-pramāpakatvaṁ paryavasyati \| neti nety asthūlādi-vākyānaṁ tu
spaṣṭam **eva** mūrta-prapañca-tad-gata-sthaulyādi-niṣedhenākhaṇḍe
brahmaṇi paryavasānaṁ tataś ca brahmaṇo janmādi-hetutvaṁ
janmādi-sāpekṣatvād aupādhikaṁ sat-taṭasthatayā śuddhaṁ lakṣayati
śākhāgram **iva** candram \| evaṁ parāpara-vidyādhikāra-sthānāṁ
saviśeṣa-vākyānāṁ tattva-prapatty upāsti-vidhi-śeṣatayā
devatādhikaraṇa-nyāyenāvāntara-tātparyavattve\'pi **na**
parama-tātparya-viṣayatvam ubhayatra tat-kalpane vākya-bhedāpatteḥ \| ye
tu kṛtsnaṁ śāstraṁ sa-viśeṣa-param ity āhuḥ teṣāṁ sarva-viśeṣavati
tasminn asthūlam ity ādi-niṣedha-vākyānāmatyantānarthakyaṁ tasmānn ity
aśuddha-buddha-mukta-svabhāvaṁ nirastāśeṣa-viśeṣam ekarasaṁ pratyag
abhinnaṁ brahmāśeṣa-viśeṣa-niṣedha-mukhena śrutayaḥ pratipādayantīti
siddham \|\|41\|\|

---------------------------------------------------------------------------------------------------------------------

**prabodhānandaḥ śruti-stuti-vyākhyā:** śruti-rūpā
rādhā-kṛṣṇa-nibhṛta-parijana-bhāvasyāti-daurlabhyam
āhuḥ---**dyupataya**ḥ svargādi-loka-patayaḥ divaḥ parabrahma-padasya vā
patayaḥ sva-saṅkalpa-mātreṇa yasya kasyāpi hṛdy āvirbhāvane samarthāḥ
divi dyota-mānāyāḥ samasta-puruṣārtha-jigīṣor vā bhagavad ekānta-bhaktaḥ
patayas tad-dāna-samarthās **te** sarve\'pi tava
rādhā-sahita-nityātipronmada-vicitra-vṛndāvana-kuñja-vihārasyāntaṁ
samīpaṁ rādhā-sakhī-bhāvena anyasya tatrāyogyatvāt **na** **yayureva**
**na** prāpur **eva** **tvam** **api** **na** sāmīpya prāpa yadantarā
aṇḍa-nicayās tad-rūpo nārāyaṇātmakas **tvam** **api** **na** yayāvity
arthaḥ \| tatra hetuḥ---anantaṁ brahma anantatvena svasya tava ca
jñātattvāt atas tvaṁ śuddha-gopāla-vigrahād ahaṁmānī
śuddha-mahā-premaika-śakti-vilāsī

kathaṁ brahma-darśināṁ gocaraḥ syād iti \| na tu bhoḥ sāvaraṇā **api**
aḥ śrī-haris tat-sahitā lakṣmīḥ sā tad-rūpā varaṇāḥ śrī-kṛṣṇa-candraṁ
tvām **eva** varayantīti tā gopyo vimiśrabhāvā ity arthaḥ tā **api**
**na** yayuḥ \| tvat-saṅgaṁ varayante yāḥ śuddha-bhāvā **api** gopyas
tāś ca **na** samīpaṁ prāpuḥ kintu khe ākāśe rajāṁsīva **vānti** **te**
yathā rajasāṁ **kha** sparśo nāsti tathā teṣāṁ sarveṣāṁ tvat-sparśa ity
arthaḥ \| **vayasā** **saha** kāle\'pi tvan-sambandhaṁ **na** prāpety
arthaḥ \| yadyatra **tvayi** śrutayaḥ mādṛśyo\'tan-**nirasanena**
phalanti niṣpadyante **na** tvadyāpi niṣpannās tattva-jñāna-saṁskārasya
sarvātmanā nāśa **eva** tan-niṣpatter iti bhāvaḥ \|

nitya-gopya āhuḥ---dīvyantaḥ **saha**-krīḍantaḥ patāyo yāsāṁ tāste tava
antaṁ bandhakaṁ paramaikāntika-prema **na** yayuḥ \| dyau sukha-rūpo
divyan tvaṁ patir yāsāṁ tās tvat-saṅgaraṅgiṇyo nāpur iti vā **tvam**
**api** anantas **te** kīḍā yasyāḥ \[deva devane kvipi\] tathā rādhayā
**saha** bandhaṁ niviḍa-prema bandhaṁ nāpuḥ \| kutaḥ yasya tavāntar hṛdi
aṇḍo\'ṇḍodbhavāḥ pakṣi-**nicayā** **api** āvṛṇvanti ye śrī-dāmādayas
tat-sahitāḥ \| antarbahiḥ sadā śrī-rādhā-mātra-gācara-vṛtty abhāvān
**na** dṛḍhaḥ prema-bandha iti bhāvaḥ \|

**nanu** śapatha-pūrvakaṁ bravīmi yadi mama rādhāṁ
vinānyatrāsakti-gandho\'pyastīti cet satyam ity āha---**vayasā** kālena
kālaṁ prāpya khe rajāṁsīva **sahaiva** **vānti** gacchanti saṅgas tena
nāstīti bhāvaḥ \| tathāpi śrutayaḥ sarvatra śrūyamāṇās tava
śrī-rādhā-viṣaya-mahā-pragāḍha-prema-bandhā **atan**-**nirasanenaiva**
phalanti niṣpadyante bahir apy anya-saṁsargaś cen **na** bhavati
tadānurāga-prasiddhiḥ satyeti jñāyata iti bhāvaḥ \| bhavān-niyatadhano
yair anurāgaiḥ prāṇa-sarva-svabhūta-rādhikā-saṅga-rūpa-dhanaṁ yair
niyatam āvaśyakaṁ bhavatīty arthaḥ \| **atan**-nirasane sati phalantīti
vā **na** bhavato **na** prāpnuvataḥ priya-vastu-saṅgaṁ nidhanaṁ maraṇam
**eva** yair ity arthaḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tarhi he nātha !
tvan-mahimānaṁ ke'pi **na** jānantīty upasaṁharanti---**dyupataya** ity
ādi \| tulyam **eva** sarvam \| yat śrutayo mad-vidhās tvayy **eva**
phalanti, saphalā bhavanti \| bhavati nidhanaṁ paryāptir yāsām
\|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ananta-mahimno
bhagavato māhātmyaṁ varṇayantyaḥ śakti-rahitā **iva** tathaiva stutim
upasaṁharanti---**dyupataya** iti \| **eva** **api** \| dyupatayo'pi,
**te**'ntaṁ tvan-māhātmyāvadhim, yasya śrī-caturbhuja-mūrtes tavāntarā
eka-roma-kūpa-madhye **saha** **vānti** \| tathā coktaṁ ṣaṣṭhe
citraketunā---

> kṣity ādibhir eṣa kilāvṛtaḥ
>
> saptabhir daśa-guṇottarair aṇḍa-kośaḥ \|
>
> yatra pataty aṇu-kalpaḥ

sahāṇḍa-koṭi-koṭibhis tad anantaḥ \|\| \[bhā.pu. 6.16.37\]

evaṁ paricchinnatve'py aparicchinnatvam aparicchinnatve'pi
paricchinnatvam ity evaṁ
parama-durvitarkya-svarūpatvenānanta-māhātmya-bharatvam **eva** darśitam
\| vayaseti---kālasya nityatvena sadā teṣāṁ paribhramaṇaṁ sūcitam \|
yac-chabdasya pūrveṇaivānvayaḥ \| tac ca tair **api** vyākhyātam **eva**
\| **yad** yasmāt **tvam** apītyādi \| **atan**-**nirasanena**
tvad-vyatirika-nivāraṇa-mātra-dvārā \| anyat tair vyākhyātam \|

**yad** vā, hi ato hetoḥ, mad-vidhāḥ śrutayas **tvayi** phalanti,
tvad-bhajanena tvāṁ prāpnuvantīty arthaḥ \| evaṁ para-brahmaṇi kathaṁ
śrutayaś carantīty asya praśnottaram ante'trāpy uktam iti,
jñāna-kāṇḍa-śrutayas tu **atan**-**nirasanena** **bhavan**-nidhanā
bhavati brahma-rūpe nidhanaṁ paryavasānaṁ yāsāṁ tāḥ \|

**yad** vā, śleṣeṇānte prārthaitam idaṁ **yad** yasmād īdṛśas
tvan-mahimā \| ataḥ śrutayo mad-vidhā bhavān **eva** nitarāṁ dhanaṁ
yāsāṁ tathā-bhūtāḥ satyaḥ, **atan**-**nirasanena**
anya-sarva-parityāgena **tvayi** phalanti, saphala-manorathā bhavanti \|

**yad** vā, a-kāro viṣṇuḥ \| a ! he viṣṇo ! tasyāsman-manorathasya
**nirasanena** nirākaraṇena bhavat sadyo jāyamānaṁ nidhanaṁ maraṇaṁ
yāsāṁ tathā-bhūtā bhaviṣyantīti \| vayam ity anuktir lajjādinā \| tataś
ca śrī-bhagavat-kṛpayā kāle śrī-nanda-gokule'tra gopyas tā babhūvur ity
upākhyānaṁ prasiddham **eva** \|\|

bhaktānām evaṁ-bhūto'pi tvaṁ brahma-lokādy adhīśvarāṇām apy
avijñāta-pāro'sīti
śrī-bhagavan-mahima-varṇanenaivopasaṁharanti---**dyupataya** iti \|
dyupatayo brahma-rudra-śakrādayo'pi tavāntaṁ naiva yayuḥ,
vatsapālādi-haraṇādy avasare rāsa-krīḍādy utsave ca tava vaibhavāntaṁ
**na** prāpur iti \| **anantatayā** tāsāṁ tvan-mūrtīnāṁ pārśve yugapad
brahmāṇḍa-koṭi-darśanāt, tathā koṭi-saṅkhya-vraja-sundarīṇāṁ pratyekaṁ
pārśva-vartitvena ca tvad-vaibhavasyāntābhāvena **tvam** **api** tadānīm
ātma-vaibhavaṁ cid-vilāsa-paryavasānaṁ **na** labdhavān asīti, yasya
tavāntarā tval-loma-vivarāṇāṁ madhye sāvaraṇā brahmāṇḍa-samūhā
dvi-parārdha-kāla-cakreṇa **saha** ghūrṇanti \| tathā brahmaṇāpy uktam
kvedṛg-vidhāvigaṇitāṇḍa-parāṇu-caryā-vātādhva-roma-vivarasya ca te
mahitvaṁ \[bhā.pu. 10.14.11\] iti \| ato'paricchinnatvāt
jñāna-kāṇḍa-śrutayo'tan-**nirasanena** **tvayi** phalanti, lakṣaṇayā
**tvayi** paryavasyanti, vayaṁ tu prema-niṣṭhatvād bhavad
eka-parāyaṇatayā **bhavan**-nidhanās tan-mātra-magnātmānas tvāṁ vinānyan
**na** jānīma ity arthaḥ \| tasmād asmat-kṛpayā tvaṁ jāgṛhīti \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dyupataya** ity asya ṭīkāyām
anantayety ubhaya-lakṣaṇatvān nirguṇasya ceti vyākhyātam \| śrutau
aviditād adhi \[ke.u. 1.3\] avyākṛtād upari anādīty arthaḥ \| kṛtākṛtāt
kārya-kāraṇābhyām asthūlam anaṇu \[bṛ.ā.u. 3.8.8\] ity ādi-kāpīdṛśī,

asthūlam anaṇv ahrasvam adīrgham alohitam asneham acchāyam atamo avāyv
anākāśam asaṅgam arasam agandham acakṣuṣkam aśrotram avāg amano'tejaskam
aprāṇam amukham amātram anantaram abāhyam \| \[bṛ.ā.u. 3.8.8\] ity ādi
\|

tatrālohitam āgneya-guṇa-rahitaṁ, asnehaṁ vāri-guṇa-rahitaṁ, amātram
anaṁśaṁ sarva-viśeṣa-rahitam ity arthaḥ \| sva-vyākhyāyāṁ tu tad evaṁ
stutau saṅkṣepa-darśita-nija-nijārthāḥ sarva-vidha-śrutīr mukhyayā
lakṣaṇayā ca vṛttyā tat-svarūpa-nirūpaṇa-dvārā
tat-svarūpa-vaibhava-nirūpaṇa-dvārā ca tatra carantīr **api** paryāptim
anāptavatīr dṛṣṭvā labdha-samayās tathaiva sveṣāṁ tatra caraṇaṁ yuktam
ity upasaṁharantyaḥ kāścid upakrama-śrutīnāṁ
saṁvādenāhuḥ---**dyupataya** iti \|
anādi-kāla-paramparā-sambandhino'nanta-brahmāṇḍa-sambandhinaś ca
nānā-brahma-rudrādayo'pi tvaṁ sarva-kāla-deśa-vyāpako'pi anantatayeti
**dyupataya** ity asya ca tattvāprāptau hetuḥ \| idam **eva** ṭīkāyāṁ
**yad** antaretyādinā pūrvatrāpi yojitam \|

yasya tavāṁśenāvirbhūtasya kāraṇārṇava-śāyi-rūpasyāpy antarā
ekaika-roma-kūpa-madhye brahmāṇḍa-**nicayā** asaṅkhyeyā **vānti** sṛṣṭy
ādau labdha-prākaṭyā niṣkrāmanti pralayādau labdhāprākaṭyāḥ praviśanti
cety arthaḥ \| gavākṣe paramāṇava iveti bhāvaḥ \| **vayasā** teṣāṁ
paricchedakena kāla-cakreṇa **saha** iti deśa-kālānantyaṁ darśitam \|
tasya svarūpa-vaibhavābhyām **eva** tat tadīya-tat-tat-sarvāśrayatvāt
**yad** yasmād ānantyād dhetoḥ śrutayo'py **atan**-**nirasanena**
anantād ananta-vaibhavāc ca tvatto'nyeṣāṁ sāntānāṁ sānta-vaibhavānāṁ,
tvatto'nyeṣāṁ sāntānāṁ cānuvāda-pūrvakapūrvaka-tyāgena bhavatybhavaty
evānante'nanta-vaibhave pārāprāptyā nidhanaṁ samāptir yāsāṁ
tathā-bhūtāḥyāsāṁ tathā-bhūtāḥ satyaḥ sarvāsarvā **api** śrutayaḥ
phalanti sphalā bhavanti,śrutayaḥ phalanti saphalā bhavanti \|
ananta-puruṣārthpuruṣārtha-prāptyā sārthakā jāyanteārthakā jāyante \|

etad uktaṁ bhavatietad uktaṁ bhavati---yasmāc chrutayaḥ
sarva-sarva-vākyānvayena tvayy **eva** sārthakā jāyyante, tasmāt
tāsāmārthakā jāyante \| tasmāt tāsām eka-deśa-vākya-rūpasrūpas tat-tad
anuvādo'pianuvādo'pi tat-tan-nirasana-pūrvakampūrvakatvad
upadeśa-vākyārtha-paryavasāna **eva** \| **atan**-nirasana-vākyam
**api** tvad adhikam **eva** sākṣāt-tvad upadeśa-vākyam **api**
tathaivātan-nirasana-pūrvakam eveti lakṣyo vācyo vā bhavasi \| asmād
eka-prāmāṇyena
sarva-thaivāprākṛtānanta-svarūpa-vaibhavatayāsarva-thaivāprākṛtānanta-svarūpa-vaibhavatayā
nirṇīyamānas **tvam** asmākaṁ parama-puruṣārthparama-puruṣārtho'si \|
etad evoktam upakrama-vākye'pivākye'pi jaya jaya jahy ajāṁ \[bhā.pu.
10.87.14\] ity ādīti \|

tatrānantatayā pratipādikāḥ śrutayo'pi, yato vāco nivartante \[tai.u.
2.4.1\] ity ādyāḥ sarva-brahmāṇḍādy āśrayatvasya, **yad** ūrdhvaṁ gārgi
d**iva**ḥ \[bṛ.ā.u. 3.8.3\] ity ādyāḥ sarva-kālāśrayatvasya, sarve
nimiṣā jajñire vidyutaḥ puruṣād adhīty ādyāḥ sarva-śruty artha-rūpasya,
sarve vedā yat padam āmananti \[ka.u. 1.2.15\] ity ādyā
**atan**-nirasana-pūrvaka-śruty arthatvasya, na tasya kāryaṁ \[śve.u.
6.8\] ity ādyāḥ \|

**atan**-nirasanaṁ tu tāvad vividham asākṣād-vṛttyā tātparya-vṛttyā ceti
\| yathā na tasya kāryaṁ \[śve.u. 6.8\] ity ādiṣu, indro yāto'vasitasya
rājā \[ṛ.ve. 1.32.15\][^161], sarvaṁ khalv idaṁ brahma \[chā.u. 3.14.1\]
ity ādiṣu \|

tat punaś caturvidhaṁ---śānta-svarūpa-nirasanaṁ,
svābhāvikānanta-guṇatvena prākṛta-niyata-sānta-vaibhava-nirasanaṁ,
sānta-phala-sādhana-sādhyatva-nirasanaṁ,
sānta-sambandhenānṛju-mārga-maya-tat-pratipādana-nirasanaṁ ceti \|
tatrādyam anyad **eva** tad-viditāt \[ke.u. 1.3\] ity ādau \| dvitīyam
asthūlam anaṇu \[bṛ.ā.u. 3.8.8\] ity ādau, **na** tasya kāryaṁ \[śve.u.
6.8\] ity ādau ca \| tṛtīyaṁ anyatra dharmād anyatrādharmāt \[ka.u.
1.2.14\] ity ādau \| caturthaṁ naiṣā tarkeṇa matir āpaneyā \[ka.u.
1.2.9\], naivābhyased bahūñ chabdān vāco viglapanaṁ hi tat ity ādāv iti
\|

ity evam etac-chruty uktam ātmānuśāsanaṁ jīva-hitopadeśaṁ
sarva-mūla-svarūpa-svayaṁ-bhagavat-sambandhy upadeśaṁ vā ā samyak śrutvā
atha ata **eva** ātmanā jīvasya gatiṁ gamyaṁ tādṛśa-bhagavato
jñāna-prakāraṁ vā jñātvā bhagavad-vaibhava-varṇanasya
tādṛśa-svabhāvatvād apūrvavad anubhūya siddhā **api** kiṁ vā
pūrṇa-manorathāḥ santaḥ \|\|41\|\|

---------------------------------------------------------------------------------------------------------------------

**bhagavat-sandarbhaḥ \[116\] :** tathaiva tāsāṁ
mahā---vākyopasaṁhāraḥ---**dyupataya** iti \| atra svarūpa-guṇayor
dvayor **api** dvidhaivānirdeśyatvam \| ānantyena idam itthaṁ tad iti
nirdeśāsambhavena ca \| tatra prathamam ānantyam āhuḥ---he bhagavan ! te
tava **antam** etāvat tvaṁ **dyupataya**ḥ svargādi-loka-patayo
brahmādayo'pi na **yayur** **na** viduḥ \| tat kutaḥ ? **anantatayā** \|
**yad** antavad vastu tat kim **api** **na** bhavasīti \| āsatāṁ **te**,
yasmāt **tvam** **api** ātmano'ntaṁ **na** yāsi \| kutas tarhi
sarva-jñatā sarva-śaktitā vā ? tatrāpy āhuḥ---anantatayeti
antābhāvenaiva, **na** hi śaśa-viṣāṇājñānaṁ sārvajñyaṁ tad aprāptir vā
śakti-vaibhavaṁ vihanti \| śrutiś ca yo'syādhyakṣaḥ parame vyoman \|
so'ṅga veda yadi vā **na** veda \[ṛg-veda 10.130.18\] iti \| anantatvam
evāhuḥ---**yad** antareti yasya tavāntarā madhye \|

**nanu** aho sāvaraṇā uttarottara-daśa-guṇa-saptāvaraṇa-yuktā
aṇḍa-**nicayā** **vānti** paribhramanti **vayasā** kāla-cakreṇa khe
rajāṁsīva **saha** ekadaiva **na** tu paryāyeṇa \| anena brahmāṇḍānām
anantānāṁ tatra bhramaṇāt svarūpa-gatam ānantyaṁ teṣāṁ vicitra-guṇānām
āśrayatvāt guṇa-gataṁ ca jñeyam \| śrutayaś ca---**yad** ūrdhvaṁ gārgi
divaḥ **yad** arvāk pṛthivyā **yad** antaraṁ dyāv āpṛthivī ime **yad**
bhūtaṁ bhavac ca bhaviṣyac ca \[bṛ.ā.u. 3.7.3\] ity ādyāḥ \| viṣṇor nu
kaṁ vīryāṇi pravocaṁ yaṁ pārthivāni vimame **rajāṁsi** \[ṛ.ve. 1.154.1\]
ity ādyāś ca \|

hi yasmād evam ataḥ śrutayaś **tvayi** paryavasyanti \| ataḥ śrutāv
**api** prājāpatyānandataḥ śata-guṇānandatvam abhidhāya punar yato vāca
ity ādinā anantatvena vāg atīta-saṅkhyānandatvaṁ brahmaṇa uktam \|
**yad** uktam---

**na** tad īdṛg iti jñeyaṁ **na** vācyaṁ **na** ca tarkyate \|

paśyanto'pi **na** jānanti mero rūpaṁ vipaścitaḥ \|\| iti \|\|

ato'trānirdeśyatvenaiva nirdeśyatvam \| yat tu satyaṁ jñānaṁ \[tai.u.
2.1.2\] ity ādau svarūpasya sākṣād **eva** nirdeśaḥ \| svābhāvikī
jñāna-bala-kriyā ca \[śve.u. 6.8\] ity ādau guṇasya ca śrūyate tatra ca
tathaiva ity āhuḥ \| **atan**-**nirasanena** **bhavan**-nidhanā iti \|
atat prākṛtaṁ **yad** vastu tan nirasyaiva bhavat-paryavasānāt \| ayam
arthaḥ \| buddhir jñānam asaṁmohaṁ \[gītā 10.4\] ity ādinā hrīr dhīr
bhīr etat sarvaṁ mana **eva** \[bṛ.ā.u. 1.5.3\] ity ādinā ca yat
prākṛtaṁ jñānādikam abhidhīyate, tat sarvaṁ brahma **na** bhavatīti neti
neti \[bṛ.ā.u. 2.3.6\] ity ādinā, **na** tasya kāryaṁ karaṇaṁ ca vidyate
\[śve.u. 6.8\] ity ādinā ca niṣidhyate \|

atha ca satya-jñānādi-vākyena svābhāvikī jñāna-bala-kriyā ca \[śve.u.
6.8\] ity ādi-vākyena ca tad abhidhīyate \| **na** tasmāt prākṛtād anyad
**eva** taj-jñānādīti teṣāṁ jñānādi-śabdānām **atan**-**nirasanenaiva**
tvai paryavasānam iti \| tataś ca buddhy agocara-vastutvād anirdeśyatvaṁ
tathāpi tad-rūpaṁ kiñcid astīti uddiśyamānatvād anirdeśyatvaṁ ca \|

tathā parokṣa-jñāne ca daśamas **tvam** asītivad vākya-mātreṇaiva tasya
svaprakāśa-rūpasyāpi vastuno viśuddha-citte suprakāśa-darśanāt
śruti-śabdasya svaprakāśatā-śaktimayatvam evāvasīyate \| śabda-brahma
paraṁ brahma mamobhe śāśvatī tanū \[bhā.pu. 6.16.51\][^162] iti \|
vedasya ceśvarātmatvāt \[bhā.pu. 11.3.44\] iti \| vedo nārāyaṇaḥ sākṣāt
svayambhūr iti śuśruma \[bhā.pu. 6.1.40\] iti \| kiṁ vā parair īśvaraḥ
sadyo hṛdy avarudhyate'tra kṛtibhiḥ śuśrūṣubhis tat kṣaṇād \[bhā.pu.
1.1.2\] iti \| ata evaupaniṣadaḥ puruṣaḥ ity atropaniṣan-mātra-gamyatvaṁ
śrutir bodhayati \| cāksuṣaṁ rūpam itivat \|

tataś ca śrutimayyā sva-prakāśatā-śaktyā prākṛta-tat-tad-vastu-jātaṁ
tama **iva** nirasya svayaṁ prakāśate \| tasmān **na** tatrāpi
nirdeśyatvam \| nahi svena prakāśena raviḥ prakāśyo bhavati yathā tena
ghaṭa iti vaktuṁ yujyate svābhinnatvāt \| yadi ca śakti-śaktimator
bheda-pakṣaḥ svīkriyate tadā nirdeśyatvam apīty atrānirdeśyatvenaiva
nirdeśyatvaṁ siddham \| ata evoktaṁ gāruḍe---

> aprasiddher avācyaṁ tad vācyaṁ sarvāgamoktitaḥ \|

atarkyaṁ tarkyam ajñeyaṁ jñeyam evaṁ paraṁ smṛtam \|\| iti \|

śrutau ca---anyad **eva** tad-viditād atho'viditād adhi \[ke.u. 1.3\]
iti \| idam abhipretyoktaṁ śrī-parāśareṇāpi \|

> yasmin brahmaṇi sarva-śakti-nilaye mānāni no mānināṁ

niṣṭhāyai prabhavanti hanti kaluṣaṁ śrotraṁ sa yāto harir \|\| \[vi.pu.
6.8.59\] iti \|

nanv āviṣkṛta-śakter bhagavad ākhyasya brahmaṇaḥ
sva-prakāśatā-śakti-svarūpatvaṁ vedasya smabhavati \| tataś
cānāviṣkṛta-śakter brahmaṇaḥ prakāśas tasmāt katham iti \|
ucyate---asman-mate tasyāpi prakāśo bhagavac-chaktyaiva \| tad uktam---

> madīyaṁ mahimānaṁ ca para-brahmeti śabditam \|

vetsyasy anugṛhītaṁ me sampraśnair vivṛtaṁ hṛdi \|\| \[bhā.pu. 8.24.38\]
iti \|[^163]

**na** caite **na** para-prakāśyatvam āpatati \| brahma-bhagavator
abhinna-vastutvāt \| atra laukika-śabdenāpi yaḥ kaścit tad upadeśaḥ sa
tu tad anugates tayā śrutyaivānugṛhītatayā sambhavatīty uktam \| atas
tad anuśīlanāvasare tad-bhakty anubhāva-rūpasya tac-chabdasya tu sutarāṁ
tat-svarūpa-śakti-vilāsa-mayatvāt **na** tatra niṣedhaḥ \| kiṁ tarhi
mano-vilāsamayasyaiveti sarvam anavadyam \| ata **eva** suparṇa-śrutau
prakṛtiś ca prākṛtaṁ ca yan **na** jighranti jighranti, yan **na**
paśyanti paśyanti, yan **na** śṛṇvanti śṛṇvanti, yan jānanti jānanti ca
iti \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nada stutau
saṅkṣepa-darśita-nijānijārthāḥ sarva-vidha-śrutīr mukhyayā lakṣaṇayā
vṛttyā tat-svarūpa-nirūpaṇa-dvārā tat-svarūpa-vaibhava-nirūpaṇa-dvārā ca
tatra carantīr **api** paryāptim anāpnuvatīr dṛṣṭā labdha-samayā sāpy
**eva** sveṣāṁ tatra caraṇa-yuktam ity upasaṁharantyaḥ kāścid
upakrama-śrutīnāṁ saṁvādenāhuḥ---**dyupataya** iti \|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** he nātha ! tarhi
tvan-mahimānaṁ **na** ko'pi jānīyād ity upasaṁharanti---**dyupataya**
ity ādi \| dyupatayo brahmādayo devāḥ, **te** tava antaṁ **na** yayuḥ \|
kiṁ bahunā, **tvam** **api** **te** antaṁ **na** yāsīḥ, tarhi kim aham
asarva-jñaḥ ? nety āhuḥ---**anantatayā** anantasyāntājñānena **na**
sarva-jñatva-hāniḥ \| anantatām evāhuḥ---yat yasya tavāṁśa-rūpasya
sahasra-śirasaḥ śrī-nārāyaṇasya antarā madhye aṇḍa-**nicayā**
brahmāṇḍa-samūhāḥ sāvaraṇā **eva** **vānti** sañcaranti \|

**nanu** bhoḥ kṛṣṇa ! kasmin ka **iva** khe rajāṁsīva atas **tvam**
ananta **eva** **vayasā** kāla-cakreṇa **saha** yat yasmāt śrutayo vayaṁ
**tvayi** **atan**-**nirasanena** nidrā-nirāsena phalanti paryavasyanti
taj-jāgaraṇam **atan**-nidrā \| kathaṁ-bhūtāḥ śrutayaḥ ?
**bhavan**-**nidhanāḥ** \| tvan-nidrayā bhavat-sampatyamānaṁ nidhanam
**iva** nidhanam aprakāśo yāsāṁ **tvayi** jāgarite'smākam utsāhaḥ syād
iti jāgṛhīti bhāvaḥ \| athavā bhavān **eva** niḥśeṣaṁ dhanaṁ yāsām atas
tava jāgaraṇam evāsmākaṁ śreya iti \|\|41\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ
sarvātma-mahā---samudrasya stuti-miṣeṇa tat-tvaṁ nirūpayituṁ pravṛttāḥ
śrutayaḥ iyattām aprāpya parāvṛttās tatra svāsāmarthyam abhivyañjayantañ
stutim upasaṁharanti---**dyupataya** iti \| svargādi-loka-patayo
brahmādyā **api** **te** tavāntaṁ **na** yayuḥ, **na** prāpuḥ \| tatra
vayaṁ kāḥ ?

**nanu** yūyaṁ tebhyaḥ sakāśād **api** sūkṣma-darśinyo'ntaṁ prāpsyatha
mā viramata \| tatrāhuḥ---**tvam** **api** tavāntaṁ **na** yāsi \|
āsatāṁ dūre tāvad anye iti bhāvaḥ \| kutas tarhi sarva-jñatā
sarva-śaktitā vā ? tatrāhuḥ---**anantatayā** \| antatābhāvena **na** hi
śaśa-viṣāṇājñānaṁ sārvajñyaṁ tava prāptir vā śakti-vaibhavaṁ vihanti \|

anantatvam evāhuḥ---**yad** antareti \| yasya tava antarā madhye \|
**nanu** aho sāvaraṇā uttarottaraṁ daśa-guṇa-prāptāvaraṇa-yuktā
aṇḍa-**nicayā** brahmāṇḍa-samūhā **vānti** paribhramanti **vayasā**
kāla-cakreṇa khe rajāṁsīva **saha** ekadaiva, **na** tu paryāyeṇa,
**yad** yasmāt **eva** tasmāt **tvayi** viṣaye śrutayo'smad ādyāḥ
phalanti \| tvāṁ sva-viṣayīkṛtya saphalā bhavanti \|
tvat-tattva-nirūpaṇāsāmarthye'pi śrutayaḥ khalu bhagavad-viṣayiṇya iti
prathayaivāsmākaṁ sāphalyam abhūd iti bhāvaḥ \|

katham evam ativiṣaṇṇā bhavatha ? iti tatrāhuḥ---**atan**-**nirasanena**
**bhavan**-nidhanā iti \|
brahma-tattva-paramātma-tattva-bhagavat-tattvāni samāsenoktvā punar
vyāsena vivarītavyānāṁ teṣāṁ madye **yad** brahma tasmiṁs tat-padārthe
prathamaṁ nirūpayitavye ādāv **atan**-nirasanaṁ kāryam \| tatra
etat-padārtho māyā māyika-vastuni cety atrāpy abhyāpatanto nānā
nānā-vādāḥ samāhitā **eva** \| yathā maṇi-kṣetre mṛt-pāṣāṇa-jalādiṣu
dūrīkṛteṣv **eva** maṇi-lābhas tathaivātat-padārtheṣu dūrīkṛteṣv **eva**
brahma-lābhaḥ \| ato'tra māyika-vastūnāṁ **nirasanenaiva**
bhavad-vartamānaṁ nidhanaṁ maraṇaṁ yāsāṁ tāḥ vayaṁ sṛṣṭi-kālam ārabhya
pralaya-kāla-paryantam **api** atad-vastūnāṁ sthāvara-jaṅgamānāṁ
pratyekaṁ jāti-vyakti-guṇa-karmaṇām etāvatī saṅkhyeti gaṇayitum apy
aśakyatvāt tan-nirasanānantaraṁ brahma-paramātma-bhagavattvāni tato'py
atidurgamāni tato'py anantāni kathaṁ vivṛtya nirūpayituṁ
prabhavemāyāṁbhāv \| tasmāt yadi tvat-kṛpāṁ vayaṁ labhemahi, anyo vā kaś
canāpi labheta, tadaiva durgamam **api** tat-tvaṁ sugamaṁ bhaved iti
prathama **eva** śloke akhila-śakty avabodhaka **te** iti tad anantaram
**api** tava pari ye carantīty atra nṛṣu tava māyayety atrāpi
buddhīndriyety atrāpi vyañjitam **eva** \| atrātan-nirasane śrutayaḥ---

asthūlam anaṇv ahrasvam adīrgham alohitam asneham acchāyam atamo avāyv
anākāśam asaṅgam arasam agandham acakṣuṣkam aśrotram arvāg
amano'tejaskam aprāṇam amukham amātram anantaram abāhyaṁ \[bṛ.ā.u.
3.8.8\] ity ādyāḥ \|\|41\|\|

**\...**

**\|\| 10.87.42-43 \|\|**

**śrī-bhagavān uvāca**---

**ity etad brahmaṇaḥ putrā āśrutyātmānuśāsanam \|**

**sanandanam athānarcuḥ siddhā jñātvātmano gatim \|\|**

**ity aśeṣa-samāmnāya-purāṇopaniṣad-rasaḥ \|**

**samuddhṛtaḥ pūrva-jātair vyoma-yānair mahātmabhiḥ \|\|**

**śrīdhara-svāmī (bhāvārtha-dīpikā) : ity**
**aśeṣa**-**samāmnāya**-**purāṇopaniṣad**-rasa iti,
sarva-śruti-purāṇa-rahasya-tātparyam **ity** arthaḥ \|\|42-43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **ity** anena
prakāreṇoktam **etad** ātmanor jīva-brahmaṇor aikya-rūpasyānuśāsanam \|
atha śravaṇottaram ānarcuḥ \| ātmano gatiṁ svarūpam \|\|42\|\|

itītthaṁ **pūrva**-jātaiḥ sanakādibhiḥ \| vyomnākāśena yānaṁ yeṣāṁ taiḥ
\|\|43\|\|

---------------------------------------------------------------------------------------------------------------------

**śrīdharānuyāyinī :** śrī-bhagavān uvāca---evaṁ śruti-kṛtaṁ
brahmopadeśaṁ śrutvā jñātvā kṛta-kṛtyāḥ santaḥ sanakādayaḥ
**sanandanam** ānarcuḥ \|\|42\|\|

he brahmaṇo mānasa-putra nārada ! tava jyeṣṭha-bhrātṛbhiḥ
**vyoma**-yānaiḥ, khaṁ brahma iti śruter brahmānanda-vihāraiḥ
brahma-pāragair vā samuddhṛtaṁ nṝ,nāṁ sarva-kāma-vāsanā-bādhakaṁ yad
idam **aśeṣa**-vedopaniṣat-purāṇa-rahasya-tathāpiaṁ tac-chraddhayā
manasi dhārayaṁs tvaṁ yathecchaṁ bhuvi careti \|\|43\|\|

---------------------------------------------------------------------------------------------------------------------

**nīlakaṇṭhī :** ākhyāyikāmanusarati śrī-bhagavānuvācety ādinā-**ity
etad** iti \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** ātmā śrī-kṛṣṇaḥ
so\'nuśiṣyate anurūpatayā nirūpyate yatra vacasi anyatra yathā
śrī-kṛṣṇasya tat-tvaṁ tad anurūpaṁ nirūpaṇaṁ nāsti anugatatayā
prema-pāravaśyena śrī-rādhānuvartitayā śāsanam iti vā \| anukṣaṇaṁ
śāsanaṁ niyamanaṁ rādhayeti vā ātatatvāc ca mātṛtvādātmā hi paramo hariḥ
**ity** ukteḥ \| samastāny asvarūpāśrayatvāt samastāny
aprema-rasa-mayāvasthāśrayatvād vā ātataḥ rādhā-rasa-magnāvasthāsvarūpam
eva dharmi anye dharmāḥ mimīte parimitaṁ karoty anyat-svarūpaṁ
svaguṇa-rasa-śakty ādy apekṣayā mātṛtvād uttama-vastu-jñātṛtvād vā \|
śuddha-mahā-prema-rasamaya-śakti-vilāsā eva sarva-meyottamāḥ
paramānanda-mahā-sāmrājya-sārākaratvāt taj-jñātā
śrī-rādhānurāga-magna-rūpa eva śrī-kṛṣṇaḥ \|

yac cāpnoti yadādatte yac-cātti viṣayāniha \|

yac-cāsya santato bhāvas tasmād ātmeti gīyate \|\|

**ity** asya cārthaḥ---śrī-rādhāpriya eva viṣayān yat prāpnoti
śabda-sparśādīn sadā prāpnoti tad ekāsaktatvāt rādhāyāḥ
kṛṣṇa-viṣaya-sparśād eva vicchedena rasamayasya karaṇāt gṛhṇāti ca
kṛṣṇo\'pi tān eva nānyan-nija-pāramaiśvaryādikam bhuṅkte ca tāneva
**na** tv ānandāntaram \| santato bhāvaḥ avicchinno rādhāyām eva premā
\| ātmano **gatim** ātmanaḥ śrī-kṛṣṇasyāpi gatiṁ prāpyāṁ rādhām
\|\|42-43\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iti evamīdṛśaṁ vā ete
pūrvoktāḥ śrī-sanakādayaḥ, etad iti pāṭhe pāṭhāntare etac-chruty uktam,
ātmānuśāsanaṁ jīva-hitopadeśam, ā samyak śrutvā, tathā ta evātmano harer
gatiṁ jñātvā siddhā api yogena, kiṁ vā pūrṇa-manorathāḥ santaḥ
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ity** evaṁ
samāmnāyādi**-rasaḥ** \| **pūrva-**jātaiḥ sarvādau **brahmaṇaḥ**
prādurbhūtatvāt-sarvataḥ śreṣṭhair **ity** arthaḥ \| ato vyoyānaiḥ
sarva-trān āsaktyā cadbhir ata eva mahātmabhir udāra**-**matibhistaiḥ
ramyag uddhṛtaḥ guru**-**kṛtābhyas tābhya eva śrutibhya iti śeṣaḥ, iti
yogyatā darśitā \| atra **samāmnāya**ḥ sāmānyata uktaḥ, purāṇaṁ ca tad
upalakṣaṇatvenetihāsaś ca \| tatrayaṁ ca vakṣyamāṇāvaśiṣṭatvena
karmopāsanā**-**rūpaṁ dvividham eva grāhyam \| upaniṣattu-tatra tatra
cchāndogyādi**-**rūpo bhagavad**-**gītādi**-**rūpo vā jñāna**-**bhāgaḥ
\| purāṇasya madhye pāṭhas tad abheda**-**vivakṣayā \| yad-brāhmaṇān
itihāsān-purāṇāni iti svādhyāyopadeśa**-**śruteḥ \| evam---

vā are asya mahato bhūtasya niḥśvasitam **etad** ṛg-vedo yajur vedaḥ
sāma-vedo\'tharvāṅgirasa itihāsa-purāṇam \|\| **ity** āditaḥ
sodaratva-śruteḥ \|

ṛg-vedaṁ bhagavo\'dhyemi yajur vedaṁ sāma-vedam atharvaṇaṁ caturtham
itihāsa-purāṇaṁ pañcamaṁ vedānāṁ vedam \|\| iti \|

iti chāndogyopaniṣadi \| **etad** evānūndate purāṇeṣu itihāsa-purāṇāni
pañcamo veda ucyate \[bhā.pu 3.12.39\]\| **ity** ādinā \| tathāpyatra
sūtādhikāro bhagavannāmādivadvidhibalādeva labhyate varṣāsu
rathakāro\'gnīnādadhati **ity** ādivat teṣāṁ **rasaḥ** pibata bhāgavataṁ
rasam \[bhā.pu 1.1.3\] **ity** ādidṛṣṭyā bhagavad-bhakti-rasamayaṁ
tātparyam \| tac ca tri-vidham-pratyeka-vākya-gatam avāntara-vākya-gataṁ
mahā-prakaraṇa-gataṁ ca \| tatrādyayoḥ **pūrva-pūrva-**darśitam, anyasya
tu---

upakramopasaṁhārāvabhyāso\'pūrvatā phalam \|

arthavādopapattī ca liṅgaṁ tātparya-nirṇaye \|\| iti ṣaḍbhir aṅgaiḥ \|

tac ca sarva-vedādy antasthitasya sṛṣṭyādy anuvādena
darśita-praṇavārthasya prakāśake nāprasiddhānāṁ prasiddhānām api
śrutīnām aikyārthena mūla-padyair evodāhriyate \| yathā jaya jayeti \|
dyupatayaḥ **ity** upasaṁhāropakramayor aikyena sa yad ajayā tvajām
\[bhā.pu. 10.87.38\] **ity** ādibhir abhyāsena \| anucaren-nigamaḥ
\[bhā.pu. 10.87.14\] śrutayas tvayi hi phalanti \[bhā.pu. 10.87.41\]
**ity** ādyā apūrvatayā \| na parilaṣanti kecit \[bhā.pu. 10.87.21\]
**ity** ādibhiḥ phalena \| tvam akaraṇaḥ svarāṭ \[bhā.pu.
10.87.28\]**ity** ādibhir arthavādena \| dṛtaya iva śvasanty asu-bhṛtaḥ
\[bhā.pu. 10.87.17\] **ity** ādibhir upapattyā yathokta-lakṣaṇaḥ
śrī-bhagavān eva vivakṣita iti \| asya śrī-kṛṣṇatvaṁ tu pūrvokta-yuktyā
jñeyam \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmānuśāsanaṁ jīva-hitopadeśaṁ
sarva-mūla-svarūpa-svayaṁ-bhagavat-sambandhy upadeśaṁ vā, ātmano jīvasya
gatir gamyaṁ tādṛśa-bhagavato jñāna-prakāraṁ vā, jñātvā yathā svayam
avadhāritavantas tathaivāvadhāryety arthaḥ \|\|42\|\|

samāmnāyādīnāṁ **rasaḥ** pibata bhāgavataṁ rasaṁ \[bhā.pu. 1.1.3\]
**ity** ādi-dṛṣṭyā bhagavad-bhakti-rasa-mayaṁ tātparyam \|\|43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam*
\|\|41-45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ity** **etad** aṣṭāviṁśatyā
veda-stava-ślokair buddhīndriya-manaḥ-prāṇān iti
brahmopaniṣad-vivaraṇa-mayam ātmānuśāsanam ātmanaḥ svasya gatiṁ prāpya
bhagavat-premāṇam \|\|42-43\|\|

**\...**

**\|\| 10.87.44 \|\|**

tvaṁ caitad brahma-dāyāda śraddhayātmānuśāsanam \|

dhārayaṁś cara gāṁ kāmaṁ kāmānāṁ bharjanaṁ nṛṇām \|\|

**śrīdhara-svāmī (bhāvārtha-dīpikā) : brahma**-dāyādeti brahmaiva dāyam
ivāyatna-prāpyam atti sevata iti tathā \| **brahma**-putreti vā
\|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat ātmānuśāsanam \|
**kāmānāṁ** karmavāsanānām \| **bharjanaṁ** dāhakam \| yathā sanakādayo
**brahma**-dāyādā **brahma-**putrās tathā tvam apīty
āha---**brahma-**putreti \| yathā ta etadṛhītvā caranti tathā tvam apy
etagṛhītvaiva careti bhāvaḥ \|\|

---------------------------------------------------------------------------------------------------------------------

**śrīdharānuyāyinī :** *na vyākhyātam.*

---------------------------------------------------------------------------------------------------------------------

**nīlakaṇṭhī : brahma-**dāyādaḥ brahmaṇo mānasaḥ putraḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity ayaṁ raso
madhura-sāra-bhāgaḥ samyag uddhṛtaḥ prakaṭitaḥ ākṛṣya gṛhīto vā yataḥ
pūrva-jātaiḥ sarvādau śrī-brahmaṇā prādurbhūtaiḥ sarva-jyeṣṭhaiḥ
śrī-bhagavad avatārair ity arthaḥ \| ato vyomayānaiḥ sarva-trānāsaktyā
caradbhir api, kiṁ vā siddhaiḥ, ata eva mahātmabhir udāram atibhiś ca,
tu tvantu, he **brahma-**dāyādeti **brahma-**putratvena tavāpi taiḥ
sāmyādatra yogyatāstīti bhāvaḥ \| dhārayan hṛdi mukhe ca **kāmaṁ**
yathecchaṁ **gāṁ cara**, pṛthvyāṁ paribhramety arthaḥ \| kimartham nṛṇāṁ
manuṣyāṇāṁ kāmā viṣaya-bhogādīcchās tāsāṁ varjanaṁ nivāraṇam,
pāṭhāntare\'pi sa evārthaḥ \| etac-chravaṇena śrī-bhagavad-bhakty
utpattyā nṛṇāṁ kamā vinaśyantv iti tv etad artham ity arthaḥ \|
ca-śabdokto\'yaṁ tebhyo viśeṣaḥ \|\|43-44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : brahma**-dāyādeti
yogya-**brahma-**putratoktyāpi yogyatoktā \| dhārayan hṛdi mukhe ca
**kāmaṁ** yathecchaṁ **gāṁ cara** \| pṛthivyāṁ paribhramety arthaḥ \|
kimarthaṁ nṛṇāṁ **kāmānāṁ** varjanaṁ nivāraṇa-rūpaṁ bharjanam iti
pāṭhe\'pi sa evārthaḥ \| etac-chravaṇena śrī-bhagavad-bhakty upapattyā
nṛṇāṁ kāmā vinaśyantu etad artham apīty arthaḥ \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** **brahma**-**dāyāda**
brahmātmaja \|\|44\|\|

**\...**

**\|\| 10.87.45 \|\|**

**śrī-śuka uvāca**---

evaṁ sa ṛṣiṇādiṣṭaṁ gṛhītvā śraddhayātmavān \|

pūrṇaḥ śruta-dharo rājann āha vīra-vrato muniḥ \|\|

**śrīdhara-svāmī (bhāvārtha-dīpikā) : pūrṇaḥ** kṛta-kṛtyaḥ \|
**śruta**-dharaḥ śrutam arthaṁ manasi dhārayan \| **vīra**-**vrato**
naiṣṭhikaḥ \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **sa** munir nāradaḥ \|
ṛṣiṇā nārāyaṇena \| evam ādiṣṭam itthaṁ proktaṁ tat-tvam \| śraddhayā
gṛhītvāha \|\|

---------------------------------------------------------------------------------------------------------------------

**śrīdharānuyāyinī :** śrī-śuka **evaṁ** nārāyaṇopadiṣṭaṁ śraddhayā
śrutvā manasi dhārayann avismaran kṛta-kṛtyo bhūtvā naiṣṭhiko nārada
uvāca \|\|

---------------------------------------------------------------------------------------------------------------------

**nīlakaṇṭhī : śruta**-dharaḥ **śruta**-mātraṁ dhārayati na bahukṛtva
upadeśam apekṣate \| śveta-ketuvad**-vīravrato** naiṣṭhikaḥ \|\|45\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** kāmānāṁ bharjanaṁ
śrī-kṛṣṇa-saṅgādi-vāmanānāṁ bharjanaṁ rādhaikāntika-sakhya-rasa eva
nirbharatvāt kāmānāṁ śrī-kṛṣṇa-bhāvāntara-kāmanānām varjanam iti
pāṭhāntare\'rthaḥ **sa** eva \|\|44-45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evamitthametadvā ādiṣṭaṁ
prayojanam \| guruṇeti paṭhe pūrvata eva tasya śrī-nārāyaṇaśiṣyatvāt,
kiṁvā adhunā tādṛśopadeśāt śraddhayā **gṛhītvā** omity ādareṇa svīkṛtā
\| yad vā, upadiṣṭamātmānuśāsanaṁ śikṣitvā, yata ātmavān buddhimān \|
kiñca, munirmananaśīlaḥ, yato **vīra**-vrataḥ, ataḥ **śruta-**dharaḥ
pūrṇaś ca san \| he **rājann** iti paramagurutvenātmano\'pi dhanyatāṁ
**gṛhītvā** hṛdi dhṛtvā **pūrṇaḥ** san \| anyat-tair vyākhyātam \| yad
vā, **gṛhītvā** hṛdi dhṛtvā **pūrṇaḥ** san \| nanu kathaṁ sadya eva
gṛhītam tatrāha ātmavāniti \| ataḥ **śruta-**dharaḥ śrutaṁ dharatīti
tathā saḥ \| anyat samānam \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yato **vīravrato**
naiṣṭhika-brahma-cāritvād avikṣipta-cittaḥ \| ataḥ **śruta-**dharaḥ
sakṛc-chravaṇa-mātreṇa śabdas tad-dharaḥ \| yataś ca munir manana-śīlaḥ
ātmavān śrī-bhagavan-niṣṭhaś ca atas tat-kṣaṇādarthato\'pi śraddhayā
niścayātmikayā buddhyā svaguruṇā śrī-nārāyaṇenādiṣṭaṁ **gṛhītvā pūrṇaḥ**
prāpta-sva-mano-ratha-pūrtiḥ sann **āha** \| **sa** ṛṣiṇeti pāṭhaḥ
kvacit \| **rājann** iti tad abhīṣṭam uttarayitvā protsāhayati
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** **śruta**-dharaḥ śrutam
arthaṁ manasi dhārayan **vīra**-vrataḥ vīrasyeva vrataṁ pratijñā yasya
saḥ \|\|45 \|\|

**\...**

**\|\| 10.87.46 \|\|**

**śrī-nārada uvāca**---

namas tasmai bhagavate kṛṣṇāyāmala-kīrtaye \|

yo dhatte sarva-bhūtānām abhavāyośatīḥ kalāḥ \|\|

**śrīdhara-svāmī (bhāvārtha-dīpikā) :** nama iti śrī-kṛṣṇāvatāratayā
nārāyaṇaṁ namasyati \| uktaṁ hi ete cāṁśa-**kalāḥ** puṁsaḥ kṛṣṇas tu
bhagavān svayaṁ \[bhā.pu. 1.3.28\] iti \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvāḥ śrutayas
tāvac-chrī-kṛṣṇam eva stuvantīti jñātvā sa-prema-śrī-kṛṣṇasyāvatārataya
nārāyaṇaṁ praṇamati---nama iti \| ko\'sau kṛṣṇaḥ yaḥ abhavāya
saṁsāra-nivṛttaye uśatīḥ kamanīyāḥ kalā avatārān \| tac-coktaṁ prathame
ete cāṁśa-**kalāḥ** \[bhā.pu. 1.3.28\] ity ādinā
rakṣā-bhūmi-kṛpā-mūrti-ṣoḍaśāṁśe kalā matā \| iti vāratantaviḥ \|

vaṁśaiśvarye dhane leśe sambhṛtau khatri-bhāgake \|

meṣādīnāṁ tathā vīrye satālavyoṁ\'śa īritaḥ \|\| iti ca \|\|

---------------------------------------------------------------------------------------------------------------------

**śrīdharānuyāyinī :** bhaktānāṁ saṁsāra-nivṛtty arthaṁ
gṛhīta-nānā-kamanīyāvatārāya vimala-**kīrtaye** śrī-kṛṣṇa-rūpāya
nārāyaṇāya tubhyaṁ namaḥ \|\|

---------------------------------------------------------------------------------------------------------------------

**nīlakaṇṭhī :** abhavāya mokṣāya \| uśatīḥ kamanīyāḥ \| **kalāḥ**
avatārān \|\|46\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** nāradaḥ
śrī-rādhā-nāgaraṁ samasta-bhagavat-svarūpatayā namati---**tasmai**
**bhagavate** parama-pūrṇatama-bhagavattvāya kṛṣṇāya
samasta-bhagavat-svarūpotkṛṣṭa-paramānanda-vigrahāya
śṛṅgāra-rasādhiṣṭātṛtvena śyāmavarṇāya vraja-kāminī-cittākarṣakāya
śrī-rādhayā svaguṇair ākṛṣyamāṇāya amalo viśuddha-prema-rasas tan-mayī
kītiryasya śrī-kṛṣṇo rādhayā itthaṁ viharatītyādyā \| ya eva
**sarva**-bhūtānām abhayāya na vidyate kuto\'pi bhayaṁ
yasmāt-tādṛśa-viśuddha-svaprema-viśeṣāya uśatīḥ kamanīyāḥ kalā avasthā
vātsalya-sakhyādi-rasamayīr **dhatte** kalayati tā api avasthāntaraṁ
miśra-prema-rasamayaṁ dhārayanti tā api svarūpāntarāṇ īty evam \| etena
nārāyaṇo\'pi mahā-paramparayā kṛṣṇāntarbhūta iti \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** **namas** **tasmai**
bhagavata iti \| kṛṣṇa-namaskārād eva kṛṣṇa-parā stutir iyam upapadyate
\|\|46\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇa-buddhyā
māhātmya-viśeṣa-sampattyā śrī-nārāyaṇaṁ nitarāṁ prīṇayannam ati-nama iti
\| pratyakṣe\'pi parokṣoktir atyanta-gauravāt \| yad vā,
avatāri-śrī-kṛṣṇaṁ prati natyaiva tasya sā sampadyate santoṣaśceti \|
śrī-kṛṣṇam eva bhaktyā praṇamati-**bhagavate** sākṣāt parameśvarāya,
tatrāpi kṛṣṇāya nijāśeṣaiśvarya-prakaṭanena **sarva**-cittākarṣakāya,
ata evāmala-**kīrtaye** \| bhagavattvam evāha---ya iti \|
**sarva**-bhūtānām ity adhikārāpekṣā nirastā \| abhavāya
saṁsāra-duḥkha-nivṛttaye, **kalāḥ** rūpāṇi, nārāyaṇādy avatārānity
arthaḥ \| katham-bhūtāḥ uśatīr jagan-maṅgalā iti mukha-prāpakatvādikaṁ
coktam \| yad vā, amala-kīrtitvam evāha---ya iti \| kalā
rāsa-krīḍā-vaidagdhīr **dhatte** puṣṇāti \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tan-mano-ratha-pūrtim eva
darśayitum āha śrī-nārada uvāceti \| atha **sarva**-śruti-tātparyaṁ
śrī-kṛṣṇa evāvadhārya tasyaivotkarṣaṁ vyañjayati **namas** tasmā iti \|
atra mārgeṣu jñāna-yoga-bhaktiṣu madhye bhaktir eva śreṣṭhā \| upāsakeṣu
jñāni-prabhṛtiṣu bhakta eva śreṣṭhaḥ \| upāsyeṣu brahma-svarūpādiṣu
bhagavān eva śreṣṭha iti sakala-śruti-vākyair eva nirdhāritam \|
bhagavatyapi sadasataḥ paraṁ tvam atha yad eṣv aśeṣam iti striya
uragendra-bhoga iti vākyābhyāṁ kṛṣṇa eva śreṣṭho niścita ity
abhijñāyaiva sākṣād aparokṣasya śrī-nārāyaṇasyāgre\'pi namastubhyaṁ
nārāyaṇāyety aprayujya **namas tasmai** kṛṣṇāyetyuc cair uccārayāmāsa \|
amalā asur ebhyo\'pi mokṣa-pradatvād avidyā-mālinya-nivartikā kīrtir eva
yasya **tasmai** \|

nanu, kiṁ puraḥ santaṁ māṁ svaguruṁ hitvā tam eva praṇamasi tatrāha---ya
iti \| abhavāya bhava-nivṛttaye uśatīḥ kamanīyāḥ kalā
bhavad-vidhānavatārān-**dhatte** iti tan-namaskāreṇaiva
tvan-namaskāro\'py abhūd iti bhāvaḥ \| vartamāna-nirdeśena tasya
nityatvam api spaṣṭīkṛtam \| tathā ca śrutiḥ---

tasmāt kṛṣṇa eva paro devas taṁ dhārayettaṁ rasayettaṁ bhajettaṁ yajet
oṁ tat sat \|\| iti gopāla-tāpanī \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha **sarva**-śruti-tātparyaṁ
svayaṁ-bhagavati śrī-kṛṣṇa evāvadhārya santoṣāt
tad-rūpa-nijeṣṭa-devābhedena tad avatāraṁ sva-guruṁ śrī-nārāyaṇ-rṣiṁ
namasyati---nama iti \|\|46\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : namas** **tasmai**
**bhagavate** **kṛṣṇāyāmala**-kīrtaya ity ādi \| kṛṣṇāyeti
kṛṣṇa-namaskāreṇaiva kṛṣṇa-paraiva śruti-stutir iyam upapadyate
\|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vedastuty artha-tātparyam
nirdhārya sapratijñam eva śrī-kṛṣṇasyaiva-sarvotkarṣam
abhivyañjayati-**namastasmai** iti \| atra mārgeṣu jñāna-yoga-bhaktiṣu
madhye bhaktir eva śreṣṭhā \| upāsakeṣu jñāni-prabhṛtiṣu bhakta eva
śreṣṭhaḥ \| upāsyeṣu brahma-svarūpādiṣu bhagavān eva śreṣṭha iti
sakala-śruti-vākyair eva nirdhāritam \| bhagavaty api sadasataḥ paraṁ
tvam atha yadeṣv aśeṣam iti striya uragendra-bhoga-bhuja-daṇḍa \[bhā.pu
10.87.23\] iti vākyābhyāṁ kṛṣṇa eva śreṣṭho niścita ity abhijñāyaiva
sākṣād aparokṣasya śrī-nārāyaṇasyāgre\'pi namastubhyaṁ nārāyaṇāyety
aprayujya **namastasmai** kṛṣṇāyetyuc cair uccārayāmāsa \| amalā
asurebhyo\'pi mokṣa-pradatvād avidyā-mālinya-nivartikā kīrtir eva yasya
**tasmai** \|

nanu, kiṁ puraḥ santaṁ māṁ sva-guruṁ hitvā tam eva praṇamasi
tatrāha---ya iti \| abhavāya bhavanivṛttaye uśatīḥ kamanīyāḥ kalā
bhavad-vidhānavatārān-**dhatte** iti tan-namaskāreṇaiva
tvan-namaskāro\'pyabhūd iti bhāvaḥ \| vartamān anirdeśena tasya
nityatvam api spaṣṭīkṛtam \| tathā ca śrutiḥ---

tasmāt kṛṣṇa eva paro devastaṁ dhārayettaṁ rasayettaṁ bhajettaṁ yajet oṁ
tat sat \| iti gopāla-tāpanī \|\|46\|\|

**\...**

**\|\| 10.87.47 \|\|**

ity ādyam ṛṣim ānamya tac-chiṣyāṁś ca mahātmanaḥ \|

tato'gād āśramaṁ sākṣāt pitur dvaipāyanasya me \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ity** anena ślokenarṣiṁ
nārāyaṇaṁ **tac-chiṣyāṁś** c**ānamya** \|\|

---------------------------------------------------------------------------------------------------------------------

**śrīdharānuyāyinī :** evaṁ śrī-kṛṣṇaṁ saśiṣyaṁ nārāyaṇaṁ **ca** \|
nāradas tad āśramāt-sākṣād-yoni-vyavadhānam antareṇa pitur vyāsasyā
śramam agāt \|\|

---------------------------------------------------------------------------------------------------------------------

**nīlakaṇṭhī : ādyam** ṛṣiṁ nārāyaṇam \| **sākṣāt** pituḥ
yoni-vyavadhānaṁ vinā janakasya \| agni-mathanāvasare kathañcid araṇau
retaḥ patitaṁ mamantha vyāsas tad eva tata utpannaḥ śuka iti hi
vadantīti śrī-dharācāryāḥ \|\|47\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** **ity** evaṁ
prakāreṇa **ādyam** ṛṣiṁ nārāyaṇam **ānamya** \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ity** evam **ānamya**
pṛṣṭvā anujñāū prārthy ety arthaḥ \| āmantryeti pāṭhe\'pi sa evārthaḥ \|
pāṭhantaraṁ spaṣṭam \| tasya śiṣyān kalāpa-grāma-vāsi-pramukhān \|
śrī-brahma-putreṇāpi tena teṣām āmantraṇe hetuḥ---mahātmanas tad
eka-bhakti-parān **ity** arthaḥ \| tatas tat-paścād eveti paramo vinaya
uktaḥ \| yad vā, tasmāt śrī-nārāyaṇāśramāt nārada iti śeṣaḥ \|
anyat-tair vyākhyātam \|

yad vā, **sākṣāt** prakaṭaṁ suprasiddham **āśramaṁ** śrī-badaryākhyam,
tat-sambandhenaiva śrī-bādarāyaṇatvakhyāteḥ \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sākṣād avyavahitaṁ tadānīṁ
tenāsthitam **āśramaṁ** brahmavaivarte tu śrī-śuka-janma-katheyaṁ
śrī-dvaipāyana-patnyā udare jātaḥ śrī-śukadevo bahūni varṣāṇi
yoga-balena sthitaḥ \| pitrā muhuḥ prārthito\'pi na niṣkrāntavānuktavāṁś
**ca**, kathaṁ niṣkramāṇi \| niṣkrama-mātreṇa śrī-bhagavan-māyāvyāpto
bhaviṣyāmi \| iti **tac**-chrutvā tad upadeśena dvārakāṁ gatvā
dvaipāyanenānītaḥ svayaṁ bhagavān śrī-kṛṣṇas tam uvāca \| tava māteyaṁ
duḥkhitāsti \| kathaṁ na niṣkrām asīti \| **tac**-chrutvā tena
prārthitam, yadi bhavatā māyā dūrīkriyate tadāhaṁ niṣkramāṇīti bhagavatā
tathāṅgīkṛte\'sau niṣkrānta eva pravrajitavāniti \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti-śabdaḥ prakāre
samāptau vā \| iti prakāreṇaiva **ādyam** **ānamya** ānato bhūtvā \| yad
vā, iti kṛṣṇa-praṇāma-samāptau vṛttāyām ādyaṁ tam **ṛṣim** **ānamya** \|
tato nārāyaṇāśramāt\|\|47 \|\|

**\...**

**\|\| 10.87.48 \|\|**

sabhājito bhagavatā kṛtāsana-parigrahaḥ \|

tasmai tad varṇayām āsa nārāyaṇa-mukhāc chrutam \|\|

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sabhājito\'rcitaḥ \|
**tasmai** mat-pitre \|\|

---------------------------------------------------------------------------------------------------------------------

**śrīdharānuyāyinī :** sa **ca** vyāsenātithyarītyādṛto vyāsāya
nārāyaṇācchrutaṁ sarvaṁ **varṇayāmāsa** \| anena śrī-nārāyaṇān-nāradas
tato \| vyāsas tasmād ahaṁ mattaś **ca** tvaṁ prāptavān asīti
gurūpadeśa-paramparā sūcitā \|\|

---------------------------------------------------------------------------------------------------------------------

**nīlakaṇṭhī :** sabhājitaḥ pūjitaḥ \|\|48\|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :**
viśuddha-mahā-premāspadatayā śrī-kṛṣṇa-mananaṁ mano bodhaḥ caitanyaṁ taj
jano rādhā-sakhī-janaś caret **tad**-viṣaye
āliṅgana-darśana-sparśanādi-ceṣṭāṁ kūryād iti \|\|48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhagavatā**
śrī-dvaipāyanena bhagavac-chabdena tu tasyāpi
**tad**-vijñānādi-sāmarthyaṁ sūcitam \| **tasmai** bhagavate iti tasya
śrī-nārada-śiṣyatāpi sūcitā \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhagavatā** śrī-dvaipāyanena
bhagavac-chabdanir deśena sanakādivat-tasyāpi
**tad**-vijñānādi-sāmarthe\'pi tac-chravaṇaṁ sūcitam \| tasmin
svabhaktiś ca \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** **bhagavatā** vyāsena \|
**tasmai** vyāsāya \|\|48 \|\|

**\...**

**\|\| 10.87.49 \|\|**

ity etad varṇitaṁ rājan yan naḥ praśnaḥ kṛtas tvayā \|

yathā brahmaṇy anirdeśye nirguṇe'pi manaś caret \|\|

**śrīdhara-svāmī (bhāvārtha-dīpikā) :** sākṣāt pitur iti
yoni-vyavadhānaṁ vinā janakasya agni-manthanāvasare kathañcid araṇau
retaḥ patitaṁ mamantha vyāsas tadaiva tata utpannaḥ śuka iti hi
vadanti\|\|47-49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yathā** manaḥ-śrutiḥ tathā
hi prāṇann eva prāṇo nāma bhavati vadan-vāk-paśyaṁś cakṣuḥ \[bṛ.ā.u
1.4.7\] **ity** ādi-śruter vāk-prabandha-rūpāyāḥ śruter mano-rūpatvān
mana **ity** uktam \| manaḥ pūrva-rūpaṁ vāg uttara-rūpam \| iti śruter
vā \| brahmaṇi **yathā** cerat-praviśati tathā varṇitam \|\|

---------------------------------------------------------------------------------------------------------------------

**śrīdharānuyāyinī :** he rājaṁs **tvayā** kṛtasya praśnasya sarva-midam
uttaraṁ mayā dattam \| tat-kim **ity** apekṣāyām āha---**yathā**
sa-guṇālambanena prakāreṇa carantīnāṁ śrutīnāṁ dvārā nirguṇe brahmaṇi
mano\'pi pracaret kimuta śrutayaḥ \|\|

---------------------------------------------------------------------------------------------------------------------

**nīlakaṇṭhī :** tad evam **anirdeśye** brahmaṇi kathaṁ carantīty
ākṣepasya buddhīndriya-manaḥ-prāṇān iti ślokena buddhyādīnāṁ

vastu-tattvāvadhāraṇādy arthatvoktyā tāsāṁ śabdādi-pramāṇa-janyatvenāsti
**brahmaṇy** api śabda-pravṛttir iti saṅkepeṇottaraṁ dattam \| tad eva
punaḥ śrī-bhagavan-nārada-saṁvāda-rūpākhyāyikāmukhena vistarataḥ
pratipādyākhyāyikāṁ ca samāpyopasaṁharati---**ity etad** iti \| mana iti
buddhyādi-catuṣṭayopalakṣaṇam \|

manasā hy eva paśyati manasā śṛṇoti \|

kāmaḥ saṅkalpo vicikitsā śraddhā dhṛtir

adhṛtir hrīr dhīr bhītir ity etat sarvaṁ mana eva \|\| \[bṛ.ā.u 1.5.3\]

iti darśanādi-karaṇānām indriyāṇāṁ

dhī-śabditāyā buddheś ca mano\'natiriktatva-śravaṇāt \| prāṇasyāpy
atraivāntarbhāvaḥ \| sa eṣa iha praviṣṭa ānakhāgrebhyaḥ \[bṛ.ā.u 1.4.7\]
iti pūrva-prakṛtasya buddhyādi-saṅghāta-praviṣṭasya---

sa prāṇann eva prāṇo nāma bhavati vadan vāk paśyaṁś cakṣuḥ śṛṇvañ
chrotraṁ manvāno manaḥ tāny asyaitāni karma-nāmāny eva \|\| \[bṛ.ā.u
1.4.7\] iti prāṇādy ātmatva-śruteḥ \|

tatrāpi buddhir eva prāṇādy ātmatvaṁ yuktaṁ na cita iti yukto\'tra
manasaivetara-saṅgrahaḥ \| evaṁ ca nirmṛṣṭa-nikhilān
artha-vrāta-niratiśayānanda-pratyag ātma-jyotiḥ-svarūpe brahmaṇi
pramātṛtvādy anartha-mūla-stambha-bhūtājñānadhvāntavidhvaṁsinī tat-tvam
asyādi-vākya-karaṇikā mano-vṛttiḥ sambhavatīti yujyata evānirdeśye\'pi
brahmaṇi vācaḥ sañcāra iti siddham \|\|49\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** no\'smān prati yaḥ
**praśnaḥ** kṛtaḥ, **ity** atra **etad**-varṇitam, pāṭhāntare\'pi \|
tat-tatra kim **ity** apekṣāyām āha---yatheti \| **manaś caret**,
śruti-dvārā cittaṁ praviśatīty arthaḥ \| yad vā, mānayati jñāpayatīti
mano vedaḥ, he rājannitīdṛśaṁ praśnaṁ kartuṁ tvam evārhasi, **etad**
uttara-pātraṁ ca tvam eveti bhāvaḥ \| tasya
tādṛśa-praśna-viṣayatvenātmano bahumānānta iti bahutvam iti \|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁharati---itīti \|
no\'smān prati yaḥ **praśnaḥ** kṛta **ity** atraitad-varṇitam \| tad
etat iti pāṭhe tu tat-tatra kim, **ity** apekṣāyām āha yatheti \|
**yathā** bhagavattvādy avalambanena
bhagavat-prasādottha-bhakti-prakāreṇa vā carantīnāṁ śrutīnāṁ dvārā
mano\'pi **caret-**praviśet kim uta śrutaya **ity** arthaḥ \| etā hi tat
tu samanvayāt \| iti nyāyena tad eka paryavasānatayā pūrvaṁ darśitāḥ \|
śabda-brahma-paraṁ brahma mamobhe śāśvatī tanū \[bhā.pu 6.6.51\] iti
nyāyena tad eka-rūpatvāt-tādṛśa-śaktayaś ca \| yathoktaṁ svayaṁ
bhagavati śrī-kṛṣṇe śrutīr vināpi śakti-prāg albhyaṁ
nibhṛta-marun-mano-'kṣa \[bhā.pu 10.87.23\] **ity** ādau tad arayo\'pi
yayuḥ smaraṇāt \[bhā.pu 10.87.23\] **ity** atra \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** **yathā**
bhagavat-prasādottha-bhakti-prabhāveṇety arthaḥ \|\|49 \|\|

**\...**

**\|\| 10.87.50 \|\|**

yo'syotprekṣaka ādi-madhya-nidhane yo'vyakta-jīveśvaro

yaḥ sṛṣṭvedam anupraviśya ṛṣiṇā cakre puraḥ śāsti tāḥ \|

yaṁ sampadya jahāty ajām anuśayī suptaḥ kulāyaṁ yathā

taṁ kaivalya-nirasta-yonim abhayaṁ dhyāyed ajasraṁ harim \|\|

**śrīdhara-svāmī (bhāvārtha-dīpikā) :** samasta-veda-stuty arthaṁ
saṅgṛhyānusmārayati---**yo'syotprekṣaka** iti \| **yo'sya** viśvasya
**utprekṣakaḥ,** evam etad anuśāyināṁ samasta-puruṣārtha-siddhaye
sṛṣṭi-sthiti-pralayādi-prāpaṇīyam ity ālocaka ity arthaḥ \| anena
nimittatvam uktam evam āḷokyāsyādi-madhya-nidhane ādir janma madhyaḥ
pālanaṁ nidhanam antaḥ eteṣu karmasu yo vartate \| anenopādānatvam uktam
\|

nanu prakṛti-puruṣayor upādāna-nimittatve prasiddhe ? satyam, tayor api
tata evodbhūtatvān mūla-kāraṇaṁ sa evety āha---**yo'vyakta-jīveśvara**
iti \| praveśa-niyamane darśayati---**ya** iti \| pūrvokta-prakāreṇedaṁ
**sṛṣṭvā** yad artham etat sṛṣṭaṁ **tena ṛṣiṇā** sṛṣṭe kārye'ham iti
darśanāt ṛṣir jīvaḥ, tena saha **anupraviṣṭaḥ** **puraḥ** śarīrāṇi tasya
bhogāyatanāni **cakre** \| **tāḥ puraḥ śāsti** tasya bhogaṁ dadat
paripālayati \|

upāsakasya ca **kaivalya**-rūpo bhavatīty āha---**yaṁ** saṁpadyeti \|
**yaṁ saṁpadya** prāpya **anuśayī** anv anu daṇḍavat-praṇāmaiś
caraṇa-mūle śete iti tathā sa jīvo'**jāṁ** kārya-kāraṇa-rūpām avidyāṁ
\[**jahāti**\] tyajati \|

nanu brahma-saṁpannasyāpi jīvasya tat-sambandho dṛśyate ? ata
āha---**suptaḥ** **kulāyaṁ** yatheti \| ayaṁ bhāvaḥ---**yathā suptaṁ**
śarīravantam anye paśyanti, sa tu nātmānaṁ tathā paśyati, evaṁ
jīvan-muktam apy anye dehavantaṁ paśyanti, sa tu na kiñcit paśyatīti
**taṁ** **harim ajasram** anavarataṁ **dhyāyet** \|

kim ity ata āha---**abhayaṁ** na bhayaṁ yasmād bhaya-nivartakam ity
arthaḥ \| kuta etat ? **kaivalya-nirasta-yoniṁ**
kaivalyenāpracyuta-svarūpāvasthānena nirastā tiras-kṛtā yonir
mūla-kāraṇaṁ māyā yena tam \|

sarva-śruti-śiro-ratna-nīrājita-padāmbujam \|

bhoga-yoga-pradaṁ vande mādhavaṁ karmi-namrayoḥ \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idaṁ viśvam \| ity artha
iti-bhagavad icchā-pūrvakatvāt-sṛṣṭyādeḥ sa aikṣata \[chā.u. 6.2.3\] ity
**ādi**-śruter iti \| bhāvaḥ anenālocakatva-kathanena \|
anenādi-madhyānteṣu vartanena tathā cābhinna-nimittopādānatvam uktaṁ
bhagavataḥ sṛṣṭy ādeḥ \| punar āśaṅkate-nanv iti \| satyam ity
arddhāṅgīkāre \| tayoḥ prakṛti-puruṣayoḥ \| tato bhagavata eva \| sa
bhagavān eva \| avyaktaṁ prakṛtiḥ jīvaḥ puruṣas tayor īśvaraḥ śakty
aṁśa-rūpeṇāśrayaḥ \| yad arthaṁ yasya bhogādy artham \| etad-viśvam \|
aham iti darśanāt so\'ham iti jñānāt \| yamīśam \|
tat-sambandho\'vidyāsambandhaḥ \| ato\'tra \| atrāśayam āha---ayam-bhāva
iti \| kiṁ tad-dhyāneneti ced āha---abhayam iti \| ity artha iti puṁsāṁ
no mama sevāyā ṛte duḥkhaṁ nivartate ity ādy ukter iti bhāvaḥ \| atra
hetum āśaṅkate---kuta etad iti \| yo\'syotprekṣaka ity ādy arthe śrutim
āha---

> nityo nityānāṁ cetanaś cetanānām
>
> eko bahūnāṁ yo vidadhāti kāmān \| \[ka.u. 2.2.14\]
>
> tam īśvarāṇāṁ paramaṁ maheśvaraṁ
>
> tad-devānāṁ paramaṁ tu daivatam \|\| \[śve.u 6.7\]
>
> tam ātmasthaṁ ye tu paśyanti
>
> dhīrāsteṣāṁ śāntiḥ śāśvatī netareṣām \|\| \[ka.u. 2.2.13\]

iti \| sarveśvara-pareyam \| sugamatvān na vyākhyātā \| **yaḥ** sṛṣṭvety
atra sṛṣṭe kārye so\'ham iti darśanād ṛṣir jīvaḥ \| tathā ca śrutiḥ---

atmaivedamaga āsīt-puruṣa-vidhaḥ \| so\'nu vīkṣya nānyad
ātmano\'paśyat-soham asmīty agre vyāharat-tato\'haṁ nāmābhavat-tasmād
apy etarhy āmantrito\'hamayam ity evāgra uktvāthānyānāma prabrūta \|\|
iti \|

arthaḥ---agre sṛṣṭeḥ kāryaṁ prathamaṁ puruṣa-vidhaḥ puruṣākāro jīvātmā
evāsīt \| sa anu anantaraṁ sarvato vikṣyātmanaḥ svasmād
anyannāpaśyatso\'ham asmīti vyāharat prathamam uktavān tataḥ kāraṇād
ahaṁ nāmābhavat tasmāt-kāraṇād etarhīdānīm api kenapy āmantritaḥ sann
agre prathamaṁ aham ayam ity evam uktvāthānantaram anyan-nāma brūte kas
tvam ity uktaḥ aham amuko\'smīti \|

**suptaḥ** kulāyam ity atra śrutiḥ tad **yathā**---

> priyayā striyā sampariṣvakto na bāhyaṁ kiñcana veda nāntaram evāyaṁ
> puruṣaḥ prājñenātmanā sampariṣvakto na bāhyaṁ kiñca na veda nāntaram
> \|\| \[bṛ.ā.u. 4.3.21\] iti \|

sambhoga-kāle maraṇa-kāle vā priyayāliṅgitaḥ prājñena suṣupti-sākṣiṇā
viśuddhātmanā sampariṣvakta ekī-bhūta iti śruti-padārthaḥ \|
svāminām-sarveti \| sarva-śrutīnāṁ śiroratnair upaniṣadbhir
dīpasthānīyair nirājitaṁ nirmaṁcha-nīkṛtaṁ padāmbujaṁ yasya tam \|

> sudīpair vividhair viṣṇoś cālanena yatas tataḥ \|
>
> proktaṁ nirmaṁchanaṁ tad-dhi nīrājanam iti smṛtam \|\| iti saṁhitokteḥ
> \|

punaś ca karmiṇāṁ bhoga-pradaṁ namrāṇāṁ bhaktānāṁ bhakti-yoga-pradam \|
yad vā, yogaḥ sāyujyaṁ tat-pradam ity arthaḥ \|\|

---------------------------------------------------------------------------------------------------------------------

**śrīdharānuyāyinī :** samasta-veda-śruty arthaṁ
smārayan-bhoga-mokṣa-pradatvena harir eva bhajanīya ity āha---yo\'syeti
\| jīvānāṁ sarva-puruṣārtha-siddhaya evam idaṁ sṛṣṭy ādikaṁ kariṣyāmīty
ālocya tathaiva tatra pravṛttaḥ san yo hariḥ prakṛti-puruṣayoḥ
pravartako\'pi viyadādi virāḍantaṁ viśvaṁ tad antargatāni
jīva-bhogāyatanāni devam anuṣyatir yag **ādi**-śarīrāṇi ca sṛṣṭvā teṣu
śarīrābhimāninā saha sākṣi-rūpeṇa praviśya tānīndriyādi-rūpa-śarīrāṇi
tat-tad indriya-golakādhiṣṭhātṛ devatā-rūpeṇa **śāsti**
sva-sva-viṣaya-grahaṇe pravartayati jīvaṁ ca nānā-bhoga-sukha-dānena
pālayati \| tathā yena hariṇā pālito\'vidyāśliṣṭo jīvo **yaṁ**
samprāpyānukṣaṇaṁ yac caraṇa-mūle daṇḍavat-patitaś cet-tadānādy avidyāṁ
tathā parair dṛśyamāne\'py āvidyake śarīresupta ivābhimānaṁ ca yad
anukampayā tyajati **taṁ** bhakta-bhaya-haraṁ nityānanda-svarūpa-mahimnā
dūrato\'pāstamāyaṁ ca hariṁ dhyānottarabhāvinopādhitvāviśeṣeṇa
sva-svetar opādhi-virodhinā caramasākṣāt-kāreṇa sat-kāryam ajñānaṁ
haratīty ekaḥ paramātmaiva haristaṁ pratikṣaṇaṁ dhyāyet \|
anātma-pratyaya-tiraskāra-pūrvakātmaikākārapratyaya-pravāhātmakaṁ
tad-dhyānaṁ kuryād iti veda-stuti-sāram \|\|

putrasyān anvitālāpaiḥ pitarāv iva tuṣyataḥ \|

mama śrī-rādhikā-kṛṣṇau veda-golārtha-bhāṣayā \|

---------------------------------------------------------------------------------------------------------------------

**nīlakaṇṭhī :** tam imaṁ sarvopaniṣadarthaṁ saṅgṛhya
smārayati---yo\'syotprekṣaka iti \| **yo** hariḥ
samūla-saṁsāra-duḥkha-saṁhartā asya cetanācetanasya jagataḥ
**ādi**-**madhya**-**nidhane** sargasthity antaviṣaye utprekṣakaḥ
kalpakaḥ rajjur iva bhujaṅgasya tena jagad-vivartādhiṣṭhānatva-rūpam
upādānavam uktam \| atra hetuḥ---yo\'vyaktajīveśvaraḥ avyaktaṁ māyā
jīvaś cid ābhāsas tayor īśvaraḥ pravartakaḥ pradhāna-kṣetrajña-patir
guṇeśaḥ \[śve.u 6.16\] iti śruteḥ \| ajñāna-viṣayīkṛtā śuktir yathā
rajatābhāsasya rajata-jñānābhāsasya ca pravartikā evaṁ brahmāpy anādau
jīveśvara-vibhāge vivāśritājñāna-viṣayīkṛtaṁ sat-sad ābhāsasya
kārya-kāraṇasya cid ābhāsasya pravartakamito yuktam asyopādānatvam ity
arthaḥ ajñānāśraya-viṣaya-bhedāc cetana-bhedaḥ prāptaḥ sraṣṭṛ-praveṣṭror
aikyād aupādhika ity āśayavān āha---**yaḥ sṛṣṭvedam** anupraviśyeti \|
idaṁ viyad **ādi**-virāḍantaṁ \| sṛṣṭvānupraviśya ca **ṛṣiṇā** \|
ittham-bhāve tṛtīyā \| brahma-rūpeṇa **puraḥ**
jarāyujāṇḍaja-svedajodbhijjāni caturvidhāni śarīrāṇi **cakre** nirmame\|
tatra dṛṣṭāntaḥ-**suptaḥ** **kulāyaṁ** yatheti \| **yathā**-suṣuptaḥ
sthūla-sūkṣma-dehau tyajati evaṁ samāhitaḥ kāraṇa-deham apīty arthaḥ \|

> dvaitasyāgrahaṇe tulyam ubhayoḥ prājña-tulyayoḥ \|
>
> bījanidrāyutaḥ prājñaḥ sā tu turye na vidyate \|\|

iti śruti-siddho\'yaṁ dṛṣṭāntaḥ \| ata eva **taṁ** hariṁ kaivalyena
nirupādhikatvena **nirastaṁ** yonir mūlājñānaṁ yena sa tathā \| etena
brahmaiva saṁsarati brahmaiva mucyata ity api darśitam \| ata evābhayaṁ
saṁsāra-bhaya-śūnyaṁ dvitīyābhāvāt dvitīyād vai bhayaṁ bhavati \[bṛ.ā.u
1.4.2\] iti śruteḥ \| **ajasraṁ** santataṁ dhyāyet
anātma-pratyaya-tiraskāreṇātmaikākāraṁ pratyaya-pravāhaṁ kuryāt ātmano
vṛtti-vyāpyatvād-**dhyāyed** ity uktaṁ na tu paśyed iti
pratyaya-brahma-prakāśasya svarūpatvād iti bhāvaḥ \|\|

vyācakratuḥ śrī-dhara-rāmacandrau veda-stutiṁ gām iva sūrya-candrau \|

vyācakra cānyaḥ kavitārakāmaḥ sulocanānāṁ padavī-prasiddhayai \|\|

pārāvāra-śrita-kacakavir jyeṣṭha-gaṅgā-pratīcī sevyā

cāturdhara-kula-bhṛtāṁ kūrpar agrāmavāsāt \|

kāśyāṁ teṣāṁ hari-hara-paraḥ ko\'pi govinda-sūnuḥ

phullāmbājaḥ śrutin utimasau vyākaron-nīla-kaṇṭhaḥ \|\|

---------------------------------------------------------------------------------------------------------------------

**prabodhānanda-sarasvatī (śruti-stuti-vyākhyāḥ) :** śrutibhiḥ stutaṁ
gopībhiś ca nityābhiḥ kevala-rasamayatvena varṇitaṁ śrī-kṛṣṇaṁ sarvasya
paramotkṛṣṭa-tat-prema-sukhārthino dhyeyatvenpanyasyati śrī-śukaḥ---ya
iti \| **taṁ** hariṁ dhyāyet manoharaṁ samasta-śāstra-maryādāhāriṇaṁ vā
yo\'sya viśvasya ādau sṛṣṭeḥ pūrvaṁ madhye sṛṣṭy anantaraṁ **nidhane**
pralaye sati uda eva sva-prema-bhājaḥ prekṣakaḥ---kasya premāvirbhūtam
kasya vā nāvirbhūtam kasya vā kiyad āvirbhūtam---ity evaṁ ya eva
vyaktānāṁ svīy jīvānām īśvaraḥ na tu nārāyaṇasya tatreśitṛtvam ya eva
idaṁ svabhāva-viśiṣṭaṁ śarīrajātaṁ sṛṣṭvā **ṛṣiṇā** svarasa-tatvajñena
rūpeṇa tat praviśya tāḥ puro\'vyaktabhāvāni śarīrāṇi **śāsti** śikṣayati
nija-bhāvam ity arthaḥ \| **yaṁ** ca rādhā-rasāviṣṭa-svarūpa hariṁ
**sampadya** samyak prāpya **jahāty** ajāṁ niravidyo bhavati nirmāyo vā
\| **anuśayī** tad rasaika-vāsanāvān san \| **yathā** suṣuptaḥ
**kulāyaṁ** śarīraṁ tyajati tad abhimānar ahito bhavati tathā
māyika-pāñca-bhautika dehe abhimānaṁ tyaktvā tad-dharmān abhibhūtaḥ
śrī-rādhānucarībhūta-śarīrāhaṁmānenaiva mahā-prema-bandhanaś caratīty
arthaḥ \| hariṁ katham-bhūtam kaivalyena samastānya-rasa-tyāgena
kevala-rādhā-saṅgai-kara-sāviṣṭatvenety arthaḥ \| nirastā yonir
abhivyakti-sthānāntaraṁ yena rādhā-rasāveśād-viṣayāntarā-darśanena
priyāntaraṅgakāraṇābhāvād iti \|\|50\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ataḥ sarvathā
śrī-bhagavantaṁ premṇā bhajed iti sarva-śruti-stuti-phalitam ity
aśeṣa-samāmnāyety ādy uktaṁ nirūpayan kṛpā-bhareṇa bhakty udrekeṇa vā
lokān upadiśati---ya iti \| asyotprekṣaka ity ādinā jagat-kāraṇatvaṁ
yovyakta-jīveśvara iti parameśvaratvam, **yaḥ** sṛṣṭvetyādinā
sahaja-kāruṇyaṁ yam ity ādinā bhakta-vātsalyaṁ kaivalyāya mokṣa-sukhāya
nirastā yoni-jīvānām avidyā yena tam \| yad vā, kevalā ekāntinas teṣāṁ
coktam \| **harim** iti parama-sundaryāādinā mano-haratvam api sūcitam
\| eṣāṁ yathottaraṁ dhyāna-hetutve śraiṣṭhyam \| ato\'jasraṁ dhyāyec
cintayet \| yad vā, premṇā bhajed ity arthaḥ \| prema-bhajanasyaiva sadā
svato dhyāna-kāritvāt \| kiṁ vā, sadā dhyānenaiva prema-sampattyā
tasyaiva paramāpekṣatvād iti \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yo\'syotprekṣakaḥ
**ādi**-**madhya**-nidhana iti triṣv api kāleṣu parama-sākṣitva-yuktam
\| yo\'vyakta-jīveśvara iti kāraṇāntaryāmitvaṁ
tan-nija-śakti-dvaya-dvāraiva cetanāsargopādānatvaṁ ca **yaḥ sṛṣṭvedam**
iti sṛṣṭy upalakṣitatvena samaṣṭi-sthiti-pralaya-kartṛtvam \|
anupraviśyeti praveśa-līlā-samaṣty antaryāmitvaṁ ca jñeyam \|

ṛṣiṇā dvāra-bhūtena puro vyaṣṭi-śarīrāṇi ca cakre iti visarga-kartṛtvam
\| tāḥ śāsti ceti vyaṣty antaryāmitvam \| tad evaṁ
māyā-vaibhava-pravartakatvena tasya svarūpa-śaktiṁ darśayitvā tad
ucchedakatvenāpi darśayati---yam sampadyeti \| ajāṁ māyā-vṛttim avidyām
**anuśayī** sopādhir jīva iti mocana-līlā darśitā \| tad evaṁ
**yathā**-krama-taṭastha-lakṣaṇena svarūpa-śakti-vaibhavatayā **taṁ**
vyajya sākṣād api vyañjayati tam iti \| tatra **harim** prasiddha-nāmnā
prasiddha-svarūpatvam abhihitaṁ \| **yaṁ** sampadyety ādau sthite svatas
tu sutarām eva kaivalyena
śuddha-śakti-vaibhavaikāśraya-śuddha-svarūpatvena nirastā nityam eva
dūre kṣiptā yonir jagat-kāraṇaṁ māyā yasmāt tam iti \| ya evam
evaṁ-bhūtaḥ sa eva parama-śuddha-svarūpatvāt tādṛśa-parama-śaktitvāj
jīva-hitārtha-tat-tat-kartṛtvāvagata-parama-kāruṇyatvāt
dhyānādi-bhakti-yogya iti vākyathārthaḥ \|

atra māyā-vaibhavam anūdya nirasanāt
śuddha-śakti-vilāsa-vaibhava-puraḥsara-śrī-bhagavataḥ sthāpanāt tasya ca
dhyānopalakṣita-bhakti-sādhyatva-vyañjanād dhyānādeś ca
vedopadeśa-sāpekṣatvāt \| prācīnas tavenaikārthyaṁ darśitaṁ
tat-tad-viśeṣeṇa ca draṣṭavyam \| etat tātparyakam eva janmādy asya yata
\[bhā.pu 1.1.1\] ity ādikam, atra sargo visargaś cety ādikaṁ ceti
\|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samasta-veda-stuty arthaṁ
saṅgṛhyānusmārayati---ya evāsya viśvasyotprekṣakaḥ, mayānuśayināṁ
jīvānāṁ karmiṇāṁ karm prodbodhya karma-phalasya sādhanārthaṁ bhogārthaṁ
ca tathā jñānināṁ jñāna-phalasya sāyujyasya sādhanārthaṁ tathā bhaktānāṁ
bhakti-phalasya premavat-pāriṣadatvasya sādhanārthaṁ buddhīndriyādikaṁ
sṛṣṭvā evam evaṁ tatra tatra prerayiṣyāmīty ālocaka ity arthaḥ \|
traikālikīṁ sattām āha---asya viśvasyādi-**madhya**-nidhaneṣu sa eva
vartate iti \| viśva-sṛṣṭeḥ pūrvaṁ viśva-madhye viśvanāśe\'pi \| yad
uktaṁ bhagavataiva---

> aham evāsam evāgre nānyad yat sad asat param \|
>
> paścād ahaṁ yad etac ca yo'vaśiṣyeta so'smy aham \|\| \[bhā.pu.
> 2.9.32\] iti \|

sarva-kāraṇatvaṁ sarva-niyantṛtvaṁ cāha---yo\'vyakteti \| sarvaṁ jagad
idaṁ yan-mayaṁ tayor māyā-jīvayor api ya eveśvaraḥ kāraṇaṁ niyantā ca
tayos tac-chaktitvāc chaktīnāṁ ca śaktimato\'nanyatvād avyakta-jīvāv api
sa evety atas tasyaivoādānatvaṁ nimittatvaṁ niyantṛtvaṁ ca siddham \|
praveśa-visargāv api karotīty āha---ya evedaṁ sṛṣṭvānupraviśya **ṛṣiṇā**
brahmaṇā **puraḥ** deva-manuṣya-tiryag **ādi**-śarīrāṇi **cakre** \|
tathā ṛṣiṇeti \| ṛṣer iva nirlepatvād ṛṣir antaryāmī tena
sva-svarūpa-bhūtāṁśena tāḥ **puraḥ** **śāsti** yad bhaktyaiva jīvaḥ
saṁsāraṁ taratīty āha---**yaṁ** sampadyāśayī avidyā-śliṣto jīvaḥ anv anu
daṇḍavat praṇāmaiś caraṇa-mūle śeta iti tair vyākhyātam \| ajāṁ
kārya-kāraṇa-rūpāṁ māyāṁ tyajati \|

nanu bhagavat-prapannasyāpi māyikaṁ śarīraṁ dṛśyata eva ?
tatrāha---supte janaḥ **kulāyaṁ** sva-śarīraṁ jahāta, **yathā**
vartamānam api tan nānusandhatte, tadvad iti bhagavat-prapannānāṁ
śarīrābhimāna-tyāga evāvidyā-tyāga ucyate ity arthaḥ \| kvacit
tat-tyāgas tu samyak-prapatty abhāva-mūlaka eva jñeyaḥ \| kiṁ ca,
sādhana-nirapekṣam api tasya kvacit saṁsāra-nistārakatvam
āha---kaivalyeti \| kṛtāyāṁvaiśiṣṭylakṣaṇatv bhāvaḥ kaivalyam ekākitvaṁ,
tena jīvānuṣṭhita-mokṣa-sādhanaṁ vinā bhūtenāpi nirastā dūrīkṛtā yonir
jīvāvidyā yena tam \| yam iha nirīkṣya hatā gatāḥ svarūpam \[bhā.pu.
1.9.40\] iti bhīṣmokter agha-baka-keśy ādīnām anyeṣāṁ bahūnāṁ
mokṣa-sādhanaṁ vināpi mokṣa-darśanād iti bhāvaḥ \| viśeṣaṇenānena svayaṁ
bhagavan śrī-kṛṣṇa eva dyotitaḥ \| hariṁ sva-mādhuryeṇa premavatāṁ
manohārakas tam \| **abhayaṁ** **yathā** syāt tathā
svīya-karma-kāla-kūṭa-vividha-vādibhyo bhayaṁ parityajaiva nirantaraṁ
**dhyāyed** iti vidhir uktaḥ \|\|

he bhaktād vāryayayañ cañcad-vāladhī rauti vo manāk \|

prasādaṁ labhatāṁ yasmād viśiṣṭaḥ śveva nāthati \|\|

iti cañcatī cañcalā bālā jaḍā dhīr yasya saḥ \| pakṣe cañcala-bāladhīḥ
puccho yasya saḥ \| bāla-hastas tu vāladhīr ity amaraḥ \| iti
viśvanātha-pada-vyutpattiḥ \|\|50\|\|

iti sārārtha-darśinyāṁ harṣiṇyāṁ bhakta-cetasām \|

saptāśītitamo\'dhyāyo daśame\'jani saṅgataḥ \|\|

[^1]: guṇa-lambeti guṇānāṁ ālamba āśrayaṇaṁ yasyāfṁ sā, nirguṇam avadhiḥ
    paryavasānaṁ bodhyaṁ yatra yathā syāt tatheti \| \[rā.te.\]

[^2]: svīyānāṁ chātrāṇāṁ nirbandhena vaśīkṛtaḥ \| \[rā.te.\]

[^3]: sanniṣevitaṁ vyākhyātam. \[rā.te.\]

[^4]: tair upaspṛṣṭaṁ kiñcid vyākhyātaṁ viśeṣatas tv avaśiṣṭaṁ
    vistāryata ity arthaḥ \| \[rā.te.\]

[^5]: svata iti \| pauruṣa-vākyeṣv aprāmāṇya-kāraṇaṁ
    bhrama-pramādādi-puruṣa-doṣāḥ, apauruṣeye vede tad-asambhavāt
    svataḥ-prāmāṇyam \| \[rā.te.\]

[^6]: śabdasya pravṛttir bodhanānukūla-vyāpāraḥ. \[rā.te.\]

[^7]: sañjñā-sañjñinoḥ śabdārthayoḥ saṅkaḥ asmāc-chabdād ayam artho
    boddhavya itīśvarecchā-rūpas tena. \[rā.te.\]

[^8]: ḍittho mṛt-piṇḍaḥ. \[rā.te.\]

[^9]: trividha-saṅketenokto yaḥ siṁhādi-paśu-viśeṣa-rūpo'rthas tatra
    lakṣitā ye śaurya-krauryādi-guṇās tad-yukte devadattādau tat-sadṛśe
    siṁhād-sadṛśe pravṛttir gauṇīty arthaḥ \| \[rā.te.\]

[^10]: abhidheyaṁ gaṅgādi-pada-vācyaṁ pravāhādi tena avinābhūte
    nitya-sambaddhe tīrādau gaṅgādi-padasya yā pravṛttiḥ sā lakṣaṇeṣyate
    iṣṭety arthaḥ \| vācye simḥādi-rūpe abhidheye lakṣyamāṇā ye guṇāḥ
    śauryādayas tair yogāt sambandhāt yā siṁhādi-pada-vṛttis tatra
    vṛtter gauṇatā, sā gauṇīty arthaḥ \|\| \[rā.te.\]

[^11]: mukhyayā dvitīyaṁ bhedaṁ yogam āha---yogeti \| \[rā.te.\]

[^12]: trividheti rūḍhi-lakṣaṇā-gauṇīti
    tritayānyatama-vṛtti-pratipāditayoḥ padārthayor yogena yogaḥ \|
    athavā prakṛti-pratyayārthayor yogena yogaḥ \| itthaṁ cāturvidhyam
    \| tatra paṅkajam ity atra rūḍhi-vṛttyā paṅketi-jeti-padābhyāṁ
    pratipāditayoḥ kardama-janita-padārthayoḥ
    kardamopādānaka-jani-kartṛtva-rūpeṇa yogāt paṅkaja-padaṁ tāmarase
    yaugikam \| \[rā.te.\]

[^13]: rūḍhi-vṛttyā pratipāditayor arthayor yogasyodāharaṇaṁ paṅkajam
    iti \| aupagavaḥ pācaka iti dvayaṁ prakṛti-pratyayārthayor yogasya
    \| ādi-padena lakṣaṇā-bodhitārtha-yogasya khaḍga-śūlo hantīti \|
    gauṇī-pratipāditārthayor yogasya tu siṁho'gnir māṇavaka ity
    udāharaṇa-dvayam \| ādye khaḍga-śūla-padayos tad-bhārake lakṣaṇā \|
    dvitīye siṁhāgni-padayos tat-sadṛśe gauṇī \|\| \[rā.te.\]

[^14]: dvitīya-ślokasya śrīdhara-ṭikāyām. evam evottaratra. \[jagat\]

[^15]: asyārthaḥ---śabdasya hi vṛttir mukhya-lakṣaṇa-guṇa-bhedena tridhā
    \| mukhyāpi rūḍhi-yoga-bhedena dvidhā \| tatra prathamaṁ tāvad
    brahmaṇi rūḍhi-vṛttir na sambhavatīti---**ṣākṣāt kathaṁ carantī**ti
    \| tatra hetur---**anirdeśya** iti \| sā hi svarūpeṇa jātyā guṇena
    vā sañjñā-sañjñi-saṅketena pravartate \| anirdeśyatve hetuṁ vadan
    guṇa-vṛttiṁ nirākaroti---**nirguṇe** guṇa-vṛttaya iti \| guṇair
    vartamānā api **nirguṇe** **kathaṁ** carantīty arthaḥ \| nirguṇatve
    ca hetuṁ vadan lakṣaṇā-yogau nirākaroti---**sad asataḥ** para iti \|
    **sad asataḥ pare** kārya-kāraṇābhyāṁ parasminn asaṅge \|
    lakṣaṇārūḍhiś ca saṅketenābhihitaḥ sambandhi-niyogas tu
    tat-trividha-vṛtti-pratipādita-padārthayoḥ prakṛti-pratyayārthayor
    yogena bhavatīti tasya kenacid api sambandhābhāvāt te na sambhavata
    ity arthaḥ \| evaṁ... \[ca-karalipyāṁ tathā jha-granthe'pi
    pāṭhāntaram.\]

[^16]: a-cihnayor madhya-vartinī vākye ca-jha-granthayoḥ prāpyete.

[^17]: buddhy-ādīn iti \| mātrārthaṁ mīyante guṇa-kāryāṇi guṇātītaṁ ca
    yābhir iti mātrāḥ śrutayas tad-arthaṁ tad-dhāraṇārthaṁ buddhiṁ
    tad-dhāraṇa-yogyām asṛjat \| tataś ca bhavārthaṁ pūrva-kāṇḍasya
    śruty-ukta-trivarga-rūpābhyudaya-prāpty-arthaṁ tat-sādhanasya
    yajñādi-karmotpādana-yogyatāvantīndriyāṇi śrotra-vāg-ādīny asṛjat \|
    tataś ca ātmane lokāntara-gāmine ātmanas tal-loka-gamana-pūrvakaṁ
    tat-tat-phala-bhogāya manaḥ sarva-vikārātmakaṁ tat-sampādakam asṛjat
    \| akalpanāya kalpanātītaṁ yan nirākāraṁ sākāraṁ ca brahma taj
    jñāpayituṁ \| kriyārthopapadasya iti caturthī iti toṣaṇī \|\|
    \[rā.te.\]

[^18]: lakṣaṇa-śrutīnāṁ tātparyam āha---saguṇam eveti \|\| \[rā.te.\]

[^19]: samastā ye kalyāṇa-guṇāḥ
    sarjanādi-saṅkalpa-jagat-sraṣṭṛtv-dayālutvādayas tan-nilayam \|\|
    \[rā.te.\]

[^20]: sāmānyataḥ sarvaṁ jānātīti sarvajñaḥ \|
    tat-tad-viśeṣa-dharma-puraskāreṇa sarvaṁ vettīti sarva-vit \|\|
    \[rā.te.\]

[^21]: sa īkṣata ity aitareya-pāṭhaḥ \| tad aikṣata iti chāndogye pāṭhaḥ
    \|\| \[rā.te.\]

[^22]: aikya-para-śrutīnāṁ lakṣaṇayā nirguṇa-paryavasānam
    āha---tathā-bhūteti \|\| \[rā.te.\]

[^23]: aparyāya-padānām eka-vibhakty-antatve satyekārtha-niṣṭhatvaṁ
    sāmānādhikaraṇyam \|\| \[rā.te.\]

[^24]: bhāga-tyāga-lakṣaṇetara-prakāreṇa \|\| \[rā.te.\]

[^25]: tapte payasi dadhy ānayati sā vaiśvadevy-āmikṣā bhavati \|\|
    \[āpte\]

[^26]: viśva-devā devatā yasyāḥ sā vaiśvadevīti devatārthe vihita eṣa
    taddhito'ṇ-pratyayaḥ \| sāmānyato ṛg-ādi-vācakatva-sambhave'py
    āmikṣā-pada-saṁnidhyāt āmikṣām eva vadati, atas tasyaiva
    taddhita-kartṛkam eva viṣayārpaṇam āmikṣā-rūpa-viṣaya-bodhanam ity
    arthaḥ \| cāturmāsyāntargata-vaiśvadevatāko yāgo vidheyaḥ, yad
    drava-dravyaṁ tad-vājitaṁ tena ca vāji-devatāko yāgo vidheya iti
    \|\| \[rā.te.\]

[^27]: parokṣāparokṣādi-rūpārtha-bhedād ity arthaḥ \|\| \[rā.te.\]

[^28]: nīlam utpalaṁ ity atra yena nīlādinā sva-buddhyā svākāra-jñānena
    viśeṣyam utpalādi rajyate bhāsyate itarasmād vyāvartyate tad
    viśeṣaṇam ity arthaḥ \|\| \[rā.te.\]

[^29]: -yogyatayā iti ña-ṭayoḥ pāṭhāntaram.

[^30]: iti sthitam iti ña-ṭayoḥ pāṭhāntaram.

[^31]: guṇādau iti yādavapura-saṁskaraṇe.

[^32]: na te mahi tvām anu ye śeṣa-rudrādyās te na vyāpnuvanti, mahi
    mahimānam iti uddhṛtāṁśasya pāṭhāntaram (ga-karalipyaṁ).

[^33]: Quoted above.

[^34]: This phrase is found in many places in the Bṛhad-āraṇyaka
    Upaniṣad.

[^35]: dehānte devaḥ paramaṁ brahma tārakaṁ vyācaṣṭe iti ākare. tārakaḥ
    for tāvakam, deva-stāvakam (ña, ṭa)

[^36]: atra pūrṇa-ślokaḥ purī-dāsa-mahāśayair uddhṛtaḥ.

[^37]: vijñānam ānandaṁ brahma \[bṛ.ā.u. 3.9.28\]

[^38]: viśvasmāt (ña-ṭa-yādavapura).

[^39]: tathā-bhūtā duḥkhāni tyajantīti kim u vaktavyam ity anvayaḥ \|\|
    \[rā.te.\]

[^40]: evaṁ-vidi brahma-jñānavati \|\| \[rā.te.\]

[^41]: tat tadā brahma-loka-mārge virajānadītaraṇa-kāle sākṣātkāra-kāle
    vā puṇya-pāpe vidhunute tyajatīty arthaḥ \|\| \[rā.te.\]

[^42]: yathoktātma-vidaṁ prati na tapati na santāpayati \| havāvety
    avadhāraṇe \| santāpam evāha---kim iti \|\| \[rā.te.\]

[^43]: sarveṣu saṁskaraṇeṣu loka-śabdo na dṛśyate.

[^44]: ayaṁ śloko'jñātaḥ---ekāṁśaḥ bṛhad-āraṇyakasya
    4.4.23-gadyāṁśānurūpaḥ, dvitīyāṁśaḥ taittirīyasya
    2.9-gadyāṁśānurūpaḥ.

[^45]: māyā-nirdeśyatve (ca, jha)

[^46]: śabda-vṛtti-viṣayatvena samāna-pathatvāt (ga),
    śabda-vṛtti-viṣayitvenāviśeṣāt (jha).

[^47]: asuryā iti hrasva-madhyaṁ padam \| asurāṇām imie asuryās te
    prasiddhā lokā andhena gāḍhena tamasā ātmājñānena
    prasiddhāndhakāreṇa vā vṛtā vyāptāḥ \| pretya mṛtvā tān lokāṁs
    te'bhigacchanti \| ye kecana ātma-hanaḥ
    avidyā-doṣeṇātmāpalāpa-kartāraḥ \| brahma-jñāna-śūnyā duryonīḥ
    prāpnuvantīty arthaḥ \|\| \[rā.te.\]

[^48]: iha ced avedīd atha satyam asti na ced ihāvedīn mahatī vinaṣṭiḥ
    \|

    bhūteṣu bhūteṣu vicitya dhīrāḥ pretyāsmāl lokād amṛtā bhavanti \|\|
    iti pūrṇa-ślokaḥ.

    cet yadi nāveedīd brahma na jñātavāṁs tadā mahatī vinaṣṭir hāniḥ \|
    duṣpariharā janma-maraṇādi-rūpā saṁsṛtir ity arthaḥ \| tathā ca
    muṇḍakopaniṣat---iha ced avedīd atha satyam asti na ced ihāvedīn
    mahatī vinaṣṭiḥ iti \|\| \[rā.te.\]

[^49]: ihaiva santo'tha vidmas tad vayaṁ na ced avedir mahatī vinaṣṭiḥ
    \|

    ye tad vidur amṛtās te bhavanty athetare duḥkham evāpi yanti \|\|

[^50]: ubhaya-vidheti kathāmṛtābdhīty ukta-śravaṇa-kīrtana-rūpaṁ
    bhajanam ekaṁ, bhajanti ye padam ajasrety
    ādy-ukta-sat-sukha-svarūpa-bhajanam aparam \|\| \[rā.te.\]

[^51]: annamayādiṣu anna-maya-prāṇamaya-manomaya-vijñānamayānandamayeṣu
    pucchatvena sarvādhāratvenokta iti \|\| \[rā.te.\]

[^52]: tarhi satyatvam iti \| puruṣa-vidhasya sākāratvena sāvayavatvān
    nāśāvaśyaṁbhāvāt kośeṣv anvaye kośa-sambandha-dhrauvyāt
    satyatvāsaṅgatvāvyāhatir iti bhāvaḥ \|\| \[rā.te.\]

[^53]: nanu kośeṣv anvaye'saṅgatva-kṣatir ananvaye vyāpakatva-kṣatir iti
    gūḍhāśayaḥ śaṅkate---nanv iti \|\| \[rā.te.\]

[^54]: paraṁ vyatiriktam iti asaṅgam ity arthaḥ \| annamayādeḥ
    kalpitatvena mithyātvāt \| ubhayoḥ sambandhinoḥ satyatva
    eka-sambandhasya satyatva-niyamāt kalpita-sambandhena na
    vāstavikāsaṅgatva-kṣatir iti bhāvaḥ \|\| \[rā.te.\]

[^55]: śākheti \| sūkṣma-candra-kalā-pradarśanāyātyantaṁ
    candra-sambandha-śūnyāpi vṛkṣa-śākhā mugdhaṁ prati candratvena
    prathamaṁ pradarśyate \| tataḥ śākhāgre candra ity ādi pradṛśyate
    tadvat śuddha-svarūpa-bodhārthaṁ kośa-pañcake'nvayo'saṅgasyāpy
    ātmana ucyata ity arthaḥ \|\| \[rā.te.\]

[^56]: hetutayā iti yādavapura-saṁskaraṇam.

[^57]: *tathā*-śabdasya eka-vāratvam iti kānāilāla-adhikāri-saṁskaraṇe.

[^58]: *līyamāna*- iti haridāsa-śāstriṇaḥ saṁskaraṇe.

[^59]: *prakāśasyātma-bhūtatvaṁ* iti kānāilāla-adhikāri-saṁskaraṇe.

[^60]: *jīvānāṁ* iti yādavapura-pāṭho neṣṭaḥ.

[^61]: mad-ādeśa- (yādavapura)

[^62]: ślokasya dvitīya-caraṇaṁ yādavapūra-saṁskaraṇe nāsti.

[^63]: *samyaktvaṁ* iti kānāilāla-saṁskaraṇe.

[^64]: kārakasya \[ca, jha, yādavapūra\]

[^65]: khyānam (yādavapūra)

[^66]: anusandhāpya (ga, jha)

[^67]: prapañcāvacchinnatara-pradeśe (ga, ca, jha, kānāilāla)

[^68]: *svarūpa-bhūta-prakāśāt* iti kānāilāla-pāṭhaḥ.

[^69]: *svarūpādi* (yādavapūraḥ)

[^70]: udara-sthaṁ hṛdaya-sthaṁ ca bhagavantam upāsate ity uktaṁ
    bhagavato
    hṛdayādy-upādhi-praveśenopādhi-tāratamya-kṛtālpatva-mahattva-bhāva-prāptyā
    jīva-sāmyam āśaṅkya jīvo'vidyāntaḥkaraṇa-pratibimbitaḥ paricchinnaḥ
    pratiśarīraṁ bhinna udarādiṣu vartate \| īśvaras
    tūpādhi-pariccheda-śūnya ekaḥ sarva-vyāpitvādi-rūpeṇeti pratibimbena
    jīvena bimba-bhūtaḥ sva-niyantopāsya ity āśayena samādhatte---nanv
    ity ādinā \|\| \[rā.te.\]

[^71]: cetā jñāna-svarūpa ity arthaḥ \|\| \[rā.te.\]

[^72]: viśann iva vartamāna iti \| antaḥ-karaṇādiṣu pratibimbitatayā
    jīva-rūpeṇa vartamāno'ta eva nyūnādhika-bhāvenājagavādiṣu
    upādhi-tāratamya-kṛta-pratibimbādy-alpatva-mahattvādinā cakāssīty
    arthaḥ \|\| \[rā.te.\]

[^73]: satyaṁ taveti \| ya ātmani tiṣṭhann
    ity-ādy-antaryāmi-brāhmaṇoktaṁ niyantṛ-rūpaṁ bimbātmakam ity arthaḥ
    \|\| \[rā.te.\]

[^74]: idānīṁ bhāratī-tīrthādi-sammataṁ pratibimba-mithyātva-pakṣam
    anādṛtya pratibimbo bimbād abhinnatvād bimbātmanā satyaḥ,
    bimba-bhedādi-dharmā evādhyastāḥ, na tv atra dharmādhyāsa iti
    vivaraṇādi-siddhāntena jīva evopādhikṛtā doṣā vastuto na santi, kim
    uta bimba-bhūteśvara iti darśayitum āha---apīti \|\| \[rā.te.\]

[^75]: ete śvetāśvataropaniṣadi kathitā arthā jīva-brahmaikyādayaḥ
    prakāśante \|\| \[rā.te.\]

[^76]: kṛtā matsyādy-avatārā yeneti tad-guṇa-saṁvijñāno bahuvrīhiḥ \|
    avatārasyāvatāriṇaś ca bhagavataś caraṇa-bhajanaṁ
    brahmātmaikya-jñānopāyaṁ vadantīty arthaḥ \|\| \[rā.te.\]

[^77]: anyathā caraṇa-bhaktiṁ vinedaṁ sākṣātkāra-rūpaṁ brahma-jñānaṁ na
    prāpyate \|\| \[rā.te.\]

[^78]: yayā kṣetraja-śaktiḥ sā veṣṭitā nṛpa sarvagā \|

    saṁsāra-tāpān akhilān avāpnoty atisantatān \|\|62\|\|

    tayā tirohitatvāc ca śaktiḥ kṣetra-jña-sañjñitā \|

    sarva-bhūteṣu bhūpāla tāratamyena vartate \|\|63\|\|

[^79]: kṛṣṇa-sandarbhe 28-paricchedo draṣṭavyaḥ.

[^80]: ākare tāv iti pāṭho dṛśyate. bhoktārāv iti nātīva saṅgacchate vā.
    \[jagat\]

[^81]: alpasya tattva-jñāna-mātrasya sādhanam eveti vacana-sthānaucityaṁ
    matvā bhaktiṁ gurūkaroti \| puruṣārtha-catuṣṭaya-sādhanatvaṁ
    mokṣādhika-pañcama-puruṣārtha-rūpatvaṁ ca sthāpayatīty arthaḥ \|
    anya-sādhanaṁ iti pāṭhe anyasya tattva-jñānādeḥ sādhanam eva, na tu
    parama-phala-rūpeti vacanam anucitaṁ matvā bhaktiṁ gurūkaroti \|
    mokṣopari virājamānaṁ pañcama-puruṣārtha-rūpatvaṁ ca sthāpayatīty
    arthaḥ \|\| \[rā.te.\]

[^82]: śleṣeṇāmṛtānāṁ sāyujyādi-mokṣāṇāṁ samudra-tulye \|\| \[rā.te.\]

[^83]: indra-padādīti \| indra-pada-śabdena artha-kāmau ādi-padād
    dharmaś ca \| tathā ca caturvargam api bhakti-vaśād eva balāt
    prāptam api necchanti \|\| \[rā.te.\]

[^84]: devā viṣayiṇaḥ \| brahma-vādino muktāḥ \|\| \[rā.te.\]

[^85]: vigrahaṁ kṛtveti \| bhagavataś caturbhuja-pītāmbara-dhāri-mūrtim
    antar-mano-mayīṁ kṛtveti sākāra-bhajanam uktam \|\| \[rā.te.\]

[^86]: nūnam eṣā ṭīkā nādi-śaṅkarācāryāṇāṁ bhavitum arhati.

[^87]: ramantīti parasmaipadam ārṣam \|\| \[rā.te.\]

[^88]: ārāmam iti \| asya paramātmanaḥ ārāmam upavanaṁ krīḍā-sthānaṁ
    grāma-nagarādi viśvaṁ sarve paśyanti \| tam ārāma-nirmātāraṁ
    paramātmānaṁ kaścana ko'pi na paśyati \|\| \[rā.te.\]

[^89]: na tam iti \| yūyaṁ taṁ na vidātha na jānītha ya imāḥ prajā
    jajāna janayati sma \| ato yuṣmākaṁ tasya cānyan mahad-vyavadhānaṁ
    babhūva \| yato bhavanto nīhāreṇāvidyayā prāvṛtā avaguṇṭhitā jalpyāḥ
    prajalpana-parās tārkikā ity arthaḥ \| ata evāsutṛpaḥ
    prāṇa-tarpaṇa-parāyaṇāḥ ukthānāṁ śāsitāro yajvānas te caranti
    saṁsarantīty arthaḥ \|\| \[rā.te.\]

[^90]: anukrośantyaḥ kṛpayoccair upadiśanti ity arthaḥ \|\| \[rā.te.\]

[^91]: atra bhā. 7.15.10-padyasya bhāvārtha-dīpikā-dhṛtā śrutir
    draṣṭavyā \|\|

[^92]: rāga-bandhena kenāpi taṁ bhajanto vrajanty amī \|

    aṅghri-padma-sudhāḥ prema-rūpās tasya priyā janāḥ \|\| \[bha.ra.si.
    1.2.281\]

[^93]: ko addheti \| iyaṁ visṛṣṭir ākāśādi-sṛṣṭiḥ kutaḥ kasmāj jātā ?
    kutaḥ kasmād dhetoḥ sthitiṁ prāptā ? etad addhā pratyakṣataḥ ko veda
    ? no ko'pīty arthaḥ \| iha saṁsāra-maṇḍale kaḥ pravocat prāvocat \|
    ko'pipravaktā na babhūvety arthaḥ \| nanu brahmādi-devā jñāsyanti ?
    tatrāha---arvāg iti \| asya visarjanena etat-sṛṣṭatvena
    brahmādi-devā apy arvācīnā evety arthaḥ \| yo brahmāṇaṁ vidadhāti
    pūrvam iti śruteḥ \| atha tasmād iyaṁ visṛṣṭir yata ābabhūva taṁ ko
    veda ? na ko'pīty arthaḥ \|\| \[rā.te.\]

[^94]: anejad iti \| ekam advitīyam \| ejanaṁ kampanaṁ sva-sthānāc
    cyavanaṁ tad-rahitam api \| manaso javīyo vegavattaram, vibhutvād
    ity arthaḥ \| etad ātma-tattvaṁ devā indriyāṇi nāpnuvan \| yataḥ
    pūrvam arśat pūrvam eva gataṁ sarvāntaratayā sthitam, na tu
    parāg-bhūtam ity arthaḥ \| indriyāṇi parāg-vastu-viṣayāṇīti bhāvaḥ
    \| tiṣṭhat sthiram api tac chīghra-gati-mato'nyān atyety atikramya
    vartate \| tasmin paramātma-caitanye sati tad-āśrayatvena vartamāno
    mātariśvā vāyuḥ \| apaḥ udaka-pravāhavat satataṁ vartamānāḥ sarveṣāṁ
    sarvatra ceṣṭā dadhāti sampādayati \|\| \[rā.te.\]

[^95]: asata utpatteḥ prāg avidyamānasya jagataḥ.

[^96]: vaiśeṣikāḥ kāṇādāḥ saptama-padārtha-vādino navīnās tārkikāḥ \|
    ete hy evam āhuḥ---utpatteḥ pūrvaṁ kārya-mātrasya prāg-abhāvo'sti \|
    sa ca tat-tat-prāg-abhāvas tat-tat-kārye nimitta-kāraṇaṁ, utpanne
    kārye prāg-abhāva-nāśaḥ, tasānāditve sati sāntatvād iti \|
    sāṅkhya-vedāntinau tu sat-kārya-vādinau \| utpatteḥ pūrvaṁ kāraṇe
    sūkṣma-rūpeṇa sad eva kāryaṁ kulālādi-kāraka-vyāpāreṇa vyaktīkriyate
    \| prāg-abhāvasya tu na kāraṇatā \| abhāvād bhāvotpatter asambhavāt,
    nāsato vidyate bhāvaḥ ity-ādi-vacanayor āśayaḥ \|\| \[rā.te.\]

[^97]: pātañjalā yoga-śāstra-praṇetāraḥ jīva-rūpaṁ satyaṁ na tv
    aupādhikaṁ yathā tāmrādir asuvarṇa-rūpa eva sann
    auṣadhi-puṭa-pākādi-prabhāvāt suvarṇaṁ bhavati \| evam abrahma-bhūto
    jīvo yoga-prabhāvād brahma bhavatīti yoga-śāstrāśayaḥ \| vedāntinas
    tu jīvaḥ sarvadā brahma-rūpa evāsti \| ajñānena
    svasyābrahma-rūpatvaṁ matvā saṁsarati \| yathā kaścana rāja-putro
    rājñā vane tyakto vyādhaiḥ saṁvardhito vyādha evāham iti
    rājatvājñānān manyate sma \| sa ca kenacit tvaṁ rāṣṭrādhipo rājā
    tvam asīty ādinopadiṣṭo'jñāna-kṛta-vyādhatvaṁ vihāya rājatvaṁ jñātvā
    rājā bhavati tadvad iti vadanti \|\| \[rā.te.\]

[^98]: anīśayā māyayā muhyamānaḥ śocatīti gautamīya-mata-nirāsaḥ \|\|
    \[rā.te.\]

[^99]: dhīrā dhīmanto'pi svayam ātmānam eva paṇḍitaṁ-manyamānāḥ \|\|
    \[rā.te.\]

[^100]: jaṅghanyamānāḥ bhṛśaṁ pīḍyamānāḥ pariyanti paribhramanti iti
    mīmāṁsaka-mata-parihāraḥ \|\| \[rā.te.\]

[^101]: eka-padaiva-kārād dvitīya-padaiḥ
    svagata-sajātīya-vijātīya-bheda-nirāsaḥ \|\| \[rā.te.\]

[^102]: śāṅkara-śārīrake 3.2.19-sūtre uddhṛtaḥ ślokaḥ.

[^103]: asato'dhīti \| asato nāma-rūpa-vyākṛti-rahitatvena śūnya-tulyād
    brahmaṇo nimitta-bhūtāt \| na vidyate dhīr yasmāt tad api mūlājñānam
    \| mano mahattattvākhyā samaṣṭi-buddhir asṛjata ajāyata \| ajñānam
    eva samaṣṭi-mano-rūpeṇa vivartitam abhūd ity arthaḥ \| tac ca manaḥ
    prajāpatiṁ satya-loka-vāsinaṁ brahmāṇam asṛjata \| tasmād yad idaṁ
    paridṛśyamānaṁ kiṁ ca kiñcana, tad idaṁ manas eva samaṣṭi-buddhāv
    eva paramaṁ, yathā syāt tathā pratiṣṭhitaṁ prakarṣeṇa sthitam ity
    arthaḥ \|\| \[rā.te.\]

[^104]: sundara-svarūpākāratāyāṁ (gha)

[^105]: nānā sajātīyādi-bheda-yutam \|\| \[rā.te.\]

[^106]: mṛtyor iti \| iha brahmaṇi yo nāneva
    kalpita-bheda-śāli-cetanācetanātmakaṁ viśvaṁ paśyati, sa mṛtyor
    anantaraṁ mṛtyuṁ janma-maraṇādi-paramparā-rūpaṁ saṁsāraṁ prāpnotīty
    arthaḥ \|\| \[rā.te.\]

[^107]: tasya vāg iti \| veda-rūpā vāk-tantir mahā-rajjuḥ
    brāhmaṇādi-nāmāni tanti-saṁyukta-dāmānīva \| yathā tatnyāṁ dāmabhir
    vṛṣā badhyante, evam īśvarasya vidhi-niṣedha-lakṣaṇayā veda-vāṇyā
    tanti-rūpayā dāma-rūpair nāmabhir idaṁ sarvaṁ jagat sitaṁ baddham \|
    brāhmaṇas tvaṁ ṣaṭ karmāṇi kuru \| kṣatriyādis tvaṁ yajanādi-trayam
    \| brahmacārī veda-pāṭham ity evam-ādinā saṁyatam ity arthaḥ \|\|
    \[rā.te.\]

[^108]: tatrāparokṣa-vastu-viṣayaka-pramāṇānām
    aparokṣa-jñāna-janakatva-niyamaṁ vādyabhipretam aṅgīkaroti yadyapīti
    \|\| \[rā.te.\]

[^109]: eṣa paramātmā yaṁ vṛṇute'nugṛhṇāti \|\| \[rā.te.\]

[^110]: manda-vāyur upavāty anukūlaṁ mānayan malayaja-sparśena \|

    vandinas tam upadeva-gaṇā ye vādya-gīta-balibhiḥ parivavruḥ \|\|

[^111]: īkṣaṇa-leśeneti \| sarjanecchādi-rūpeṇety-arthaḥ \|\| \[rā.te.\]

[^112]: asad vā iti \| agre śūnyam āsīt, śūnyād eva jagad abhūd iti
    pūrva-pakṣārthaḥ \| siddhānte tu, idaṁ jagad eva agre sṛṣṭeḥ
    prāg-asad avyākṛta-nāma-rūpatvād asat-tulyam atisūkṣmaṁ brahmaivāsīt
    \| tato brahmaṇaḥ sat vyākṛta-nāma-rūpaṁ jagad ajāyateti \|\|
    \[rā.te.\]

[^113]: saṁsaranto bhajantīti saṁsāronmokṣāya bhajantīty arthaḥ \|\|
    \[rā.te.\]

[^114]: tasyaiveti \| avaccheda-vādābhiprāyeṇa pūrva-pakṣaḥ \|\|
    \[rā.te.\]

[^115]: yad iti \| yadi kadācin manyase suṣṭhu vedāhaṁ brahmeti, tarhi
    tvaṁ yad asya brahmaṇo rūpaṁ tad dabhram alpam eva vettha \| yad
    asya brahmaṇo deveṣv adhidaivataṁ rūpaṁ tad alpam eva tvaṁ vetthety
    arthaḥ \|\| \[rā.te.\]

[^116]: yaḥ pṛthivyāṁ tiṣṭhan pṛthivyām antaraḥ \[bṛ.ā.u. 3.7.3\]

[^117]: yasyāmataṁ tasya mataṁ mataṁ yasya na veda saḥ \|

    avijñātaṁ vijānatāṁ vijñātam avijānatām \|\| \[kena.u 1.3\]

[^118]: jīva- iti prīti-sandarbhe.

[^119]: upādhīti \| antaḥkaraṇopādhi-janmanā jīvānāṁ
    buddhi-pratibimbita-pramātṛ-sañjñakānāṁ janmocyata ity arthaḥ \|\|
    \[rā.te.\]

[^120]: ajayor ity anādyor ity arthaḥ \|\| \[rā.te.\]

[^121]: ajām iti \| na jāyata ity ajā, tāṁ mūla-prakṛtiṁ
    lohita-śukla-kṛṣṇāṁ rajaḥ-sattva-tamo-guṇāṁ sarūpāṁ triguṇātmikāṁ
    prajāṁ janayantīṁ eko'jo jīvas tāṁ śabdādi-viṣaya-rūpatāpannāṁ
    juṣamāṇaḥ sann anuśete nirantaraṁ muhyati \| jīvena bhukto bhogo
    yasyāṁ tāṁ jīvena bhujyamānām enām anyaḥ paramātmā jahāti \| nāsyām
    āsaktiṁ karotīty arthaḥ \|\| \[rā.te.\]

[^122]: parīti \| kāraṇa-sama-sattāko'nyathā-bhāvaḥ pariṇāmaḥ \|
    kāraṇa-viṣama-sattāko'nyathā-bhāvo vivartaḥ \|
    vyavahārika-satyatva-yukta-mṛd-dugdhāder vyāvahārika-satyaṁ
    ghaṭa-dadhy-ādi jāyata iti ghaṭādiḥ pariṇāmaḥ \|
    vyāvahārika-satyatva-yukta-śukty-ādeḥ prātibhāsika-satyaṁ rajatādi
    jāyata iti rajatādir vivartaḥ pariṇāmina eva kāraṇasya vikāritvaṁ na
    vivartopādānasya \| prakṛte pāramārthika-satyād brahmaṇo
    vyāvahārika-satyaṁ jagad utpadyata iti vivartopādānatvaṁ brahmaṇa
    iti na vikāritva-prasaṅga ity arthaḥ \|\| \[rā.te.\]

[^123]: he somya, madhukṛto madhu-makṣikā madhu nistiṣṭhanti
    niṣpādayanti \| nānātyayānāṁ nānā-gatīnāṁ nānā-jātīnāṁ vṛkṣāṇāṁ
    puṣpa-rasān samavahāram āhṛtyaikatāṁ madhu-rūpatāṁ āpādayanti \| te
    rasā yathāmuṣuya vṛksasyāhaṁ rasa iti bhedaṁ na labhante na viduḥ \|
    puruṣair jñāyamāna-bhedavanto na bhavantīty arthaḥ \|
    puruṣa-jñānānāṁ raseṣūpacārāt \| evam imāḥ prajāḥ svāpa-pralayādau
    sati brahmaṇi sampadyaikībhūya brahmaikyaṁ prāptā vayam iti na vidur
    ity arthaḥ \|\| \[rā.te.\]

[^124]: pralaya-svāpa-kāle jīva-sahitaṁ viśvaṁ vilayaṁ yad api prāpnuvad
    api bhāti saṁskāra-rūpeṇa sūkṣmatayāsmiṁs tiṣṭhati \| tatra
    hetuḥ---udyad iti \| sṛṣṭi-kāle jāgaraṇa-kāle cotpannaṁ bhavad ity
    arthaḥ \| niravaśeṣa-laye punar utpannaṁ na syād iti bhāvaḥ \|
    gurūpadeśenātma-sākṣātkāre sati \| atyantāntaṁ niravaśeṣa-layaṁ
    samudra-madhye nadīvad yasmin vrajati, taṁ tribhuvana-guruṁ nṛsiṁhaṁ
    cittasya madhye bhāvaye ity arthaḥ \|\| \[rā.te.\]

[^125]: tripād-vibhūter lokās tu asaṅkhyāḥ parikīrtitāḥ

    śuddha-sattva-mayāḥ sarve brahmānanda-sukhāhvayāḥ

    sarve nityā nirvikārā heya-rāga-vivarjitāḥ

    sarve hiraṇmayāḥ śuddhāḥ koṭi-sūrya-sama-prabhāḥ

    sarve vedamayā divyāḥ kāma-krodhādi-varjitāḥ

    nārāyaṇa-padāmbhoja-bhakty-eka-rasa-sevinaḥ

    nirantaraṁ sāma-gāna-paripūrṇa-sukhaṁ śritāḥ

    sarve pañcopaniṣat-sva-rūpayā veda-varcasaḥ

[^126]: bījasya (ga)

[^127]: mama madīyaṁ kṛtsnasya jagato yoni-bhūtaṁ mahad brahma yat
    tasmin garbhaṁ dadhāmy aham \| bhūmir āpo'nalo vāyuḥ khaṁ mano
    buddhir eva ca \| ahaṁkāra itīyaṁ me bhinnā prakṛtir aṣṭadhā \|\|
    apareyam \[7.4-5\] iti nirdiṣṭa-cetanā prakṛtir
    mahad-ahaṁkārādi-vikārāṇāṁ kāraṇatayā *mahad brahma* ity ucyate \|
    śrutav api kvacit prakṛtir api brahma iti nirdiśyate \| yaḥ
    sarvajñaḥ sarva-vit, yasya jñāna-mayaṁ tapaḥ, tasmād etad brahma
    nāma-rūpam annaṁ ca jāyate \[mu.u. 1.1.9\] iti \| itas tv anyāṁ
    prakṛtiṁ viddhi me parām \| jīva-bhūtām \[7.5\] iti cetana-puja-rūpā
    yā prakṛtir nirdiṣṭa, sā iha sakala-prāṇi-bījatayā
    *garbha*-śabdenocyate \| tasmin acetane yoni-bhūte mahati brahmaṇi
    cetana-puñja-rūpaṁ garbhaṁ dadhāmi \| acetana-prakṛtyā
    bhoga-kṣetra-bhūtayā bhoktṛ-varga-puñja-bhūtāṁ cetana-prakṛtiṁ
    saṁyojayāmīty arthaḥ \| **tatas** tasmāt prakṛti-dvaya-saṁyogān
    mat-saṁkalpa-kṛtāt **sarva-bhūtānāṁ** brahmādi-stamba-paryantānāṁ
    **sambhavo** **bhavati** \|\|14.3\|\| iti rāmānujaḥ.

[^128]: uddālako hāruṇiḥ śvetaketuṁ putram uvāca svapnāntaṁ me somya
    vijānīhīti yatraitat puruṣaḥ svapiti nāma satā somya tadā sampanno
    bhavati, svam apīto bhavati, tasmād enaṁ svapitīty ācakṣate, svaṁ hy
    apīto bhavati \|\|6.8.1\|\|

[^129]: nānātyayānāṁ iti mūla-pāṭhe.

[^130]: ajayor ity anādyor ity arthaḥ \|\| \[rā.te.\]

[^131]: parītyeti \| bhūtāni parītya sarva-bhūteṣv ātmaika eveti jñātvā
    lokān svargādīn karma-citatvenānityāt jñātvā sarvā diśaḥ pradiśaś
    caihika-viṣayān apy anityān jñātvā prathamajāṁ trayī-lakṣaṇāṁ vācam
    upasthāya saṁsevya ātmanā manasā ṛtasya parameśvarasyātmānaṁ
    svarūpam abhisaṁviveśa āśritavān kaścana mumukṣur ity arthaḥ \|\|
    \[rā.te.\]

[^132]: naiṣeti \| vedānta-śāstra-janyā matis tarkeṇa
    sva-maty-ūha-mātreṇāpaneyā bādhārhā na \| yad vā, tarkeṇa prāptavyā
    nety arthaḥ \| kintv anyena nipuṇenācāryeṇa proktā prabodhitā satī
    sujñānāya sākṣātkārāya bhavati \| preṣṭha he priyatameti nāciketasaṁ
    prati yama-sambodhanam \|\| \[rā.te.\]

[^133]: āmnāyasya kriyārthatvād ānarthakyam atad-arthānāṁ, tasmād
    anityam ucyate iti etāvat pūrva-pakṣa-sūtram \|
    asyārthaḥ---āmnāyasya vedasya yajñādi-kriyā-pratipādana-paratvād
    atad-arthānām akriyārthānāṁ "so'rodīt" "prajāpatir ātmano vapām
    udikkhidat" "vāyur vai kṣepiṣṭhā devatā" ity-ādi-vākyānāṁ
    ānarthakyaṁ nirarthakatvaṁ tasmād anityam aniyatam vedānāṁ prāmāṇyam
    ucyate iti \|\| \[rā.te.\]

[^134]: tat teṣu veda-vākyeṣu bhūtānāṁ siddhārtha-pratipādaka-vākyena
    barhiṣi rajataṁ na deyaṁ, paśunā yajeta ity-ādinā sahānvayaḥ \|
    tathā ca vidhi-pratyavāya-rahita-vākyānāṁ vidhi-vākyaiḥ saṁnihitair
    dūrasthair vā vidhi-vākyākāṅkṣita-nityatvādy-artha-pūraṇenānvaye
    kṛte kriyā-paratva-siddhyā prāmāṇyaṁ siddham \|\| \[rā.te.\]

[^135]: sarvatra vede vijñānaṁ tat-tad-vākya-janyaṁ
    devatā-karmādi-viṣayaṁ jñānaṁ saṁskāratvena gamyate, saṁskāra-rūpaṁ
    bhavati \| ata eva brīhy-ādiṣv avaghāta-prokṣaṇādi-saṁskāravat
    parasya yāgāder aṅgaṁ ca gamyate, ātma-vijñānād anyatra tad vinā
    upaniṣaj-janyātma-jñānaṁ saṁskāra-rūpaṁ karmāṅgaṁ ca nety arthaḥ\|
    ataḥ karma-kartrā tad-vicāro na kārya iti bhāvaḥ \|\| \[rā.te.\]

[^136]: pakṣaḥ \[rā.te.\]

[^137]: arthaḥ prayojanaṁ jalāharaṇādi tasya kriyā nirvāhas tat-kāritvāt
    \|\| \[rā.te.\]

[^138]: pratītau satyām iti \| vastu-sattvābhāvena
    viṣaya-satyatvābhāvena vyatirekasya bhramābhāvasyādarśanāt
    guñjā-puñje vahni-bhramāhita-saṁskāreṇāpi punas tatraiva
    guñjā-puñjādau bhrama-paramparā-darśanād ity arthaḥ \|\| \[rā.te.\]

[^139]: andheti \| iha vaṭe yakṣo dṛṣṭa iti kenacid andhenāndha
    upadiṣṭaḥ, tenānyas tenānya iti paramparāyāṁ yakṣa-bhramaḥ
    pūrva-pūrva-bhrama-janya eva, na kasyacid yakṣa-pramā, tena ca
    mūrcchā-maraṇādy-artha-kriyāpi dṛśyate tadvad ity arthaḥ \|\|
    \[rā.te.\]

[^140]: satyāyāḥ srajaḥ sakāśād utpannaḥ sarpaḥ satyo na \|\| \[rā.te.\]

[^141]: kūṭa-kanakaṁ kāryam artha-kriyāṁ kurvad api bhavati \|\|
    \[rā.te.\]

[^142]: vedo'pi evaṁ-paro viśva-satyatva-paro na \|\| \[rā.te.\]

[^143]: kha-kara-lipyāṁ tāmrika ity atra sarvatra kārsāpaṇa iti
    pāṭhāntaram.

[^144]: pravartamānatvāt (ja)

[^145]: paramātma-caitanyasya (ja)

[^146]: **vitatha**-**mano**'bhilāṣaṁ iti
    bṛhat-krama-sandarbhānusṛta-pāṭhāntaram.

[^147]: atra śrī-jīva-prabhuḥ śrīdhara-svāmi-paṭhita-vilāsa-śabdasya
    sthāne "abhilāṣaṁ" iti pāṭhāntaraṁ paṭhati. \[jagat\]

[^148]: anāditayā (ṅa,ja)

[^149]: sva-vedāntitā-khyāpakānām api viśvasya **mano**-vilāsatvena (ga)

[^150]: dṛṣtyā kecic caivaṁ (ja)

[^151]: uktim iti yat kvacid dṛśyate tac chando-bhaṅga-doṣād vyāvṛttam.

[^152]: yatanīyam (ṅa, cha)

[^153]: ākūtaṁ (jādavapūra)

[^154]: ṛ.ve. 1.164.20, mu.u. 3.1, ka.u. 1.3.1

[^155]: This paragraph is taken as a separate section number 24 in the
    Jadavpur edition, but this doesn't seeṁ to be necessary.

[^156]: This last sentence not in Jadavpur.

[^157]: sva-pāda-mūlaṁ bhajataḥ priyasya tyaktānya-bhāvasya hariḥ
    pareśaḥ \|

    vikarma yac cotpatitaṁ kathañcid dhunoti sarvaṁ hṛdi sanniviṣṭaḥ
    \|\|

[^158]: athāta ādeśo neti neti anyad eva tad-viditād atho aviditād adhi.

[^159]: anyatra dharmād anyatrādharmād anyatrāsmāt kṛtākṛtāt \|

    anyatra bhūtāc ca bhavyāc ca yat tat paśyasi tad vada \|\|

[^160]: manasaivānudraṣṭavyaṁ neha nānāsti kiñcana \|

    mṛtyoḥ sa mṛtyum āpnoti ya iha nāneva paśyati \|\|

[^161]: indro yāto'vasitasya rājā śamasya ca śṛṅgiṇo vajra-bāhuḥ \|

    sedu rājā kṣayati carṣaṇīnāmarān na nemiḥ pari tā babhūva \|\|

[^162]: Quoted above in section 94.

[^163]: Sections 4 and 95 above.

+++
title = "88-90"

+++


<details><summary>English</summary>

  ----------------------------------- -----------------------------------
  **Abbreviation**                    **Source**

  śa                                  Jagadīśalāla Śāstrī (ed.)
                                      *Bhāgavata Purāṇa with the
                                      Commentary of Śrīdhara Svāmīn*.
                                      Motīlāla Banārasīdāsa. Delhi. 1999

  bha                                 Bhagavata Vidya Pith edition: (ed.)
                                      Bhagavata Rishi and Krishna Shankar
                                      Shastri (Sola Karnavati, 2052
                                      saM=1996).

  ba                                  BBT (Bhaktivedanta Book Trust)

  pa                                  ed. Puridasa Mahasaya. Vrindavan.
                                      1955
  ----------------------------------- -----------------------------------

  ----------------------------------- -----------------------------------
  **Commentary**                      **Source**

  śrīdharaḥ                           Some alternative readings taken
                                      from *śa.\
                                      *However, the original source text
                                      is *ba*

  vaṁśīdharaḥ                         bha

  caitanya-mata-mañjuṣā               pa

  bṛhad-vaiṣṇava-toṣaṇī               bha

  vaiṣṇava-toṣaṇī                     bha

  krama-sandarbhaḥ                    unknown, bha

  bṛhat-krama-sandarbhaḥ              unknown

  viśvanāthaḥ                         unknown, occasionally from *bha*

  caitanya-mata-mañjuṣā               pa

  vaiṣṇava-toṣaṇī                     bha
  ----------------------------------- -----------------------------------

</details>


**(१०.८८)**

## अथाष्टाशीतितमोऽध्यायः

### 

### शिवाच्युतयोःस्वभाववैलक्षण्यं वटुरूपेण

### विष्णुना शम्भोर्वृकासुरभयाद्रक्षणं च \। 

**\।\। १०.८८.१-२ \।\।**

**श्री-राजोवाच---**

**देवासुर-मनुष्येषु ये भजन्त्य् अशिवं शिवम् \।**

**प्रायस् ते धनिनो भोजा न तु लक्ष्म्याः पतिं हरिम् \।\।**

**एतद् वेदितुम् इच्छामः सन्देहोऽत्र महान् हि नः \।**

**विरुद्ध-शीलयोः प्रभ्वोर् विरुद्धा भजतां गतिः \।\।**

**श्रीधर-स्वामी (भावार्थ-दीपिका) :**

अष्टाशीतितमे विष्णु-भक्तः कैवल्यम् अश्नुते \।

ततोऽर्वाग्-देव-भक्तस् तु विभूतिम् इति वर्ण्यते \।\।

हरिर् भजतां मुक्तिद इत्य् उक्तम् अभयं ध्यायेद् अजस्रं हरिम् \[भा।पु।
१०.८७.५४\] इति तत्र शङ्कते---देवासुरेति \। अशिवम् अवधीरित-भोगम् \।
भोजा भोगिनः \। लक्ष्म्याः पतिं सर्व-भोग-युक्तम् \।\। १-२ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो विष्णोर् वाचाम्
अर्वाचीनानां देवानां भक्तो विभूतिम् ऐश्वर्यम् एव, न तु केवलम् \।
तत्र हरि-दत्त-मुक्तौ \। प्रायः-शब्देन न केवलं धन-प्रदत्वेन
शिवस्य किन्तु सर्वाभीष्ट-प्रदत्वम् अपीति ध्वनितम् \। एवं विष्णाव् अपि
न केवल-मोक्ष-प्रदत्वम् एव, विष्णोर् भक्तेच्छानुसारेण स्वार्थदत्वम्
एवेति बोध्यम् \। हरिं ये भजन्ति, ते धनिनो नेति योज्यम् अत्रस्तु
तोषीणीकर एवं विश्वनाथ \।\।१\।\।

एतद् विरुद्ध-फल-दातृत्वम् \। अत्र विरुद्ध-फल-दाने \।
विरुद्ध-शीलयोः श्मशानाटन-भूत-गण-परीतत्वादि रुद्रस्य,
देव-गण-परीतत्वेन शुद्ध-भूम्य्-अटनादि सुशीलं विष्णोः \। यद् वा,
स-विभूतिकत्व-निर्विभूतिकत्व-स्वभावयोः \। विरुद्धा गतिर्
लक्ष्मी-पति-भक्तानां धन-राहित्यं निर्भक्तानां धनिकत्वं चेत्य्
अर्थः \।\।२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सर्वथा सर्वतः
श्री-हरेर् उत्कर्षम् आकर्ण्य कांश्चिद् असहमानान् शैवान् आलक्ष्य तेषां
प्रबोधनाय तं सुदृढं विख्यापयितुं पृच्छति---देवेति द्वाभ्याम् \।
भोजाश् च भजन्ति हरिम् इति भजतां, पूर्व-वृतस्यापि धनादेर्
हरणाभिप्रायेण तच् चाग्रे व्यक्तं भावि \। प्राय इति कदाचित् कस्यापि
श्री-शिव-भक्तस्य परम-पद-प्राप्तेः, श्री-हरि-भक्तस्याप्य् अत्र
धनादि-सिद्धेः \। एतद् इति---अत्र किं कारणं तद् इत्य् अर्थः \। इच्छाम
इति बहुत्वं तत्र वर्तमानानां तेषां सङ्ग्रहात् \।

ननु, श्री-शिवः प्राय ऐहिक-सुख-दाता, श्री-हरिश् च परम-पद-प्रद
इति सर्वत्र प्रसिद्धम् एव \। सत्यम्, साक्षाद्-विरोध-दर्शनाद् अस्माभिर्
एतन् निश्चेतुं न शक्यत इत्य् आह---सन्देह इति \। तत्रैव हेतुम्
आह---विरुद्धेति \। शीलं क्रमाद् भोग-त्याग-स्वीकार-स्वभावः \।
प्रभ्वोर् इति कर्मणि षष्ठी \। प्रभू स्वकीयौ \। भजताम् इति
स्वामित्वेनोभयेषाम् अपि भजने साम्यम् अभिप्रेतम् \। गतिः फलम् \। अतः
श्री-शिव-भक्तानां साक्षाद् धनादि-विभूति-दर्शनाच् छ्री-शिवस्यैवोत्कर्षो
घटेतेति भावः \।\। १-२ \।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं सर्वथा सर्वतः
श्री-कृष्णस्योत्कर्षम् आकर्ण्यापि कांश्चिद् असन्तुष्टान्
केवल-त्रि-देवी-मात्र-दृष्टीन् ऐहिक-कामिनः शैवान्
कटाक्ष-विषयी-कुर्वन्न् एव कृपया शिक्षयन् पृच्छति---देवेति द्वाभ्याम् \।
प्राय इति प्रायिकत्वात् तयोः कदाचित् व्यभिचारश् चेन् न तेन
सन्देहापगम इति भावः \।\।१\।\।

एतद् इति \। अत्र किं कारणं तद् इत्य् अर्थः \। इच्छामः इति बहुत्वं
तत्र वर्तमानानां तेषां स-कटाक्ष-सङ्ग्रहात् \। अत्र पूर्वोक्त-विरोधे
तम् एवाह---विरुद्धं शीलं पूर्वोक्त-स्वभावो ययोस् तयोः \। प्रभ्वोर्
इति कर्मणि षष्ठी \। भजतां विरुद्धा तत्-स्वभाव-विपरीता क्रमाद्
धन-भोग-प्राप्ति-तन्-नाश-लक्षणा \। गतिः फलम् \। अतः
श्री-शिव-भक्तानां साक्षाद् धनादि-विभूति-दर्शनाद् धरेः पत्न्य् अपि
लक्ष्मीः श्री-शिवस्याधीनेति तस्यैवोत्कर्षो घटेतेति भावः \। साक्षात्
तथानुक्तिस् तु सङ्कोचाद् एवेति ज्ञेयम् \।\।२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं तत्त्व-विचारेण श्री-कृष्णम्
एव निर्धार्योपास्य-विचारेणापि निर्धारयन् श्री-कृष्णांश-विशेषस्य विष्णोर्
माहात्म्येन निर्धारयन्ति---श्री-राजोवाचेत्य् आदिना \। अशिवम्
अस्वीकृत-धन-भोगं शिवम् \।\। १-५ \।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

अष्टाशीतितमे विष्णुर् एव सेव्यः स निर्गुणः \।

सगुणं तु वृकाच् छम्भुः स्व-भक्ताद् अपि सङ्कटम् \।\।

निर्गुणौ विष्णु-तद्-भक्तौ मिथोऽवाप्त-मुदो सदा \।

सगुणेषु मिथः क्लेशो महेश-वृकयोर् इव \।\।

ब्रह्म-परमात्म-भगवत्-स्वरूपेषु मध्ये भगवत्-स्वरूपस्यैव
तद्-उपासकस्य च श्रुति-वाक्यैर् एव सर्वोत्कर्षम् उक्त्वा इदानीं
सार्धेनाध्यायेन ब्रह्म-विष्णु-रुद्रेष्व् अपि मध्ये विष्णुर् एव सर्वोत्कर्षात्
तस्यैव सेव्यत्व्म् आह \। ननु, ध्यायेद् अजस्रं हरिम् \[भा।पु।
१०.८७.५०\] इति त्वं हरि-भजनम् एव विदधासि \। तदापि हरि-भजने
दारिद्रम् आशङ्क्य किम् इति हरम् एव सर्वे भजन्तीति पृच्छति---देवेति \।
अशिवं चिता-भस्म-कपाल-पात्रादि-योगाद् बहिर्-दर्शि-जनैर् अमङ्गलत्वेन
प्रतीयमानम् \। भोजा भोगवन्तश् च ते भवन्ति, न त्व् इति लक्ष्म्याः
पतिं भजन्तस् तु न धनिनो नापि भोगवन्तो भवन्ति कुत इत्य् अर्थः
\।\।१\।\।

विरुद्धेति \। भिक्षुकं शिवं भजन्तः सम्पन्नाः स्युः \। लक्ष्मी-पतिं
विष्णुं भजन्तस् तु भिक्षवो भजन्तीति वैपरीत्यम् अनुचितम् इति भावः
\।\।२\।\।

**\॥।**

**\।\। १०.८८.३ \।\।**

**श्री-शुक उवाच---**

**शिवः शक्ति-युतः शश्वत् त्रि-लिङ्गो गुण-संवृतः \।**

**वैकारिकस् तैजसश् च तामसश् चेत्य् अहं त्रिधा \।\।**

**श्रीधर-स्वामी (भावार्थ-दीपिका) :** अन्योन्योपमर्देन तमसस्
त्रैविध्यस् **त्रिलिङ्गः** \। त्रिलिङ्गत्वम् आह---**वैकारिक** इति \।
**अहम्** अहङ्कार इति \।\।३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्रोत्तरं तु
सत्त्वादि-गुण-तारतम्य-सम्बद्ध-देव-सेवनेन तद्-अनुकूलैव
फलावाप्तिर् इत्य् आह---**शिवः** **शक्त्या** अहङ्कार-रूपया **युक्तः** \।
**शश्वत्** सदैव \। स चाहङ्कारः---अन्योन्योपमर्देन
अन्योन्य-गुण-सम्बन्धेन च तमसः, तमः-प्रधानस् त्व् अभवद्
\[भा।पु। २.५.२३\] योऽहङ्कारः प्रमोहनः इत्य् उक्तेः \।
तमो-गुण-प्रधानस्याहङ्कारस्यैव
शुद्ध-तमो-रजो-मिश्र-तमः-सत्त्व-मिश्र-तमो-रूप-भेद-त्रयवत्त्वात्
**त्रिलिङ्गत्वम्** \। तद् एवाह---वैकारिक इति \।

\[वै।तो।\] तत्र---

> सृजामि तन्-नियुक्तो\ऽहं हरो हरति तद्-वशः \।
>
> विश्वं पुरुष-रूपेण परिपाति त्रिशक्ति-धृक् \।\। \[भा।पु। २.६.३१\]

इत्य्-आदिकस्य द्वितीयादौ श्री-ब्रह्माद्-युक्तस्यानुसारेण
शास्त्रान्तर-विलक्षणं सर्व-देवेतिहास-वेदान्तसारं
श्री-भागवत-सिद्धान्तं वदंस् तत्र आस्ताम् तावत्-स्वयं
भगवच्-छ्री-कृष्ण-माहात्म्यं तद् अंशांशस्यापि
कृत-गुणाधिष्ठातृत्व-लीलस्य श्री-विष्णोर् वैलक्षण्यं श्रूयताम् इति स्यंस्
तच्चाभेद-श्रवणे\ऽपि शिव-विष्ण्वो-रुपाधि-धर्म-युक्तत्वायुक्तत्वे
निर्दिश्य प्रतिबिम्बवन्-न्यूनाधिक-शक्तित्व-व्यञ्जनया स्थापयंस् तद्
उत्प्रेक्षिते

एव दोषत्वं दोष एव गुणत्वं च प्रतिपादयंस् तद्-विधानाम्
अतिमूर्खत्वं व्यञ्जयति-शिव इति \। यावदध्यायसमाप्ति \। तत्रैव
वस्योपाधि-धर्म-युक्तत्वं दर्शयंस् तादृश-विभूति-हेतुत्वं बोधयति
द्वाभ्याम् \। शश्वच्-छक्ति-युत-क्रमेणाविर्भवन् प्रथस् तावन्-नित्यम् एव
शक्त्या गुण-साम्यावस्थ-प्रकृति-रूपोपाधिना युक्तः गुण-क्षोभे सति
त्रिलिङ्गो गुणत्रयोपाधिः प्रकटैश् च सद्भिस् तैर् गुणैः संवृतश् च \।

ननु, तम उपाधित्वम् एव तस्य श्रूयते कथं तत्-तदुपाधित्वं
तत्राह-वैकारिक इति \। अहम् अहंत्वं हि तत्-तद्-रूपेण त्रिधा स च
तद् अधिष्ठातेत्य् अर्थं मुख्यं तत्रस्थ-गुण-द्वयम् अप्य् उपाधत्ते
तस्य त्रि-गुणत्वाद् इत्य् अर्थः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-शिवस्य
श्री-भगवद्-गुणावतारत्वेन तद्-अभिन्नत्वेऽपि सद्यो
भक्त-काम-पूरणाय माया-गुण-स्वीकारेण तद्-भक्तानां यथाकामं
विभूति-प्राप्तिः, श्री-हरेश् च परम-दयालुतया स्व-भक्तेभ्यः
कामिभ्योऽपि धनादि-दोष-दृष्ट्या प्रायः कामाप्रदानम्, किन्तु क्रमेण
क्षीण-कामेभ्यस् तेभ्यो निज-माहात्म्यानुरूपं गुणातीत-पद-प्रदानम् एवेत्य्
उत्तरम् आह---शिवेति त्रिभिः \। शश्वन् नित्यं शक्ति-युतः
श्री-भगवद्-अवतारवत्त्वेन सर्व-सामर्थ्य-युक्तः, यतोऽगुण-संवृतः,
त्रिगुणैर् असंवृतोऽव्याप्तः, तथापि त्रिलिङ्गो भक्त-काम-पूरणार्थं
त्रिविधो भवति \। कथम् ? तद् आह---वैकारिक इति \। वैकारिकत्वादौ
हेतुः---अहम् इति \। यद् वा, शक्ति-युतो भक्त-काम-पूरणाय
स्वीकृत-मायः \। अतस् त्रिगुण-व्याप्तः \। यद् वा, यतो
भक्त-वात्सल्य-गुण-वशीकृतः \। अत एव त्रिलिङ्गः \। अन्यत् तैर्
व्याख्यातम् \। यद् वा, त्रिलिङ्गत्वे हेतुः---वैकारिक इति,
त्रिविधाहङ्काराधीशितृत्वाद् इत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र---

> सृजामि तन्-नियुक्तोऽहं हरो हरति तद्-वशः \।
>
> विश्वं पुरुष-रूपेण परिपाति त्रि-शक्ति-धृक् \।\। \[भा।पु। २.६.३१\]

इत्य्-आदिकस्य द्वितीयादौ श्री-ब्रह्माद्य्-उक्तस्यानुसारेण
शास्त्रान्तर-विलक्षणं सर्व-वेदेतिहास-वेदान्त-सारं
श्री-भागवत-सिद्धान्तं वदंस् तत्र आर्रय्स्तां तावत् स्वयं
भगवच्-छ्री-कृष्ण-माहात्म्यं तद्-अंशांशस्यापि
कृत-गुणाधिष्ठातृत्व-लीलस्य श्री-विष्णोर् वैलक्षण्यं श्रूयताम् इति
आर्रय्चयंस् तच् चाभेद-श्रवणेऽपि शिव-विष्ण्वोर्
उपाधि-धर्म-युक्तत्वायुक्तत्वे निर्दिश्य प्रतिबिम्बवन्
न्यूनाधिक-शक्तित्व-व्यञ्जनया स्थापयंस् तद् उत्प्रेक्षिते गुण एव
दोषत्वं दोष एव गुणत्वं च प्रतिपादयंस् तद्-विधानाम् अतिमूर्खत्वं
व्यञ्जयति---शिव इति यावद् अध्याय-समाप्ति \।

तत्रैव शिवस्योपाधि-धर्म-युक्तत्वं दर्शयंस् तादृश-विभूति-हेतुत्वं
बोधयति द्वाभ्याम् \। शश्वच्-छक्ति-युक्त-क्रमेणाविर्भवन् प्रथस् तावन्
नित्यम् एव शक्त्या आर्रय् साम्यावस्थ-प्रकृति-रूपोपाधिना युक्तः
गुण-क्षोभे सति त्रिलिङ्गो गुण-त्रयोपाधिः प्रकटैश् च सद्भिस् तैर्
गुणैः संवृतश् च \।

ननु, तम उपाधित्वम् एव आर्रय् श्रूयते कथं तत्-तद्-उपाधित्वम् ?
तत्राह---वैकारिक इति \। अहम् अहंत्वं हि तत्-तद्-रूपेण त्रिधा स च
तद् अधिष्ठातेत्य् अर्थः \। मुख्यतया नास्तां नाम अन्यद्-गुणद्वयं
गौणतया त्वास्त एवेत्य् अर्थः \।\।३\।\।

---------------------------------------------------------------------------------------------------------------------

**जीव-गोस्वामी (परमात्म-सन्दर्भः) :** शश्वच्-छक्ति-युतः
प्रथमतस् तावन् नित्यम् एव शक्त्या गुण-साम्यावस्थ-प्रकृति-रूपोपाधिना
युक्तः \। गुण-क्षोभे सति त्रिलिङ्गो गुण-त्रयोपाधिः \। प्रकटेश् च
सद्भिस् तैर् गुणैः संवृतश् च \।

ननु, तम-उपाधित्वम् एव तस्य श्रूयते, कथं तत्-तद्-उपाधित्वं तत्र
वैकारिकः ? इति \। अहम् अहं-तत्त्वं हि तत्-तद्-रूपेण त्रिधा \। स च
तद्-अधिष्ठातेत्य् अर्थः \।\। \[परमात्म-सन्दर्भ १४\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** शक्त्या मायया युतः
संसृष्टः \। गुणैः संवृतः अस्मान् कृपया स्वीकुर्व् इति वृतत्वात् त्रिलिङ्गः
त्रिगुणमयः \। न तु जीव इव तैर् बलाद् बद्ध इति भावः \।
त्रिगुणमयत्वं विवृणोति---वैकारिक इति \। अहं त्रिधेति अहङ्कारात्मकः
स एवं त्रिविधो भवत्य् एवेत्य् अर्थः \।\।३\।\।

**\॥।**

**\।\। १०.८८.४ \।\।**

**ततो विकारा अभवन् षोडशामीषु कञ्चन \।**

**उपधावन् विभूतीनां सर्वासाम् अश्नुते गतिम् \।\।**

**श्रीधर-स्वामी (भावार्थ-दीपिका) :** विकारा मन-इन्द्रिय-भूत-रूपाः
\। षोडशेतीन्द्रिय-देवानाम् अभेद-विवक्षया \। कंचन यत् किञ्चिद्
विकारोपाधिकं भजन्न् उपाध्य्-अनुरूपाणां विभूतीनां स्वरूपं प्राप्नोतीति
\।\।४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततस् त्रिविधाहङ्कारात् \।
नन्व् इन्द्रियाधिष्ठातृ-देवानाम् अपि सात्त्विकाहङ्कार-कार्यत्वेनाधिकानां
दिग्-वातादीनां सत्त्वात् कथं षोडशेति चेद् अत्राह---अतीन्द्रिय-देवानाम् इति
\। अमीषु षोडशसु प्रकाशादिष्व् अधिष्ठान-प्रकारेषु कञ्चन
आकाशाद्य्-उपाधिकं, भवायाकाश-मूर्तये नमः इत्य् आदि-मन्त्रोक्त-मूर्तिकं
शिवम् उपाधावन् भजन् विभूतीनाम् उपाध्य्-अनुरूपाणां सर्वासां गतिं
स्वरूपं प्राप्नोति \। आकाशोपाधिक-सेवनात् सर्व-शब्द-ज्ञानं विषयेष्व्
असङ्गं च जल्पाधिक-सेवनेन कूट्य्-आदि-सामर्थ्यं
रस-परावर्तन-सामर्थ्यं च \।
तेज-उपाधिक-सेवनेनाग्न्य्-आद्य्-अवगाहन-तत्-स्तम्भनादि-सामर्थ्यं च
लभते \। एवं यथायथं योज्यम् \।

ननु,, भवत्व् एवं सोपाधिरसौ प्रस्तुते किम् आगतं तत्राह---तत इति
\। ततस् तेन भगवत्-प्रतिनिधी-भूतेनाधिष्ठिताद् अहं तत्त्वात्
षोडश-विकारा

अनभवन् अमीषु विकारेषु मध्ये सर्वासां विभूतीनां सम्बन्धे
किञ्चनोपाधावन् तद् उपाधिकत्वेन तम् उपासीनो गति प्राप्यं फलं
लभते तं इन्द्रियाणां देवानां चाभेदात्तानि दश, मन एकं, भूतानि
पञ्चेति षोडश \। किञ्चनेति जैह्व्यम् औपस्थ्यं मानसं वा सुखम्
उद्दिश्य अधावन् शिवं भजन् सर्वासां विभूतीनां सम्पत्तीनां गतिं
स्वरूपं प्राप्नोति तेषां परस्पर-सापेक्षत्वाद् एक-प्राप्ताव् अपि
सर्व-विषय-सुखानि प्राप्नोति तत् सुख एव सर्व-सम्पत्तीनां पर्याप्ते
जनतारतम्यात् तत्-तारतम्यं प्राप्नोति \। अतः शिवस्य गुणमयत्वात्
सम्पदाम् अपि गुणमयत्वात्-तद्-भजने तत्-प्राप्तिर् इति \। न त्वद् उक्तो
विरोध इति भावः \। शिव-विष्ण्वादि-भेदाभेद-विचारस् तु
प्रथम-स्कन्धे सत्त्वं रजस्तमः तं पद्य-व्याख्याने कृतः स
तत्रैव दृश्यः \।\।४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततोऽहङ्काराद् अभवन्न्
उत्पन्नाः, अत एवामीषु विकारेषु मध्ये किञ्चन सामान्यतो विकारात्मकं
किञ्चित् तद् विकाराधिष्ठातृतया तद्-रूपं श्री-शिवम् उपधावन्न् इत्य् अर्थः
\। सर्वासां विभूतीनां गतिम् अश्नुत इति येनोपाधिना भजते,
तद्-उपाध्य्-अनुरूपम् इति यथेच्छं सर्व-विभूति-सिद्धेः \। एवं
स्व-वासनानुसारेण सोपाधिक-श्री-शिव-भजनात् प्रायो विभूतय एव
सिध्यन्ति, न तु परम-पदम् इति भावः \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु भवत्व् एवं सोपाधिर्
असौ प्रस्तुते किम् आगतम् ? तत्राह---तत इति \। ततस् तेन
भगवत्-प्रतिनिधी-भूतेनाधिष्ठिताद् अहन्ताद् अहं-तत्त्वात् षोडश-विकारा
अभवन् एवामीषु विकारेषु मध्ये सर्वासां विभूतीनां सम्बन्धे
किञ्चनोपाधावन् तद्-उपाधिकत्वेन तम् उपासीनो गतिं प्राप्यं फलं
लभते \।\।४\।\।

---------------------------------------------------------------------------------------------------------------------

**परमात्म-सन्दर्भः :** ततस् तेन
भगवत्-प्रतिनिधि-रूपेणाधिष्ठिताद् अहं-तत्त्वात् षोडश-विकारा ये
अभवन् अमीषु विकारेषु मध्ये सर्वासां विभूतीनां सम्बन्धिनं कञ्चन
उपधावन् तद्-उपाधिकत्वेन तम् उपासीनो गतिं प्राप्यं फलं लभते \।
\[परमात्म-सन्दर्भ १४\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विकाराः षोडशेति \।
इन्द्रियाणां देवानां चाभेदात् तानि दश, मन एकम्, भूतानि पञ्च इति
षोडश \। अमीषु मध्ये किञ्चनेति औपस्थ्यं जैह्व्यं मानसं वा सुखम्
उद्दिश्य उपाधावन् शिवं भजन् सर्वासाम् एव विभूतीनां सम्पत्तीनां गतिं
स्वरूपं प्राप्नोति \। तेषां परस्पर-सापेक्षत्वाद् एव प्राताव् अपि
सर्व-विषय-सुखानि प्राप्नोतीत्य् अर्थः \। तत्-सुख एव
सर्व-सम्पत्तीनां पर्याप्तेर् भजन-तारतम्यात् तत्-तारतम्यं प्राप्नोति
\। अतः शिवस्य गुणमयत्वात् सम्पदाम् अपि त्रिगुणमयत्तात् तद्-भजने
तत्-प्राप्तिर् इति न त्वद्-उक्तो विरोध इति भावः \।\।४\।\।

**\॥।**

**\।\। १०.८८.५ \।\।**

**हरिर् हि निर्गुणः साक्षात् पुरुषः प्रकृतेः परः \।**

**स सर्व-दृग् उपद्रष्टा तं भजन् निर्गुणो भवेत् \।\।**

**श्रीधर-स्वामी (भावार्थ-दीपिका) :** उपद्रष्टा साक्षी सन् \। यतः
सर्व-दृक् सर्वं पश्यति \। अतः प्रकृतेः पर इति \। अत्रेदं तत्त्वं---

> वस्तुनो गुण-सम्बन्धे रूप-द्वयम् इहेष्यते \।
>
> तद्-धर्मायोग-योगाभ्यां बिम्बवत् प्रतिबिम्बवत् \।\।
>
> गुणाः सत्त्वादयः शान्त-घोर-मूढाः स्वभावतः \।
>
> विष्णु-ब्रह्म-शिवानां च गुण-यन्तृ-स्वरूपिणाम् \।\।
>
> नातिभेदो भवेद् भेदो गुण-धर्मैर् इहांशतः \।
>
> सत्त्वस्य शान्त्या नो जातु विष्णोर् विक्षेपम् ऊढते \।\।
>
> रजस्-तमो-गुणाभ्यां तु भवेतां ब्रह्म-रुद्रयोः \।
>
> गुणोपमर्दतो भूयस् तद्-अंशानां च भिन्नता \।\।
>
> अतः समग्र-सत्त्वस्य विष्णोर् मोक्ष-करी मतिः \।
>
> अंशतो भूति-हेतुश् च तथानन्द-मयी स्वतः \।\।
>
> अंशतस् तारतम्येन ब्रह्म-रुद्रादि-सेविनाम् \।
>
> विभूतयो भवन्त्य् एव शनैर् मोक्षोऽप्य् अनंशतः \।\।

इदम् एवाभिप्रेत्य तत्र तत्रोच्यते श्रेयांसि तत्र खलु सत्त्व-तनोर्
नृणां स्युः \[भा।पु। १.२.२३\] इति \। तथा सत्त्वं यस्य प्रिया मूर्तिः
\[भा।पु। १०.८९.१८\] इति \। तथा सत्त्वं तत् तीर्थ-साधनम् \[भा।पु।
१०.८९.१९\] इति तथा, त्रयाणाम् एक-भावानां यो न पश्यति वै भिदाम्
\[भा।पु। ४.७.५४\] इति \। तथा, न ते मय्य् अच्युतेऽजे च भिदाम् अण्व् अपि
चक्षते \[भा।पु। १२.१०.२२\] इत्य् आदि \। एवं च सति न किञ्चिद्
असमञ्जसम् \। तत्-तद्-भक्तानां तु कलहो मोह-मात्रम् इति \।\। ५-७ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र उपाख्याने \। इदं
तत्त्वं तात्पर्यम् \। वस्तुनः चित्तः \। गुण-सम्बन्धे सति एकस्यैव
तद् उदयं भवति \। तद् धर्माणां गुण-धर्माणाम् \। योगेन सगुणत्वम्
अन्यथा निर्गुणत्वम् इति \। निर्गुणं बिम्ब-समं सगुणं तु
प्रतिबिम्ब-समम् इति स्वभावतः स्वभावेन रूपेणेति यावत् \।
गुण-नियन्तृत्वं स्वरूपं येषां तेषां नियन्त्र् इति भाव-प्रधानो
निर्देशः \। वस्तुतो भेदो ब्रह्मादीनां आर्रय् दो नास्ति \। गुण-धर्म-कृतो
भेदोऽपि न सर्वथा किन्त्व् अंशत एवेत्य् आह---नातिभेद इत्य् आदि \।
ब्रह्म-रुद्रयो रजस्-तमो-गुण-कृते विक्षेप-मूढते आर्रय् तां स्तः \।
सत्त्व-गुण-सम्बन्धेनांशतो ब्रह्मापि विष्णुर् एव \। तथा रुद्रोऽपि \।
तम-आदि-गुण-सम्बन्धेन विष्णो रुद्रता ब्रह्मता च आर्रय् एवेत्य्
आह---गुणोपमर्दत इत्य् आदि \। समग्र-सत्त्वस्य विष्णोः सम्बन्धिनी
मतिर् बुद्धिर् उपासना-रूपा मोक्षकरी, अंशतो रज-आदि-सम्बन्धेन
आर्रय्सा विभूत्य्-आदि-हेतुर् अपि \। स्वतः स्वभावतः \।
सात्त्विकीत्वेनानन्दमय्य् एवेति \। एवं ब्रह्म-रुद्र-भक्ता अपि रजस् तम
उपाधितया ये ताव् उपासते ते विभूत्य्-आदि लभते \। ये
शुद्ध-सत्त्व-रूपत्वेन ताव् उपासते ते मोक्षम् अपीत्य् अभिप्रेत्योक्तं
स्वामिनांशतस् तारतम्येनेत्य्-आदि \। तद् अभिप्रेत्य
समग्र-सत्त्व-रूपत्वं विचार्य \। तत्र तत्राख्याने \। एवं च सति
त्रयाणां वास्तवाभेदे सति \। न किञ्चन समञ्जसम् \। न आर्रय्
मन्यतमस्य न्यूनतेतिओ तत्-तद्-भक्तानां विष्णु-शिवादि-भक्तानां कलह
एकस्य वैशिष्ट्यापादनम् अन्यस्य हीनतापादनं च मोह-मात्रम् अज्ञानम्
एवेत्य् अर्थः \।

अथ चात्र प्रकृतोपयोगि-विशेषोऽपि शास्त्रान्तर-विचारितो लिख्यते \।
तथा हि---ब्रह्मादीनाम् एक-रूपत्वं चेत्, तर्हि
तत्-तन्-माहात्म्य-पर-पुराणादिष्व् इतर-निन्दा न स्यात्, दृश्यते च सा \।
तथा च---तद् अन्यथानुपपत्त्या साम्यम् अपि दुर्लभम् ऐक्यस्य तु का
कथा ? तथा च, पतन्तम् अनुधावतो बद्धोऽपि गतः इति न्यायापात इति
चेद् अत्राहुः श्याल-शुनक-न्यायेन भेद-वादिनः कोप्त्पादनाय
तद्-इष्ट-देवस्यान्य-पर-पुराणेष्व् अपकर्ष-वर्णनम् इति \। परे तु
कल्प-भेदम् आश्रित्य् स्वेच्छया परस्परस्माज् जन्म-निमित्तकं क्वचिद्
उत्कर्षापकर्ष-वर्णनम् इत्य् आहुः---न हि निद्न्यानिद्यं निन्दितुं
प्रवर्ततेऽपि तु विधेयं स्तोतुम् इति न्यायाद् विधेयं हि स्तूयते वस्तु,
इति न्याय-प्राप्त-तत्-तद्-विग्रहावच्छिन्नेऽच-ध्यानादि-स्तुतये
तद्-अन्य-विग्रहावच्छिन्ने शापकर्ष-वर्णनम् \। तच् च यत् परः शब्दः
इति न्यायात् स्तितु-परम् एव \। योऽर्थः परस् तात्पर्य-विषयो यस्य स
यत्-परः इति \। न त्व् अन्य-निन्दा-परम् अपि फलाभावात् उभय-परत्वे
वाक्य-भेदापत्तेश् च \। अन्यत्रापि ह्य् एवं दृश्यते \। तद्
यथा---सर्व-शाखा-प्रत्ययम् एकं कर्म इति न्यायान् नाना-शाख्याभिहितम्
अप्य् अग्निहोत्रं न भिद्यते इति स्थिते केचित् उदिते जुहोति इति श्रुतिम्
आश्रित्योदितेऽर्के होमं कुर्वन्ति, केचिद् अनुदिते जुहोति इति श्रुतिम्
अवलम्ब्यानुदिते जुह्वति \। तत्र ये शाखिन उदये जुह्वति, ते---

उदयन् न खलु वा आदित्य आहवनीये तु रश्मीन् सन्दधाति

इत्य् उपक्रम्य

प्रातः प्रातर् अनृतं ते वदन्ति पुरोदयाज् जुह्वति \।

येऽग्नि-होत्रं दिवा कीर्त्यम् अदिवः कीर्तयन्तः सूर्यो ज्योतिर् न तदा
ज्योतिर् एषाम् \।

इत्य् अनुदित-होमं निन्दन्ति \। ये त्व् अनुदये जुह्वति, ते---

आदित्यो वा अस्तं यन्न् अग्निम् अनुप्रविशति

इति श्रुतिम् उपजीव्यः,

यद् उदिते सूर्ये प्रातर् जुहुयाद् यथातिथये प्रद्रुताय
शून्यायावसथाहार्यं हरति तादृग् एव तत्

इत्य् उदित होमं निन्दन्ति \। अनयोः स्वार्थ-तात्पर्य-कल्पने
राग-प्राप्त-सुरा-पानादिवत् काल-द्वये त्याज्यस्य शेषिणो होमस्यैव बाधः
\। तथा च---यावज् जीवम् अग्निहोत्रं जुहुयात् इत्य् आदयश् चोदना
उपरुध्येरन् \। एवं च काल-भेदेनाग्निहोत्रम् इव गुण-भेदेन
विग्रह-भेदेन वा नेशो भिद्यते, ततश् चैकस्मिन्न् ईशे यो गुणादि-भेदेन
भेदं प्रकल्प्यैक-विग्रहावच्छिन्नम् उपासीनोऽन्यं निन्दति, स
ईश-विमुखः स्वामि-द्रोहान् नरकम् एतीति ज्ञेयम् \। तस्मान् नैतावता
सर्व-विग्रहावच्छिन्नेशैक्य-विघातः शङ्क्य इत्य् अलं प्रपञ्चेन
प्रकृतम् अनुसरामः,

अथ विष्णोर् उपाधि-राहित्यं दर्शयंस् तादृश-परम-पुमर्थ-हेतुत्वं
स्थापयति-हर् हीति \। हि-प्रसिद्धौ हेतौ वा \। प्रकृतेर् उपाधितः
परः तद्-धर् स्पृष्टः, अत एव निर्गुणो\ऽपि कुत-स्त्रि-लिङ्गत्वादिकम् इति
भावः \। अत्र हेतुः---साक्षाद् एव पुरुष ईश्वरः न तु
प्रतिबिम्बवद्-व्यवधानेनेत्य् अर्थः \। अतो विद्याविद्ये मम तनू इतिवत्
तनु-शब्दोपादानात् कुत्रचित्-सत्त्व-शक्तित्व-श्रवणम् अपि
प्रेक्षादिमात्रेणोपकारित्वाद् इति भावः \। अत एव सर्वेषां
शिव-ब्रह्मादीनां दृक् ज्ञानं यस्मात्-तथा-भूतः सन् उपद्रष्टा
तदादि-साक्षी भवति \। अतस् तं भजन्-निर्गुणो भवेत्
गुणातीत-फल-भाग्-भवति \। अतो यस्या लक्ष्म्याः पतिरसौ सापि
स्वरूप-भूतैव-शक्तिर्-न तु शिवाद्यधीना प्रतीता \। प्राकृत-विभूति
खण्डयत्य् एव \। यथैव वक्ष्यते यतः शान्तिर् यतो\ऽभयं---

> धर्मः साक्षाद् यतो ज्ञानं वैराग्यं च तद् अन्वितम् \।
>
> ऐश्वर्यं चाष्टधा यस्माद्-यशश् चात्ममलापहम् \।\। इति \।\।

अतो गुणो वा दोषो वा विचार्यताम् इति भावः \।\।५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हि तु \। हरिस् तु निर्गुणो
गुणातीतः \। साक्षात् स्वयम् एवेति तस्य साक्षाद् ईश्वरत्वात् श्री-शिवादीनां
च तद्-अवतारत्वादिना पारस्पर्याद् एवेत्य् अर्थः \। यतः पुरुषः
सर्वान्तर्यामी \। यद् वा, साक्षात् पुरुष ईश्वरः, यतः प्रकृतेः परो दूरे
वर्तमानः, अतः स एवोपद्रष्टा \। अन्यत् तैर् व्याख्यातम् \।

यद् वा, निर्गुणत्वे हेतुः---प्रकृतेः परः पुरुषः पुमान् \। एवं
पुरुषाख्यया प्रसिद्धाभ्यां श्री-शिव-ब्रह्मभ्यां वैलक्षण्यम् उक्तम् \।
तयोः प्रकृति-संवलितत्वात् \। तद् उक्तम् एव शक्ति-युत इत्य् आदि \। अतः
सर्वासां सर्वस्य वा दृशां ज्ञानानाम् उपरि द्रष्टा \। अन्यतोऽधिक-ज्ञाता
\। यद् वा, सर्वा दृक् ज्ञानं येभ्यस् तेषां ज्ञानेन्द्रियादीनाम् उपद्रष्टा
अन्तर्यामितया निकटे दृष्टि-मात्रेण प्रवर्तक इत्य् अर्थः \। इति
माया-सम्बन्ध-राहित्यम् अतो गुणातीतत्वं च साधितम् \। अतो
लक्ष्मी-पतित्वेन सर्व-भोग-युक्तत्वेऽपि तस्य
प्रकृति-सम्बन्ध-राहित्यम् एव सिद्धम्, श्री-वैकुण्ठादि-वर्ति-विभूतीनाम्
अपि सच्-चिद्-आनन्द-रूपत्वेनाप्राकृतत्वात् \। ततश् चोक्तम् एव---न यत्र
माया किम् उतापरे \[भा।पु। २.९.१०\] इत्य् आदि \।

अतस् तं भजन् सकामोऽपि क्रमेण क्षीण-कामो भूत्वा निर्गुणो भवेत् \।
गुणातीत-पदं प्राप्नोतीत्य् अर्थः \। एवं श्री-हरेः सर्वत उत्कर्षः
प्रायः परम-पद-दायित्वात् सर्वावतार-बीजत्वात्, सर्वेश्वरत्वाच् च,
श्री-शिवस्य च तद्-भक्ति-प्रवर्तक-प्रियावतारत्वे साम्येऽपि प्रायो
विभूति-दातृत्वेन, तद्-गुणावतारत्वेन, तद्-अधीनत्वेन च तस्मात्
न्यूनत्वं युज्यत एवेति सुसिद्धम् \।\।५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ विष्णोर् उपाधि-राहित्यं
दर्शयंस् तादृश-परम-पुरुषार्थ-हेतुत्वं स्थापयति---हरिर् हीति \।
हि प्रसिद्धौ हेतौ वा \। प्रकृतेर् उपाधितः परं तद्-धर्मैर्
अस्पृष्टः, अत एव निर्\[गो।ता।उ।ऽ कुतस् त्रिलिङ्गत्वादिकम् इति भावः \।
तत्र हेतुः---साक्षाद् एव पुरुष ईश्वरः, न तु प्रतिबिम्बवद्
व्यवधानेनेत्य् अर्थः \। अतो विद्याविद्ये मम तनू इतिवत्
तनु-शब्दोपादानात् कुत्रचित् सत्त्व-शक्तित्व-श्रवणम् अपि
प्रेक्षादि-मात्रेणोपकारित्वाद् इति भावः \। अत एव सर्वेषां
शिव-ब्रह्मादीनां दृक् ज्ञानं यस्मात् तथा-भूतः स्वरूप-भूतैव शक्तिर्
न तु शिवाद्य्-अधीना प्रतीत्य्-अप्राकृत-विभूतिं खण्डयत्य् एव \। यथैव
वक्ष्यते, यतः शान्तिर् यतोऽभयं---

> धर्मः साक्षाद् यतो ज्ञानं वैराग्यं च तद्-अन्वितम् \।
>
> ऐश्वर्यं चाष्टधा यस्माद् यशश् चात्म-मलापहम् \।\। \[भा।पु।
> १०.८९.१६\] इति \।

अतो गुणो वा दोषो वा विचार्यताम् इति भावः \।\।५\।\।

---------------------------------------------------------------------------------------------------------------------

**जीव-गोस्वामी (परमात्म-सन्दर्भः) :** हि प्रसिद्धौ हेतौ वा \।
हरिस् तु प्रकृतेर् उपाधितः परस् तद्-धर्मैर् अस्पृष्टः \। अत एव त्रिर्
गुणोऽपि कुतस् त्रिलिङ्गत्वादिकम् इति भावः \। तत्र हेतुः साक्षाद् एव
पुरुष ईश्वरः \। न तु प्रतिबिम्बवद् व्यवधानेनेत्य् अर्थः \। अतो
विद्याविद्ये मम तनू \[भा।पु। ११.११.३\] इतिवत् तनु-शब्दोपादानात्
कुत्रचित् सत्त्व-शक्तित्व-श्रवणम् अपि प्रेक्षादि-मात्रेणोपकारित्वाद् इति
भावः \। अत एव सर्वेषां शिव-ब्रह्मादीनां दृक् ज्ञानं यस्मात्
तथाभूतः सन्न् उपद्रष्टा तद्-आदि-साक्षी भवति \। अतः स तं भजन्
निर्गुणो भवेद् गुणातीत-फल-भाग् भवतीति \।\। \[परमात्म-सन्दर्भ
१४\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कुतो निर्गुणः, यतः
प्रकृतेः परः, स्वत एव गुणान् अतिक्रम्य स्थितः \। अतो गुणातीतस्य
भजनात् कथं गुणमयीं सम्पदं प्राप्नुषुर् इति भावः \। सर्वेषां
शिवादीनाम् अपि ज्ञानं यतः स इति \। तं भजन् ज्ञान-चक्षुः प्राप्नोति,
न तु सम्पद्-उद्भूतम् अज्ञानान्ध्यम् इति भावः \। उपद्रष्टा
गुण-लेपाभावाद् औदासीन्येन केवलं साक्षीति तं भजन्न् अपि
गुण-लेप-रहितो निर्गुणो भवेत् \। अत एवाग्रे वक्ष्यते---यतः शान्तिर्
यतोऽभयम् \। धर्मः साक्षाद् यतो ज्ञानं वैराग्यं च तद्-अन्वितम्
\[भा।पु। १०.८९.१५\] इत्य् आदि \।\। ५-७ \।\।

**\॥।**

**\।\। १०.८८.६ \।\।**

**निवृत्तेष्व् अश्वमेधेषु राजा युष्मत्-पितामहः \।**

**शृण्वन् भगवतो धर्मान् अपृच्छद् इदम् अच्युतम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अश्वमेधेष्व् इति \।
दक्षिणा-भेदेनैकाश्वमेधस्य त्रि-रूपत्वाद्-बहुत्वम् अविरुद्धम् \।
युष्मत्-पितामहो युधिष्ठिरः \। इदं
लक्ष्मीशोपासक-नैर्धन्यतद्-धीन-रुद्राद्य्
उपासक-धनिकत्व-लक्षण-वैपरीत्यम् \।

न केवलं तस्य स्वभावो\ऽयं किन्तु विचारश् चेति \। तद्-योग्यं
तद्-वाक्यमयम् इतिहासम् उपक्षिपति-समाप्तेष्व् इति \।
नाना-मत-मुनि-सभायां श्री-भगवतैव निर्णीतम् अस्तीति भावः \। तद्
एवं शास्त्रान्तर-विरोधस्य दौर्बल्यं दर्शितम् \। राजा युधिष्ठिरः \।
युस्मत्-पितामह इति \। तादृश-भगवद्-आत्मीय-पौत्रत्वेन तस्य
प्रोत्साहनार्थम् अत्र प्रश्ने योग्ता-व्यञ्जनार्थं च \। अत एव
गौरवाद्-युष्मद् इत्य् उक्तम् \। भगवतस् तस्माद् एव
भागवत-धर्माञ्छृण्वन् इदं त्वत्-पृष्टम् एव तद् एवं च द्वयोर्
माहात्म्यम् उक्तम् \। अच्युतम् इति \। सर्वैश्वर्येण
भक्तवश्यतादि-सद्-गुणैर् अपि परिपूर्णं किं वा तस्य गृहे सदा
वर्तमानम् इति भावः \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा), जीव-गोस्वामी
(लघु-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इदम् एव साक्षात्
श्री-भगवन्-मुख-वाक्येन द्रढयंस् तत्-प्रसङ्गम् आह---निवृत्तेष्व् इति
सम्पाप्तेषु \। पाठान्तरेऽपि स एवार्थः \। राजा श्री-युधिष्ठिरो
युष्मत्-पितामह इत्य् अनेन तत्-पौत्रत्वेन श्री-परीक्षितः
परम-धन्यत्वं, तेन साक्षात् श्री-भगवति तादृश-प्रश्न-योग्यत्वं च
बोधयति \। अत एव गौरवाद् युष्मद् इति च \। भगवतः श्री-कृष्णाद्
धर्मान् सर्वान् \। यद् वा, तस्माद् एव भागवत-धर्मान् शृण्वन्, तच् च
भविष्योत्तरादौ प्रसिद्धम् \। इदं देवासुर इत्य् आदिना त्वत्-पृष्टम् एव,
अच्युतम् इति सर्वैश्वर्येण भक्त-वश्यतादि-सद्-गुणैर् वा परिपूर्णम् \।
किं वा, तस्य गृहे सदा वर्तमानम् इति भावः \।\।६\।\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** न केवलं तस्य स्वभावोऽयं,
किन्तु विचारश् चेति तद्-योग्यं तद्-वाक्यम् इतिहासम् उपक्षिपति---निवृत्तेष्व्
इति \। अतो माम् इत्य् अस्य पूर्वार्धे तद्-ब्रह्मेति \। कथम्-भूतम् \।
तत्-तस्मात्-प्रसिद्धात् ब्रह्मतो\ऽपि परमो\ऽतः सूक्ष्मं दुर्जेयं चिद्-रूपा
मात्रा शक्तिर् यस्य तम् \। सच् च अनन्तं च यत् कं परमानन्दस्
तत्-स्वरूपम् \।\। ६-२६ \।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.७ \।\।**

**स आह भगवांस् तस्मै प्रीतः शुश्रूषवे प्रभुः \।**

**नृणां निःश्रेयसार्थाय योऽवतीर्णो यदोः कुले \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स कण्णः निःश्रेयसायेत्य्
उक्तेर् न केवलं भू-भार-हरणम् एवावतार-प्रयोजनम् अपि तु
लोक-निःश्रेयस-करणम् अपीत्य् अपि ज्ञेयम् \। प्राहेत्य् अत्र हेतुः प्रीतः
स्वभावत एव तत्रापि शुश्रूषवे श्रोतुम् इच्छवे किं वा, यतो भक्ताय
ननु, तथापि निजोत्कर्षं तादृश-विनयादि-सद्-गुण-गणार्णवो वक्तुं
नार्हति तत्राहुः---यः प्रभुः स्वतन्त्र एव सन् नृणाम् इत्य् आदि-लक्षणं
निजोत्कर्षता-प्रकाशनं विना स्व-भक्त्य-सम्पत्त्या लोकानां
मङ्गलासिद्धेर् इत्य् अर्थः \। तद् एवम् अपि यस् तादृशं तद् उपदेशं न
गृह्णीत तस्यैव दौर्भाग्यम् इति भावः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भगवान् परम-दयालुः,
तत्र च प्रीतः, तादृश-प्रश्नेन सन्तुष्टः \। किं वा, स्वभावत एव तं
प्रति प्रेमवान्, तत्रापि शुश्रूषवे श्रोतुम् इच्छवे \। किं वा, यतो
भक्ताय \। किं च, प्रभुः स्वत एव तद् ईश्वरः, अत एवाह \। ननु
तथापि तात्पर्येणायान्तं निजोत्कर्षः तादृश-विनयादि-सद्गुण-गणार्णवो
वक्तुं किल नार्हति, तत्राह---नृणाम् इति \। निइजोत्कर्ष-प्रकाशनं विना
स्वभाक्त्यसम्पत्त्या लोकानां मङ्गलासिद्धेर् इत्य् अर्थः \। यद् वा,
भगवत्त्वादौ हेतुः---नृणाम् इति \। अत एव निजाशेषैश्वर्य-प्रकटनेन
प्रभवतीति प्रभुः, वक्तुम् अयोग्यम् अपि परम-दयालुत्वादिनाहेति भावः
\।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं तस्य
स्वभावो\ऽयं किन्तु विचारश् चेति तद्-योग्यं वाक्यम् इतिहासम्
उपक्षिपति---निवृत्तेष्व् इति \। समाप्तेषु इति नाना-मत-मुनि-सभायां
श्री-भगवतैव निर्णीतम् अस्तीति प्रसिद्धम् अपीदमिदम् इति भावः \। तद्
एवं शास्त्रान्तर-विरोधस्य दौर्बल्यं दर्शितम् \। राजा युधिष्ठिरः
युष्मत्-पितामह इति तादृश-भगवद् आत्मीय-पौत्रत्वेन तस्य
आत्माहनार्थम् अत्र प्रश्ने योग्ताव्यञ्जनार्थं च अत एव गौरवाद्य् उष्मद्
इत्य् उक्तम् \। भगवतस् तस्माद् एव भागवत-धर्मान् शृण्वन् इदं
त्वत्-पृष्टम् एव तं च द्वयोर् माहात्म्यम् उक्तम् अच्युतम् इति \।
सर्वैश्वर्येण भक्त-वश्यतादि-सद्-गुणैर् वा परिपूर्णं किं वा, तस्य
गृहे सदा वर्तमानम् इति भावः \। आहेत्य् अत्र हेतुः प्रीतः स्वभावत
एव तत्रापि शुश्रूषवे श्रोतुम् इच्छवे किं वा, यतो भक्ताय ननु, तथापि
निजोत्कर्षं तादृश-विनयादि-सद्-गुणगणार्णवो वक्तुं नार्हति
तत्राहुः---यः प्रभुः स्वतन्त्र एव सन् नृणाम् इत्य् आदि-लक्षणं
निजोत्कर्षता-प्रकाशनं विना स्व-भक्त्य् असम्पत्त्या लोकानां
मङ्गलासिद्धेर् इत्य् अर्थः \। तद् एवम् अपि यस् तादृशं तद् उपदेशं न
गृह्णीत तस्यैव दौर्भाग्यम् इति भावः \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८८.८ \।\।**

**श्री-भगवान् उवाच---**

**यस्याहम् अनुगृह्णामि हरिष्ये तद्-धनं शनैः \।**

**ततोऽधनं त्यजन्त्य् अस्य स्व-जना दुःख-दुःखितम् \।\।**

**श्रीधर-स्वामी (भावार्थ-दीपिका) :** यस्याहम् अनुगृह्णामीति \। अयम्
अर्थः \। यो विषयान् परिजिहीर्षुर् अपि कथञ्चिद् विद्यमानेषु विषयेषु
सज्जते, क्लिश्यते च, तस्य विषयापहार एवानुग्रह इति \। यथाश्रुतत्वे
धुर्वादीनाम् ऐश्वर्य-विरोधात्, अथवा प्रथमं विभूतीः कामानुरूपा
दत्त्वा शनैर् विषय-भोगावसाने तस्य निर्वेदम् उत्पाद्य हरिष्यामि,
परमानुग्रहं कर्तुम् इति \। तद् उक्तं भगवतैव---न मय्य्
आवेशित-धियां कामः कामाय कल्पते \[भा।पु। १०.२२.२६\] इति \।
दुःख-दुःखितम् इति \। दुःखाद् अनु पुनर्-दुःखितम् इव प्रतीयमानम् इत्य्
अर्थः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अनुगृह्णामि अनुग्रहं
कर्तुम् इच्छामि \। ननु, धन-हरणं को\ऽयम् अनुग्रह इति चेद् अत्राशयम्
आह---अयम् अर्थ इति \। विद्यमानेषु विषयेषु \। दत्तापहारित्वदोषम्
आशङ्कयाह---अथवेति \। प्रथमं भोगेच्छावसरे \। तस्य
निज-भक्तस्य \। परमानुग्रहं स्वावाप्ति-लक्षणम् \। तच् च
चीर-हरणोपाख्याने श्री-कृष्णेनैवोक्तम् इत्य् आह---तद् उक्तम् इत्य् आदि \।
ततो मत्-कृत-धन-नाशोत्तरम् \। अधनं निर्धनम् \। अस्य निर्धनस्य
\। स्वजना पुत्रादयः \। त्यजन्त्य् अनादरं कुर्वन्ति \। इत्य् अर्थ
इति-धन-हान्यातीव दुःखितम् इति भावः \।

अथ किम् आहेत्य् अपेक्षायां स तु तु अदेवासुरेत्य् आदिना पृष्टस्योत्तरं
सस्मितं तद् अभिप्राय-विपरीतम् एवाहेत्य् आह---श्री-भगवान् उवाचेति \।
यमुपासकम् अनुगृह्णामि यं तु कामयमानं अन्र्गृह्नमि किन्तु तद्
अभिरुचि-मात्रमापाततः सम्पादयामि तस्मा एव धनं ददामीति भावः \।
हरिष्य इति लुट्-प्रयोगो\ऽक्षमायाम् \। अनवक्लृप्त्यमर्षयोर्
अङ्किवृत्ते\ऽपी\ऽति स्मरणात् \। तद्-धन-दर्शनाक्षमा-पूर्वकं हरामीत्य्
अर्थः \। शनैर् इति \। सहसा हरणे तस्य सर्वाच्छादकः सोभ एव
स्याच्-छनैर् हरणे तु क्रमेण धनाद् उदासिनी-भूतः सत्-सङ्गे रतिः
स्याद् इत्य् अभिप्रेत्येति भावः \। ततः किं तत्राह---तत इति शनैर् इत्य्
अस्य त्यजन्तीत्य् अनेनाप्य् अन्वयः \। अत एव दुःखे वीप्सा \।
क्रमाद्-दारिद्र्यातिशयं प्राप्तम् इत्य् अर्थः \।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हरिष्य इति
भविष्यन्-निर्देशः \। हरणावश्यकता-बोधनार्थं ध्रुवं हरेयम् इत्य्
अर्थः \। एवम् अग्रे करिष्य इति चाधनस्यापि स्वजनैस् त्यागे
हेतुः---दुःखेति \। वारं वारं दत्तस्यापि धनस्य मुहुर्
हरणेनासकृद्-दुःखितस्य दुःख-निरसनाशक्तेर् इत्य् अर्थः \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी, क्रम-सन्दर्भः,
बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** दुःखात्
धन-विगम-जन्याद् अपि पुनर् दुःखितं स्वजन-कर्तृक-त्यागात् दुःखम्
इदं भगवद्-दत्तत्वात् तस्य न कर्म-फलम् \। सुखम् अपि
भगवद्-भक्तानां न कर्म-फलम्, किन्तु भक्तेर् अननुसंहितं फलम्
इति \। प्रथम-स्कन्धे---धर्मस्य ह्य् अपवर्गस्य इत्य् अत्र भीष्मोक्ताव्
अपि प्रतिपादितं भक्तानां भक्ति-मात्रे प्रवृत्त
एवाप्रारब्ध-कुट-बीज-प्रारब्ध-कर्माणां क्रमेण नाश
उत्पल-सहस्र-दल-भेदवद् इति भक्ति-शास्त्र-मतम् \। तथा च, श्रुतिर्
गोपाल-तापनी---भक्तिर् अस्य भजनं, तद्
इहामुत्रोपाधि-नैरास्येनामुष्मिन् मनः कल्पनम् एतद् एव नैष्कर्म्यम् इति
\। अर्थश् च उपाधि-नैरास्येन कामना-राहित्येन मनः कल्पनं कृष्णे
मन-आदि-सर्वेन्द्रिय-विनियोगो यस् तद् एव भजनम् एव नैष्कर्म्यम् इति
भवति हि तात्पर्यात् ताच्छब्द्य-मतः सामानाधिकरण्याद् भजने प्रवृत्ते
एव भक्तानां नैष्कर्म्यं सर्व-कर्म-ध्वंसो भवति \। देह-स्थितिस् तु
भजनाधिक्य-तत्-फल-प्रतिपादक-भगवद्-अचिन्त्य-शक्तेर् एवेति ये तु
प्रारब्धे फले इव सुख-दुःखे दृश्येते ते भगवद्-दत्ते एव \। यद्
उक्तं श्रुतिभिः---भवद्-उत्थ-शुभाशुभयोः \[भा।पु। १०.८७.४०\]\।

भक्त-वत्सलो भगवान् भक्तेभ्यः कथं दुःखं ददातीति चेत्, सत्यं,
पुत्र-वत्सलोऽपि पिता पुत्रेभ्यो भोग-दूरीकरणेनाध्ययनादि-कृच्छ्रं
यद् ददाति, तद् वात्सल्यं, स एव जानाति, न तु तदानीं तत्-पुत्रा अपीति
\। न च प्रह्लाद-ध्रुवादिभ्यो भोग-सम्पत्ति-सुख-मात्र-दानात्
साधकेभ्य एव हितार्थिना भगवता दुःखं दीयते इति वाच्यं,
सिद्ध-शिरोमणीनां युधिष्ठिरादीनाम् अपि यत्र धर्म-सुतो राजा \[भा।पु।
१.९.१५\] इत्य् अत्र सुहृत् कृष्णस् ततो विपत् इति \। भीष्मोक्तौ
दुःख-श्रवणात् \। तस्मात्, न ह्य् अस्य कर्हिचिद् राजन् पुमान् वेद
विधित्सितम् \[भा।पु। १.९.१६\] इति भीष्मोक्तेस् तस्य विधित्सितं स एव
भक्त-वत्सलो वेद, नान्य इति सिद्धान्तः \। किञ्चित् तत्र समाहितं यत्
तद् अपि तत्रैव दृश्यम् \।

ननु च स्व-कर्मोत्थयोर् भगवद्-उत्थयोश् च सुख-दुःखयोर्
भोग्यत्वेन तुल्यत्वात् को विशेषः ? उच्यते---कर्मोत्थानां सुख-दुखानां
भोगेनापि तद् बीजं तिष्ठत्य् एव , तद्वतां नरक-पातश् च
कर्म-तारतम्यवतां सुख-दुःख-तारतम्यं चेति त्रितयं भवेत् \।
भगवद्-उत्थानां तु भगवद्-इच्छयैव बीजं सा च
प्रयोजन-पर्यस्तैव न तद्-उत्तरा---जिह्वा न वक्ति
भगवद्-गुण-नाम-धेयम् \[भा।पु। ६.३.२९\] इत्य् आदि यमोक्तेस् तद्वतां
न नरक-पातः \। भगवतः स्नेह-पात्रत्वात्, न दुःखातिशयश् चेति \।
कर्मोत्थ-भगवद्-उत्थयोः शत्रु-कृत-मातृ-कृत-ताडनोत्थयोर् इव
दुःखयोर् विषामृतयोर् इव कुतस् तुल्यतेति विवेचनीयम् \।

ननु च सर्व-समर्थस्य भगवतो भक्त-दुःख-दानं विना किं तत्
प्रयोजनं न सिध्येत् ? सत्यम् \। लीला-निधेस् तस्य न सिद्ध्येद् एव,
भक्ति-योगस्य रहस्यत्व-रक्षार्थं नानान्य-मतानाम् उत्खाताभावार्थं
भक्तौत्कण्ठ्यादि-वर्धनार्थं च क्वचित् प्रियेभ्यो दुःख-दानम् अपि
तत्-सुखोदर्कम् एव, यथा नयनाभ्यां कटुतराञ्जन-दानम् इति \। तथा
हि, यदि भक्ताः सदा सुखिन एव कृताः स्युस् तदा---परित्राणाय साधूनां
विनाशाय च दुष्कृताम् \[गीता ४.८\] इति गीतोक्त-निमित्ताभावे सति
कृष्ण-रामाद्य्-अवतारा अपि न स्युः \। यदि च न स्युस्, तदा
रासादि-लीलामृत-सिन्धौ भक्तानां खेलनं कथं स्याद् इति \।

ननु च साधु-दुःख-त्राणात्मकं निमित्तं विनापि तस्यावतारे को दोषः
स्यात् ? सत्यम् \। भो भ्रातस् त्वं न रसाभिज्ञोऽपि, श्रूयताम् \। यामिन्यां
सत्याम् एव सूर्योदयः शोभते, ग्रीष्मे सत्य् एव शीतलाम्भः सुखदम्,
शीते सत्य् एवोष्णाम्भः \। तमस्य् एव दीपः शोभते, न तु प्रकाशे \।
क्षुत्-पिपासायां सत्याम् एवान्नम् अतिस्वादु भवतीत्य् अलम् अतिविस्तरेण
\।\।८\।\।

**\॥।**

**\।\। १०.८८.९ \।\।**

**स यदा वितथोद्योगो निर्विण्णः स्याद् धनेहया \।**

**मत्-परैः कृत-मैत्रस्य करिष्ये मद्-अनुग्रहम् \।\।**

**श्रीधर-स्वामी (भावार्थ-दीपिका) :** स पुनर् बन्धूनाम् आग्रहेण
धनेहया प्रवृत्तोऽपि मद्-अनुग्रहेण यदा निष्फलोद्यमो निर्विण्णः स्यात्
तदा मद्-अनुग्रहम् इति ममासाधारणम् अनुग्रहम् \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पत्परैर् मत्-परायणैः
सह \। कृत-मैत्रस्य कृत-प्रीतेः \। असाधारणं मुक्ति-लक्षणम्
अनुग्रहम् \। करिष्ये मद् अनुग्रहम् इति द्वितीयो\ऽयम् अनुग्रहो\ऽसाधारणो
भक्तिरसामृतवर्षी यद् अर्थम् एव मे प्रथमो\ऽनुग्रहो
दुःख-सन्ताप-फलो\ऽभूद् इति भावः \। अत एवानुग्रहं करिष्य इत्य्
अप्रयुज्य मद् अनुग्रहम् इति माम् इवानुग्रहं करिष्य इत्य् अर्थः \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** मत्-परैः
कृत-मैत्रस्येत्य्-आदि \। कोऽसौ मद्-अनुग्रहः ? एकस् तूक्त एव, यस्याहम्
अनुगृह्णामि \[भा।पु। १०.८८.८\] इत्य् आदि \। तेनैवं
व्याख्येयं---अनुगृह्यते इत्य् अनुग्रहो भक्तः, मद्-अनुग्रहं मद्-भक्तं
करिष्ये \।\।९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** निर्विण्णो विरक्तः \।
मत्-परैर् जनैः कृतं मैत्रं यस्य \। यद् वा, मत्-परैः सह कृतं
मैत्रं सौहृदं येन तस्य \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ किम् आहेत्य् अपेक्षायां स
तु तेन देवासुरेत्य् आदिना प्रष्टस्योत्तरं सविस्मितं तद्
अभिप्राय-विपरीतम् एवाहेत्य् आह---श्री-भगवान् उवाचेति \। यमुपासकम्
अनुगृह्णामीति यं तु कामयमानं नानुगृह्णामि किन्तु यद् अभिरुचि-मात्रम्
आपाततः सम्पादयामि \। अस्मा एव धनं ददामीति भावः \। हरिष्य इति
लुट्-प्रयोगो\ऽक्षमायाम् \। अनवक्लृप्त्यमर्षयोर् अकिंवृत्ते\ऽपी\ऽति स्मरणात्
तत्रैव दृश्यम् \। ननु, च

उद्-धन-दर्शनाक्षमापूर्वकं हरामीत्य् अर्थः \। शनैर् इति \। सहसा
हरणे तस्य सर्वाच्छादकः क्षोभ एव स्याच्-छनैर्हरणे तु क्रमेण
धनाद् उदासिनी-भूतः

सत्-सङ्गे रतिः स्याद् इत्य् अभिप्रेत्येति भावः \। ततः किं तत्राह---तत
इति \। शनैर् इत्य् अस्य त्यजन्तीत्य् अनेनाप्य् अन्वयः \। अत एव
दुःखे\ऽतिवीप्सा च क्रमाद्-दारिद्र्यातिशयं प्राप्तम् इत्य् अर्थः \।\।८\।\।
ततो\ऽपि किं तत्राह---स इति सार्धकेन \। निर्विण्णो विरक्तः ततश् च
दीन-दयया मत्-परैर् जनैः कृतं मैत्रं हितं यस्य तस्य मद्
अनुग्रहं ममाभिरुचितम् अनुग्रहं करिष्ये तत्र तु लुट्-प्रयोगो
वर्तमानसामिप्ये वर्तमानवद्वा इति स्मरणात् शीघ्रम् एव करोमित्य् अर्थः
\। तद् एवं सवासनान् प्रत्येवोक्तं न तु निर्वासनान् श्रीमत्-प्रह्लादादीन्
प्रतीति लभ्यते तेभ्यो राज्यादि-दानं तु तन्-महिम-व्यञ्जनार्थम् एव
असाधारण-तत्-प्राप्तेस् तथाप्य् अनासक्तेश् च अनुग्रहस्य तादृशत्वमे
ब्रह्म-साम्येन व्यञ्जयति-तद् इति \।

तद् अनिर्वचनीय-वस्तु-स्वरूपं यतो ब्रह्म सर्वतो बृहत्तमं परमं
सर्वत उत्कृष्टं दुर्लभं दुर्जेयं च सत्
अनादि-भक्त-परम्परास्वनादित एव तत्-सुखोदकम् एव, यथा \।

सिद्धम् अनन्तरम् उत्तर-काले\ऽप्य् अरिच्छेद्यं सर्वत्र हेतुः चिन्-मानं
तच्-छक्ति-विलासम् इति विज्ञायेत्य् अर्ध-पद्यम् अधिकम् असाम्प्रदायिकम् \।
तद् अनुग्रह-फलत्वेन सर्वतत्त्वस्य भगवता सामान्यतयैव निर्देशः
कृतः तद्-विशेषतया तु ज्ञेयः अत इत्य् अर्धकम् अतो धनाप्राप्तेर् हेतोः
जनः साधारणः

ननु, यस्याहम् अनुगृह्णामीत्युक्ताभिप्रायेण अकामः सर्वकामो वा इत्य्
उक्तरीत्या च त्वम् अपि धनं ददासि तर्हि कथम् अन्यान् भजते
तत्राह---सुदुराराध्यम् इति \। तस्याराधनतत्त्वाज्ञानाच्-छ्री-भगवतश्
च सुविचार्यैव फल-दातृत्वात् इति भावः \। तथोक्तं तृतीये---

> तं सुखाराध्यम् ऋजुभिर् अनन्य-शरणैर् नृभिः \।
>
> कृतज्ञः को नु सेवेत दुराराध्यम् असाधुभिः \।\। इति \।\।

अथवा तद् अज्ञानस्य हेतुत्वम् एव व्यञ्जयन् स्व-विशेषणत्वेन
तद्-ब्रह्मेत्य् आदिकं पूर्वार्धम् उक्तं तस्माद्-ब्रह्मतो\ऽपि परमं
ब्रह्मणो हि प्रतिष्ठाहम् इत्य् आदिप्रसिद्धम् अतः सूक्ष्मं दुर्जेयं यतश्
चित्-स्वरूपं ब्रह्म च मात्रा अंशो यस्य य द्वा, चिद्-रूपा मात्रा
शक्तिर्यस्य तं सच् च अन्तं च कं परमानन्दस् तत्-स्वरूपम् इति \।\।
९-१० \।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** मत्-परैर् इत्य् आदि \।
करिष्ये मद्-अनुग्रहम् इति ममानुग्रहो यस्मिन् स मद्-अनुग्रहस् तं
मद्-भक्तं करिष्यामीत्य् अर्थः \। अन्यथा---यस्याहम् अनुगृह्णामीत्य्
अनेनैव पूर्वम् एवानुग्रहोक्तेर् उक्तोक्त-दोषः स्यात् \।\।९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** करिष्ये मद् अनुग्रहम् इति
द्वितीयो\ऽयम् अनुग्रहो\ऽसाधारणो भक्ति-रसामृतवर्षी यद् अर्थम् एव मे
प्रथमो\ऽनुग्रहो दुःख-सन्ताप-फलो\ऽभूद् इति भावः \। अत
एवानुग्रहं करिष्ये इत्य् अप्रयुज्य मद् अनुग्रहम् इति माम् इवानुग्रहं
करिष्य इत्य् अर्थः \।\।९\।\।

**\॥।**

**\।\। १०.८८.१० \।\।**

**तद् ब्रह्म परमं सूक्ष्मं चिन्-मात्रं सद् अनन्तकम् \।**

**विज्ञायात्मतया धीरः संसारात् परिमुच्यते \।\।**

**श्रीधर-स्वामी (भावार्थ-दीपिका) :** तम् एवाह---तद् ब्रह्मेति \। अतः
पश्चाद् अपि मोक्षम् अरोचयन् \। अत्य्-आसक्तो जन इत्य् अर्थः \।\। १०-११ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तम् एवानुग्रहम् एव
यत्-सूक्ष्मं परमं ब्रह्म तन्-मां हित्वा \। अतः
पश्चाद्-धन-नाशोत्तर-काले\ऽन्यं भजते \। इत्य् अर्थ
इति-धनादि-नाशे\ऽपि सद्-वासना-नाशाभावाद्-देवतान्तरम् एवं वसुकामो
वसूद्रान् इत्य् आदि-वाक्यैर् धनादि-प्रदं मत्वाराधयतीति भावः \। अत
एवानुग्रहं स्व-तुल्यत्वेन विशिनष्टि---तद्-ब्रह्मेति \। बृहत्तमत्वात्
बहिरङ्ग-लोक-दुर्लक्ष्यत्वाच् च ब्रह्म-तुल्यं परमं सर्वोत्कृष्टम् \।
अनुग्राह्यस्य भक्तस्याप्य् अगम्यत्वात् सूक्ष्मं प्रेम-रसानुभावकत्वात्
चिन्मात्रम् \। प्राकृत-सुख-राहित्यात् मात्र-पद-प्रयोगः सत्
सर्वकाल-सत्ताकम् \। अनन्तकं नास्त्य् अन्तकभयं यत इत्य्
अननु-संहित-फल-रूपः संसार-क्षयश् चोक्तः \। क्वचिद् अत्र विज्ञाय
इत्य् अर्धकम् अस्ति तद् असाम्प्रदायिकम् इति \। अत इत्य् अर्धकम् \। अतो
धनाप्राप्तेर् हेतोः \। जनः साधारणः \। यस्याहमनुगृह्णामी
त्युक्ताभिप्रायेण अकामः सर्वकामो वा इत्य् उक्तरीत्या च त्वम् अपि धनं
ददासि तर्हि कथम् अन्यान् भजन्ते तत्राह---सुदुराराध्यम् इति \।
तस्याराधनतत्त्वाज्ञानाच्-छ्री-भगवतश् च सुविचार्यैव फल-दातृत्वात्
इति भावः \। तथोक्तं तृतीये---

> तं सुखाराध्यम् ऋजुभिर् अनन्य-शरणैर् नृभिः \।
>
> कृतज्ञः को न सेवेत दुराराध्यम् असाधुभिः \।\। इति \।\।

अथवा तद् अज्ञानस्य हेतुत्वम् एव व्यञ्जयन् स्व-विशेषणत्वेन
तद्-ब्रह्मेत्याद्य् अर्द्यम् उक्तम् \। तस्माद्-ब्रह्मतो\ऽपि परमं ब्रह्मणो हि
प्रतिष्ठाहम् इत्य् आदि-प्रसिद्धम् \। अतः सूक्ष्मं दुर्जेयं यतश्
चित्-स्वरूपं ब्रह्म च मात्रा अंशो यस्य, यद् वा, चिद्-रूपा मात्रा शक्तिर्
यस्य तम् \। सच् च अनन्तं च यत् कं परमानन्दस् तत्-स्वरूपम् इति
\।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तद् ब्रह्मेत्य्-आदि \।
मां दुराराध्यं हित्वा \। तत् तस्मात् \। शिवादीन् भजते \। मां कीदृशम् ?
सुदुराराध्यं सुखाराध्यं दुराराध्यं च \। मोक्षाकाङ्क्षि꣡ सुलभं,
प्रेमाकाङ्क्षि꣡ तु दुर्लभम् \। सुलभत्वेन मोक्षदम्, दुर्लभत्वेन
प्रेमदम् \। अथवा, मोक्षदत्वेन सुलभम्, प्रेमदत्वेन दुर्लभम् \।
अतः सुलभत्वेन ब्रह्मेत्य्-आदि-प्राग्-उक्तानि विशेषणानि, दुर्लभत्वेन माम्
इत्य् अङ्गुल्या निर्दिष्टत्वेन विशेष्य-पदम् \।\। १०-११ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् अनिर्वचनीयम् \।
यतः परमं सूक्ष्मम् अत्यन्ताव्यक्तम् \। तत्र हेतुः---चिन्-मात्रं
ज्ञान-स्वरूपम् \। अतः सत् नित्यम् अनन्तं चापरिच्छिन्नम् इति सर्वथा
प्रपञ्चाद् वैलक्षण्यम् उक्तम् \। यद् वा, निर्विशेषत्वादाव् अपि
विविध-विशेषवत्त्वादिनानिर्वचनीयम् \। अत एव सूक्ष्मं दुर्वितर्क्यं
परमं ब्रह्म श्री-वैकुण्ठ-लोकम् इत्य् अर्थः \। यतश् चिन्-मात्रं
ज्ञान-घनं, सत् सत्यम् अनन्तं च तत् कं
चेति---अपरिच्छिन्न-सुख-स्वरूपं चेत्य् अर्थः \। यद् वा, अनन्तं कं
यस्मिंस् तत् \।

अथवा, तत् सर्व-श्रेष्ठतमतया सुप्रसिद्धं निगूढं वा वस्तु
मत्-प्रेम-लक्षणम् \। ब्रह्म सर्व-व्यापकम् \। किं वा, परमं ब्रह्म,
तस्यापि सच्-चिद्-आनन्द-घनत्वात् \। अत एव सूक्ष्मम् इत्य् आदि \। अन्यत्
तैर् व्याख्यातम् \। तत्र तम् एवाहेति कार्य-कारणयोर् अभेदाभिप्रायेण \।
यद् वा, श्री-भगवतो गुणानाम् अपि सच्चिदानन्द-रूपत्वेन तादृशत्वाद् इति
\। अथवा, तत् तस्मान् मद्-अनुग्रहात् \। किं वा, ततः पश्चात् प्राप्नोतीति
भवतीति वा शेषः \। विज्ञायेत्य् आद्य् अर्ध-पद्य-सद्-भावे चात्मतया
निज-स्वरूपेण विज्ञायानुभूय धीरः सद्-भक्तः सन्,
श्री-वैकुण्ठ-लोकं लब्ध्वा संसारात् परितो मुच्यते, अतो धन-क्षयादेर्
हेतोर् मां हित्वानुग्रह-विधानेऽपि सुदुराराध्यं बहु-प्रयासैश्
चिर-कालेनैव प्रसाद्यम् इत्य् अर्थः \। इदम् अपि त्यागे हेत्व्-अन्तरम्
\।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** सार्धम् \। अतो माम् इत्य् अस्य
पूर्वार्धं तद् ब्रह्मेति \। मां कथम्भूतम् ? तत् तस्मात् प्रसिद्धाद्
ब्रह्मतोऽपि परमम् अतः सूक्ष्मं दुर्ज्ञेअम् \। चिद्-रूपा मात्रा शक्तिर् यस्य
तम् \। सच् च अनन्तं च यत् कं परमानन्दस् तत्-स्वरूपम् \।\।१०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** मत्-परैः सह
कृत-मैत्रत्वस्यानन्तरं भक्तत्व-कृतौ सत्यां यद् भवति, तद्
आह---तद् ब्रह्मेति सार्धेन \। अतः कारणान् मां सुदुराराध्यं
सुखाराध्यं दुःखाराध्यं च, द्वन्द्वात् पर-श्रूयमाणः शब्दः प्रत्येकम्
अभिसम्बध्यते, हित्वान्यान् देवान् भजते, मोक्षाकाङ्क्षिणां सुलभं,
प्रेमाकाङ्क्षिणां दुर्लभं, मोक्ष-प्रदत्वेन सुलभम्, प्रेम-प्रदत्वेन
दुर्लभम् \। उभयत्वेन विशेषणं विशेष्यं च \। तत्र मोक्ष-प्रदतया
सुलभत्वे विशेषणं तद् ब्रह्मेति \। परमं सूक्ष्मं चिन्-मात्रं
चिद्-एकात्मकं सत् सत्ता-मात्रम् अनन्तकं व्यापकम् \। प्रेम-प्रदतया
दुर्लभत्वेऽप्य् एतानि विशेषणानि \। तद् यथा---तद् ब्रह्म परमं तत्
प्रसिद्धं यद् ब्रह्म निर्विशेषं निष्क्रियम् \। ततोऽपि परा उत्कृष्टा या
शोभा यस्य, सूक्ष्मं सुष्ठु शोभना क्ष्मा यस्माद् धरणीभारापहारकम् \।
सु-शब्दस्य दीर्घत्वम् आर्षम् \। पाणीय-सूयवस \[भा।पु। १०.२१.१८\] इत्य्
आदिवत् \। चिन्-मात्रं चिच् चैतन्यं मात्रा शक्तिर् यस्य, सद्-अनन्तकं
सतां भक्तानाम् अनन्तं कं सुखं यस्माद् इति माम् इत्य् अस्य विशेषणानि
इति मोक्षतोऽपि प्रेम्णो दुर्लभत्वं दर्शितम् \।\। १०-४० \।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत एवानुग्रहं
स्व-उल्यत्वेन विशिनष्टि-तद्-ब्रह्मेति \। बृहत्तमत्वात्
बहिरङ्ग-लोक-दुर्लक्ष्यत्वाच् च ब्रह्म-तुल्यं परमं सर्वोत्कृष्टम्
अनुग्राह्यस्य भक्तस्याप्य् अगम्यत्वात् सूक्ष्मं प्रेम-रसानुभावकत्वात्
चिन्मात्रं प्राकृत-सुख-राहित्यात् मात्र-पद-प्रयोगः सत्
सर्व-काल-सत्ताकम् अनन्तकं नास्त्य् अन्तकभयं यत इत्य्
अननु-संहित-फल-रूपः संसार-क्षयश्चोक्तः \। क्वचिद् अत्र
विज्ञायेत्यर्ध-पद्यम् अधिकं तद् असाम्प्रदायिकम् इति श्री-वैष्णव-तोषणी
व्यावहारिक-सुख-विनाशकत्वात् सु-दुराराध्यम् \।\।१०\।\।

**\॥।**

**\।\। १०.८८.११ \।\।**

**अतो मां सु-दुराराध्यं हित्वान्यान् भजते जनः \।**

**ततस् त आशु-तोषेभ्यो लब्ध-राज्य-श्रियोद्धताः \।**

**मत्ताः प्रमत्ता वर-दान् विस्मयन्त्य् अवजानते \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो मां विहायान्यम्
उपासते ततो हेतोस् ते तान् वरदातॄनेवावजानते तेषाम् एव देवानाम् अवज्ञां
कुर्वत इत्य् अर्थः \। तत्र हेतुः---लब्ध-राज्येत्य् आदि \। मत्ता
मद्यादिना \। प्रमत्तास् ताम् असादिदेवाराधनादिना \। तच् च तेषां भजनं
प्राप्ते फले वैपरीत्यायैव स्याद् इत्य् आह---तत इति \। आशुतोषेभ्यो
विचारं विनैव तुष्यद्भयो\ऽन्येभ्यः \। उद्धताः अतिक्रान्त-मर्यादाः
मत्ता गर्विताः प्रमत्ताश् च अनवहिताः सन्तः वरदान् अपि तान् काले न
विस्मरन्त्येव कथञ्चित् स्मरणे\ऽप्य् अवजानते च अवज्ञा-विषयीकुर्वते च
\।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *पूर्व-श्लोकस्य टीका
द्रष्टव्या।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत् तस्माद् भजनाद्
धेतोः \। अनन्तरं वा \। ते धनादि-कामेनान्य-भक्ताः \।
तन्-नामाग्रहणं विनयात् \। उद्धता अतिक्रान्त-मर्यादाः \। मत्ता गर्विताः
\। प्रमत्ताश् चानवहिताः सन्तः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच् च तेषां भजनं प्राप्ते
फले वैपरीत्यायैव स्यादित्य् आह---तत इति \। आशुतोषेभ्यः विचारं
विनैव तुष्यद्भयो\ऽन्येभ्यः उद्धताः अतिक्रान्त-मर्यादाः मत्ता गर्विताः
प्रमत्ताश् चानवहिताः सन्तः वरदान् अपि तान् कालेन स्मरन्त्य् एव
कथञ्चित्-स्मरणे\ऽप्य् अवजानते च \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रमत्ताः
परामर्श्-अशून्याः \।\। ११-१५ \।\।

**\॥।**

**\।\। १०.८८.१२ \।\।**

**श्री-शुक उवाच---**

**शाप-प्रसादयोर् ईशा ब्रह्म-विष्णु-शिवादयः \।**

**सद्यः शाप-प्रसादोऽङ्ग शिवो ब्रह्मा न चाच्युतः \।\।**

**श्रीधर-स्वामी (भावार्थ-दीपिका) :** एतद् एवेतिहासेन स्पष्टयितुम् आह
शाप-प्रसादयोर् इति ब्रह्मा चेत्य् अन्वयः \।\। १२-१३ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आदिनेन्द्रादि-ग्रहः \।
सद्यो झटित्य् एवेषद् अप्य् अपराधे \। शापस् तथेषद् अप्य् अर्चने प्रसादो
यस्य स तथा शिवो ब्रह्मा चेति द्वावेतादृशौ अच्युत इत्य् अर्थः \।
श्री-भगवद् उक्तरीत्या तेषाम् आशुतोषता-प्राप्ताविचारत्वम् \। तथापि
श्री-भगवद् आश्रय-बलेन सर्व-सिद्धिम् \। श्री-भगवतस्तु
सुदुराध्यता-प्राप्त-सुविचारत्वं तेषां श्री-भगवद् आश्रय-मूलानां
सदाङ्गीकारं चेतिहासेन दर्शयितुम् उपन्यस्यति---शापेति \। शापे प्रसादे
वरदाने च ईशाः समर्थाः आदि-शब्दादिन्द्रादयः \। अङ्ग भो राजन् ! इति
सत्यम् एवेदम् इति भावः \। अच्युत इति निज-तत्-तद्-गुण-च्युतिर् राहित्यात्
\।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं सुसिद्धं
श्री-शिवतः श्री-हरेर् उत्कर्षम् एवेतिहासेन द्रढयति-शापेत्य् आदिना \।
शापे प्रसादे च वरदाने ईशाः समर्थाः, किं वा, तयोः स्वामिनः,
आदि-शब्दाद् इन्द्रादयः, अङ्ग! भो राजन्न् इति सत्यम् एवेदम् इति भावः \।
अच्युत इति निज-कारुण्य-धैर्यादि-गुण-विच्युत-राहित्यात् \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-भगवद् उक्तरीत्या तेषाम्
आशुतोषता-प्राप्ता-विचारत्वं तथापि श्री-भगवद् आश्रय-बलेन
सर्व-सिद्धि श्री-भगवतस् तु दुराराध्यता-प्राप्त-सुविचारत्वं तेषां
श्री-भगवद् आश्रय\[मूलानाम्\] भूतानां सदाङ्गीकारं चेतिहासेन
दर्शयितुम् उपन्यस्यति---शापेति \।

[पापे]{।मर्क्} प्रसादे वरदाने च ईशाः समर्थाः आदि-शब्दादिन्द्रादयः
अङ्ग भो राजन् ! इति सत्यम् एवेदम् इति भावः \। अच्युत इति
निज-तत्-तद्-गुण-च्युतिर् राहित्यात् \।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८८.१३ \।\।**

**अत्र चोदाहरन्तीमम् इतिहासं पुरातनम् \।**

**वृकासुराय गिरिशो वरं दत्त्वाप सङ्कटम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अत्र शिवस्य
सद्यः-प्रसादत्वे पुराविदः पूर्व-वृत्तान्तज्ञाः पौराणिका इत्य् अर्थः \।
पुरातनम् इति क्वाचित् कः \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पुराविदः
पूर्व-वृत्तान्तज्ञाः पौराणिका इत्य् अर्थः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पुराविदः पूर्व-वृत्तान्तज्ञाः
पौराणिका इत्य् अर्थः \। पुरातनम् इति क्वाचित्कम् \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८८.१४ \।\।**

**वृको नामासुरः पुत्रः शकुनेः पथि नारदम् \।**

**दृष्ट्वाशु-तोषं पप्रच्छ देवेषु त्रिषु दुर्मतिः \।\।**

**श्रीधर-स्वामी (भावार्थ-दीपिका) :** शकुनेः पुत्रः \।\। १४-१५ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पथि दृष्ट्वेति
काकतालीयेनैव सङ्गमेन तस्य दुष्टत्वं तत्रैवापृच्छद् इति सद्
व्यवसायान् अभिज्ञत्वं च दर्शितम् \। त्रिषु ब्रह्मादिषु \। आशुतोषं
प्रेम-प्रसादम् \। दुर्मतित्वं च अग्रे प्रकटी-भविष्यति \।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पतिं दृष्ट्वा त्रिषु
श्री-ब्रह्मादिषु मध्ये आशुतोषम्, दुर्मतिर् इति वक्ष्यमाण-दुष्टवरेच्छया
\।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पथि \। इति
बुद्धि-पूर्वकत्वाभावेनैव ततश् च सङ्गमेन तस्य दुष्टत्वं
तत्रैवापृच्छद् इति सद्-व्यवसायान् अभिज्ञत्वं च दशितं त्रिषु
ब्रह्मादिषु ये आशुतोषम् \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८८.१५ \।\।**

**स आह देवं गिरिशम् उपाधावाशु सिध्यसि \।**

**योऽल्पाभ्यां गुण-दोषाभ्याम् आशु तुष्यति कुप्यति \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स नारदः \। सिध्यति
कृतार्थो भविष्यति \। वर्तमान-समीपे भविष्यति लट् \। ते गिरिशः \।
आशु उपाधाव सेवस्व \। ततश् च सिध्यसि समीप एव सेत्स्यसि
सिद्धस्पष्टार्थो भविष्यसीत्य् अर्थः \। अल्पाभ्याम् इति अल्पेन
[न्युनेन]{।मर्क्} तुष्यति \। अल्पेन दोषेण कुप्यतीत्य् अर्थः \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सिध्यसि, सामीप्ये
वर्तमाना, सेत्स्यसि सिद्धेष्टार्थो भविष्यतीत्य् अर्थः \। अल्पाभ्याम् इति
अल्पगुणेन तुष्यति, अल्प-दोषेण कुप्यति चेत्य् अर्थः \। अपृष्टस्याप्य्
आशुकोपस्योक्तिः, आशुतोषस्यैव दृष्टान्ततया दार्ढ्यम् \।\। १५-२६ \।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आशु उपाधाव ततश् च
सिध्यसि समीप एव सेत्स्यसि सद्धे स्पष्टार्थो भविष्यतीत्य् अर्थः \।
अल्पाभ्यम् सद्-गुणेन तुष्यति अल्प-दोषेण कुप्यति चेत्य् अर्थः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८८.१६ \।\।**

**दशास्य-बाणयोस् तुष्टः स्तुवतोर् वन्दिनोर् इव \।**

**ऐश्वर्यम् अतुलं दत्त्वा तत आप सु-सङ्कटम् \।\।**

**श्रीधर-स्वामी (भावार्थ-दीपिका) :** सुसङ्कटम् आप कैलासोत्पाटनं
पुरपालनं च \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दशास्यबाणयोः
रावण-बाणासुरयोः \। ततस् तद् उपरितोषात् \। नन्व् एवं चेत् तर्हि
बिभेमि चेति नाशङ्क्यं यतो हराल्-लब्धवरस्य \। तवासौ न किम् अपि
कर्तुं शक्ष्यतीत्य् आह दृष्टान्त-द्वारा---दशेति \। सकामत्वात् बन्दिनोर् इव
स्तुवतोस् तुष्टः सन् सुसङ्कटं बहुसङ्कटं क्रमेण

कैलासोत्पाटनं पुरपालन-रूपं चापेति तैर् व्याख्यातम् \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् एवं चेत् तर्हि बिभेमि
चेति नाशङ्क्यं यतो हराल्-लब्ध-वरस्य तव न किञ्चित्-कर्तुम् असौ
शक्ष्यतीति दृष्टान्त-द्वारा दर्शयति---शेति \। बन्दिनोर् इव स्तुवतोः
सकामत्वात् \। अत्र बाणासुरात् सुसङ्कट-प्राप्तिः स्वेन
युद्ध-प्रार्थना-रूपा श्री-भगवता सह युद्धादि-दुःख-रूपा ज्ञेया \।
प्राचीन-कल्पानुसारेणेदम् उदाहृतम् \।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सु-सङ्कटं क्रमेण
कैलासोत्पाटनं पुरपालनं च \।\।१६\।\।

**\॥।**

**\।\। १०.८८.१७ \।\।**

**इत्य् आदिष्टस् तम् असुर उपाधावत् स्व-गात्रतः \।**

**केदार आत्म-क्रव्येण जुह्वानोऽग्नि-मुखं हरम् \।\।**

**श्रीधर-स्वामी (भावार्थ-दीपिका) :** स्वगात्रत उपाधावत् कथम्
आत्मक्रव्येण स्व-मांसेन जुह्वान इति \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इतीत्थम् \। तं रुद्रम् \।
अग्निर् मुखं यस्य तम् \। केदारे तन्-नामक-क्षेत्रे \। स्व-गात्रतो
निज-शरीरेण \। उपाधावद् असेवत \। केदाराख्ये शिव-क्षेत्रे \। अग्निर्
मुखं यस्येति सर्व-देवानाम् अग्निम्-उखत्वात् तम् उद्दिश्याग्नौ होमम्ं
कुर्वन्न् इत्य् अर्थः \। स्व-गात्रतः सकाशात् \। आत्मना छिन्नं क्रव्यं
मांसमात्म-क्रव्यम् इति मध्यम-पद-लोपी समासः \। तेन \।\।१७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम् उभयोस् तोषकयो
राजसत्वं दर्शयित्वा तमो-मिश्रत्वं दर्शयति---इतीति तुभ्याम् \।
केदाराख्ये शिव-क्षेत्रे अग्निर् मुखं यस्येति सर्व-देवानाम्
अग्नि-मुखत्वात्तम् उद्दिश्याग्नौ होमं कुर्वन्न् इत्य् अर्थः \।\।१७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वगात्रतः सकाशात्
आत्म-क्रव्येण आत्मनैव छिनेन मांसेनेत्य् अर्थः \।\।१७\।\।

**\॥।**

**\।\। १०.८८.१८ \।\।**

**देवोपलब्धिम् अप्राप्य निर्वेदात् सप्तमेऽहनि \।**

**शिरोऽवृश्चत् सुधितिना तत्-तीर्थ-क्लिन्न-मूर्धजम् \।\।**

**श्रीधर-स्वामी (भावार्थ-दीपिका) :** अवृश्चच्-छेत्तुम् उद्यतः
\।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वधितिना छुरिकया \।
स्वधितिश् छुरिका मता इति कोशात् \। तत्-तीर्थेन केदारपादोदकेन
क्लिन्नान्याद्राणि मूर्धजानि शिरोरुहाणि यस्य तच्-छिरः \। देवस्य
निजाराध्यस्य शिवस्योपलब्धिं दर्शनम् \। निर्वेदात् दुःखात् \।
स्वधितिना खड्गेन परश्वधेन वा \। स्वधितिश् छेदनार्ह-शस्त्रे इति
कोशकाराः \। नित्यं त्रिषवण-परत्वात्-क्लिन्नकेशं छेदनार्थं सद्यः
स्नानाद् वा \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देवस्य निजाराध्यस्य
शिवस्योपलब्धिं समीपे प्राप्तिं दर्शनं वा निर्वेदात् दुःखात् स्वधितिना
खड्गेन परश्वधेन वा तस्य तीर्थेन आ सर्वतः क्लिन्ना आर्द्रा \।
मूर्धजा यस्मिन् तत् नित्यं त्रिषवणपरत्वात् किं वा, छेदनार्थं सद्यः
स्नानात् \।\।१८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अवृश् चत् छेत्तुम् उद्यतः
सुधितिना खड्गेन तत्-तीर्थ एव आक्लिन्नाः सम्यग् आर्द्रीभूता मूर्धजाः
यत् तत् \।\।१८\।\।

**\॥।**

**\।\। १०.८८.१९ \।\।**

**तदा महा-कारुणिको स धूर्जटिर्**

**यथा वयं चाग्निर् इवोत्थितोऽनलात् \।**

**निगृह्य दोर्भ्यां भुजयोर् न्यवारयत्**

**तत्-स्पर्शनाद् भूय उपस्कृताकृतिः \।\।**

**श्रीधर-स्वामी (भावार्थ-दीपिका) :** मूर्तिमान् अग्निर् इव देदीप्यमानः
वयम् अधुनातना यथाकिञ्चिद्-दुःखेन मर्तुकामं वारयामस् तद्वद् इति स
च उपस्-कृताकृतिः परिपूर्ण-देहो\ऽभवत् तं न्यवारयद् एवमाह च
\।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा शिरश् छेदनावसरे
\। योर्चितः स धूर्जटिः रुद्रः \। तम् इति शेषः \।
त्रि-लिङ्गत्वात्-सत्त्व-गुणोदयम् अप्य् आह---तदेति \। तदा सद्य एव
महा-कारुणिकः बिना-विचारं कारुण्योदयात् \। यथा वयम् इति
अजहल्-लक्षणया साधारण-जन-प्राप्तिः \। दृष्टान्तत्वं च
महा-कारुणिकतयेश्वरत्व-त्यागेन ब्रह्मा और तैकिक-सादृश्य-प्राप्तेः \।
अन्यथान्तःप्रेरणयैव तद्-वारण-सम्भवात् \।\।१९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** त्रिलिङ्गत्वात्-सत्त्व-गुणोदयम्
अप्य् आह---तदेति \। सद्य एव स चेत्य् अन्वयः \। दुष्टे\ऽपि कारुण्योदयात्
महा-कारुणिकः यथा वयम् इति जहल्-लक्षणया साधारण-जन-प्राप्तिः
तद्-दृष्टान्तत्वं च महा-कारुणिकतयेश्वरत्व-त्यागेन
लौकिक-सादृश्य-प्राप्तेः \।\।१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वयम् अधुना यातना यथा
दुःखेन मर्तुकामं जनं वारयामस् तद्वत् स च उपस्कृताकृतिः
परिपूर्ण-देहो\ऽभूत् \।\।१९\।\।

**\॥।**

**\।\। १०.८८.२० \।\।**

**तम् आह चाङ्गालम् अलं वृणीष्व मे**

**यथाभिकामं वितरामि ते वरम् \।**

**प्रीयेय तोयेन नृणां प्रपद्यताम्**

**अहो त्वयात्मा भृशम् अर्द्यते वृथा \।\।**

**श्रीधर-स्वामी (भावार्थ-दीपिका) :** तोयेनापि भजतां प्रीतः स्यां
त्वया तु देहो वृथापीड्यत इति \।\। २०-२१ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तं वृकासुरम् \। यथा
निकामं नितरां कामम् अनतिक्रम्य यथाभीष्टम् इत्य् अर्थः \। प्रीयेय
प्रीतो भवेयम् \। अङ्गेति सलालन-सम्बोधनम् \। अलं स्व-शिरश्
छेदनेन प्रयोजनं नास्तीत्य् अर्थः \। वीप्सा तु वैयग्र्यात् \। मे मत्तः
\। यथा निष्कामं स्वाखिलेच्छानुसारेण अभिकामम् इत्य् अपि पाठः \। वरम्
इत्य् उभयत्रान्वेति \। अहो खेदे \। देवात्-सर्व-सद्-वर-प्रदाद् अपि
श्री-शिवात् \। देवम् इति वा पाठः \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अङ्गेति सलालन-सम्बोधनम्
अलं स्व-शिरश् छेदेन प्रयोजनं नास्तीत्य् अर्थः \। वीप्सा वैयग्र्यात् मे
मत्तो यथा निष्कामं स्वाखिलेच्छानुसारेण अभिकामम् इति वा पाठः वरम्
इत्य् उभयतो\ऽप्य् अन्वयः \। अहो खेदे \।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अलम् अलं शिरश् छेदेनेत्य्
अर्थः \।\। २०-२२ \।\।

**\॥।**

**\।\। १०.८८.२१ \।\।**

**देवं स वव्रे पापीयान् वरं भूत-भयावहम् \।**

**यस्य यस्य करं शीर्ष्णि धास्ये स म्रियताम् इति \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स वृको देवं देवादित्य्
अर्थः \। तादृश-वरणे हेतुः पापीयान् इति \। चतुर्थ-कोटिकेनेयसुना
तस्यातीव पापित्वं ध्वनितम् \। यस्य यस्येति वीप्सया तस्य सकृत्त्वं च
वारयति \। देवादिकं च सर्वं परामृशति \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** देवात् सर्व-सद्-वर-प्रदाद्
अपि श्री-शिवात् देवम् इति वा पाठः तादृशवरणे हेतुः पापीयान् इति यस्य
यस्येति वीप्सया तस्य सकृत्त्वं च निवारयति देवादिकं सर्वम् एव
परामृशति च \।\।२१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.२२ \।\।**

**तच् छ्रुत्वा भगवान् रुद्रो दुर्मना इव भारत \।**

**ॐ इति प्रहसंस् तस्मै ददेऽहेर् अमृतं यथा \।\।**

**श्रीधर-स्वामी (भावार्थ-दीपिका) :** दातुम् अनर्हम् अपि दत्तवान्
सर्पय क्षीरम् इव \।\। २२-२३ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् वचः \। दुर्मना अपि
प्रहसन्न् इव स्व-दौर्मनस्यम् अप्रकाशयन्न् इव \। तस्मै वृकाय \। ॐ
इत्य् उक्त्वा ददे \। अपात्रायादेयदाने दृष्टान्तः-अहेरहये\ऽमृतं दुग्धम्
इव \। घृत-क्षीर-जले\ऽमृतम् इति व्याडिः \। तच् छ्र्वणात् दुर्मनाः
दुःखित-चित्तः \। इति श्री-भगवतस् तत्-प्रतीकार-सम्भावनया
दौर्मनस्य-हासात् \। तत्र हेतुः भगवान् इति \। सर्वज्ञ इत्य् अर्थः \।
तस्य दुर्मतित्वेन प्रहसन् \। अमृतत्व-साम्यं वरमात्रांशे \। हे
भारतेति भरत-वंश-बीज-भूतो भवान्, यथा श्री-भगवता रक्षितस्
तथा तद्-भयाज्-जगद् अक्षिष्यत इति भवता कापि चिन्ता न कार्येति
भावः \।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तच्-छ्रवणात् दुर्मनाः
दुःखित-चित्त इवेति \। श्री-भगवतस् तत्-प्रतीकार-सम्भावनया
दौर्मनस्य-हासात तत्र हेतुः भगवान् सर्वज्ञ इति तस्य दुर्मतित्वेन
प्रहसन् अमृत-साम्यं वरत्वमात्रांशे हे भारतेति
भरत-वंश-बीज-भूतो भवान् यथा श्री-भगवता रक्षितस् तथा
तद्-भयाज्-जगद्-रक्षिष्यत इति भवता कापि चिन्ता न कार्येति भावः
\।\।२२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.२३ \।\।**

**स तद्-वर-परीक्षार्थं शम्भोर् मूर्ध्नि किलासुरः \।**

**स्व-हस्तं धातुम् आरेभे सोऽबिभ्यत् स्व-कृताच् छिवः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्थम् उक्तः स वृको
गौरी-हरण-लालसो\ऽभूद् इति \। ततश् च तस्य

वरस्य परीक्षार्थं विश्वासार्थम् \। किल वार्तायाम् \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च पराङ्मुखो\ऽधावद्
इति ज्ञेयम् \। शिव इत्य् आत्मनो\ऽन्येषां च सर्व-भूतानां मङ्गलेच्छुर् इति
भावः \।\।२३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** स्वकृतात् स्व-दत्तवरात्
अबिभेत् भयं प्राप्तः अबिभ्यद् इति पाठः आर्षः \।\।२३\।\।

**\॥।**

**\।\। १०.८८.२४ \।\।**

**तेनोपसृष्टः सन्त्रस्तः पराधावन् स-वेपथुः \।**

**यावद् अन्तं दिवो भूमेः काष्ठानाम् उदगाद् उदक् \।\।**

**श्रीधर-स्वामी (भावार्थ-दीपिका) :** उपसृष्टोऽनुगतः सन् उद्गादावत्
उद्गुत्ततः \।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स शिवः \। स्वकृताद्वाराद्
अबिभ्यत् अबिभेत् \। तेन असुरेण \। यावद् इव आद्यन्तं तातव् \। स्वकृतत्
स्वयं दत्तवरात् भवेत् भयं प्राप्ताः \। अबिभ्यद् इति पाट्ःअस् त्व् आर्षाः
\। ततश् च पराङ्मुखोऽधावद् इति ज्ञेयम् \। शिव आत्मनोऽन्येषां
श्वेत-द्वीपजिगमिषया \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** द्यु-प्रभृतीनाम् अन्तम् अवधि
यावत् पराधावन् पलायमानः सन् \। पराधावद् इति पाठे वाक्य-भेदः \।
उदग् इति श्वेतद्वीप-जिगमिषया \।\।२४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तेनासुरेण उपसृष्टः
अनुगतः स शिवः दिवो भूमेश् च यावद्-अन्तं तावत् पर्यन्तं पराधावत्
पलायमानः सन् काष्ठानां दिशाम् उत्तरतः सकाशात् उदगात् त्वरया जगाम
श्वेतद्वीपेच्छयेत्य् अर्थः \। स-वेपथुः सकम्पः इति तु
लीला-सौन्दर्याय \।\।२४\।\।

**\॥।**

**\।\। १०.८८.२५-२७ \।\।**

**अजानन्तः प्रति-विधिं तूष्णीम् आसन् सुरेश्वराः \।**

**ततो वैकुण्ठम् अगमद् भास्वरं तमसः परम् \।\।**

**यत्र नारायणः साक्षान् न्यासिनां परमो गतिः \।**

**शान्तानां न्यस्त-दण्डानां यतो नावर्तते गतः \।\।**

**तं तथा-व्यसनं दृष्ट्वा भगवान् वृजिनार्दनः \।**

**दूरात् प्रत्युदियाद् भूत्वा बटुको योग-मायया \।\।**

**श्रीधर-स्वामी (भावार्थ-दीपिका) :** द्विजेरितं साधु साध्विति घोषं
श्रुत्वा हार्दम् अभिप्रायम् \।\। २६-३१ \।\।

वैकुण्ठं श्वेत-द्वीपम् \।\। २५-२६ \।\।

तं वृकासुरम् \। तथा-व्यसनं तादृग् व्यसनं यस्य तम् \। वृजिनार्दनो
दुःख-हन्ता \। दूरत एव दृष्ट्वा मेखलादिभिर् उपलक्षितः प्रत्युदियात्
संमुखम् आगतः \।\। २७-२८ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रतिविधि
[तत्]{।मर्क्}-क्रियाम् ततः सर्व-देव-लोक-गमनोत्तरम् \। तमसस्
तत्-कार्याद् ब्रह्माण्डात्-परम् \। यद् वा, वैकुण्ञ्ठं श्वेत-द्वीपम् \।
तमसः परं तेजो-रूपं, अत स्वभास्वरम् \। प्रति-विधिं
तत्-प्रतीकारम् \। सुरेश्वराः श्री-ब्रह्मादयः \। अगमच्छ्री-शिवः \।
भास्वरं सदा प्रकाशमानं, कुतः तमसः प्रकृतेः परम् \।
महा-वैकुण्ठावतारस्य श्वेत-द्वीपाख्यास्य पृथिवी-गत्वेऽपि ततः
परत्वम् \। श्री-भगवान् इति विकारावर्ति च \। तथा हि दर्शयतीति
न्यायेन \।\।२५\।\।

यत्र वैकुण्ञ्ठे \। यतो यत्र \। तत्रैव हेतुम् आह---यत्रेति \। साक्षाद्
वर्तते न्यासिनां भगवद् अर्थे त्यक्ताशेषाणां \। अतः शान्तानां
राग-द्वेषादि-रहितानां भगवन् निष्ट्ःअ-चित्तानां वा अत एव
न्यस्त-दण्डानां हिंसा-रहितानाम् \। पर्मा सर्वोत्तमा गतिः प्राप्यः \। अत
एव यतो गतो नावर्तते पुनः संसारे न पतति \। अनावृत्तिः शब्दात् इति
न्यायात् \।\।२६\।\।

बटुको ब्रह्मचारी \। तम् इति सार्धकम् \। व्यसनं
क्रोधज-दोषाभिनिवेशो वा \। भगवान् इति \।
तत्-तत्-सर्व-वृत्तान्तज्ञत्वस्य वक्ष्यमाणत-तच्-छक्तिमत्त्वस्य च
व्र्जिनार्दन इति \। श्री-शिवस्यापि दुःख-मोचनस्याभिप्रायेण \। दूताद् इति
\। श्री-वैकुण्ठाद् बहिर् इत्य् अर्थः \। प्रति तद् अभिमुखतः \। उदियात्
आविर्भूत इत्य् अर्थः \। योगमायया स्व-भक्ति-विशेषेण \। बटुको
बाल-ब्रह्मचारी भूत्वा \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बटुकः श्री-कृष्ण
एवाभिप्रेतः \। तस्यैव पूतना-वधाद् आवप्लुत-महा-शक्तेः \। तथा
सर्वथा सर्वेषां सर्व-दुःख-हरत्वाच् च \। अतः श्री-शिवस्य सङ्कटान्
मोचनम् एतत् किं-नामाद्भुतम् इति भावः \।\। २७-२९ \।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रतिविधिं तत्-प्रतीकारम् \।
सुरेश्वराः श्री-ब्रह्मादयः \। अगमच् छ्री-शिवः भास्वरं सदा स्वयम्
एव प्रकाशमानम् \। कुतः ? तमसः प्रकृतेः परं
महा-वैकुण्ठावतारस्य श्वेतद्वीपाख्यस्यास्य पृथिवी-गतत्वेऽपि \। ततः
परत्वं श्री-भगवद्वद् एव विकार-वर्ति च तथा हि दर्शयतीति
न्यायेन \।\।२५\।\।

तत्रैव हेतुम् आह---यत्रेति \। साक्षाद् वर्तते न्यासिनां भगवद्-अर्थे
त्यक्ताशेषाणां, अतः शान्तानां राग-द्वेषादि-रहितानां
भगवन्-निष्ठ-चित्तानां वा, अत एव न्यस्त-दण्डानां हिंसा-रहितानां
परमा सर्वोत्तमा गतिः प्राप्यः, अत एव यतो यत्र गतो नावर्तते पुनः
संसारे न पतति अत्रावृत्तिः शब्दाद् इति न्यायेन \।\।२६\।\।

तम् इति सार्धकम् \। व्यसनं क्रोधज-दोषाभिनिवेशो वा भगवान् इति तत्
तत् सर्व-वृत्तान्तज्ञत्वस्य वक्ष्यमाण-तत्-तच्-छक्तिमत्त्वस्य च
वृजिनार्दन इति श्री-शिवस्यापि दुःख-मोचनस्याभिप्रायेण दूराद् इति
श्री-वैकुण्ठाद् बहिर् इत्य् अर्थः \। प्रति तद्-अभिमुखत उदियात्
आविर्भूत इत्य् अर्थः \। योग-मायति३ स्व-भक्ति-विशेषेण बटुको
बाल-ब्रह्मचर्यी भूत्वा अक्षम् आक्स-माला तत्र बटुकत्वम् आदर-स्नेहयोर्
उदयार्थम् \। तत्र च तेजसेति दृष्टि-मात्रेणैव
तद्-बुद्ध्याद्य्-अभिभवः उक्तः तस्मिन्न् आदरोत्पत्त्य्-अतिशयश् च
\।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** दूराद् इति श्री-वैकुण्ठाद् बहिर् इत्य्
अर्थः \। प्रति तद्-अभिमुखत उदियात् आविर्भूत इत्य् अर्थः \।\।२७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रतिविधिं
तत्-प्रतीकारम् \। तमसः प्रकृतेः परं वैकुण्ठं श्वेतद्वीपम् \। अस्य
पृथिवी-गतत्वेऽपि श्री-कृष्ण-विग्रहवद् इति तोषिणी \। यत्र वैकुण्ठे \।
यतः यत्र न्यस्त-दण्डानां हिंसा-रहितानाम् \। तथा तादृशं व्यसनं
यस्य तम् \। शिवं दूराद् एव दृष्ट्वा मायति३ बटुको बाल-ब्रह्मचर्यी
भूत्वा प्रत्युदि८यात् तत्-सम्मुखम् आजगाम \। वृजिनार्दनः दुःख-नाशकः
मेखलादिभिः उपलक्षितः स तं वृकासुरम् अभि निर्भयं यथा स्यात्
तथा वादयामास कथयामासेत्य् अन्वयः \। अजिनं मृग-चर्म \। अक्षम्
अक्ष-माला \। वतिना विनीतत्वाभावो द्योतितः \। वञ्चन-प्रवृत्तत्वात् \।
यद् वा, आशिषं ब्रुवन् तम् आत्मानम् अभिवादयामास स्वं नमस्कारयामासेत्य्
अर्थः \।\। २५-२७ \।\।

प्रत्युदियात् सम्मुखम् आगतः \।\।२७\।\।

**\॥।**

**\।\। १०.८८.२८ \।\।**

**मेखलाजिन-दण्डाक्षैस् तेजसाग्निर् इव ज्वलन् \।**

**अभिवादयाम् आस च तं कुश-पाणिर् विनीत-वत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अभिवादयामास कथयामास
\। तम् असुरम् \। वातिना वस्तुतो विनीतत्वाभावो द्योतितो
वञ्चन-प्रवृत्तत्वात् \। अक्षारम् अक्ष-माला \। अत्र बटुकत्वम्
आदर-स्नेहयोर् उदयार्थम् \। तत्र च तेजसेति दृष्ति-मात्रेणैव
तद्-बद्ध्याद्य् अभिभव उक्तः \। अभीत्य् अर्धकम् \। तं वृकासुरम्
अभिवादयामास आशिषं ब्रुवन् तम् आत्मानम् अभिवादयास स्वं
नमस्कारयामास \। यद् वा, अस्माकं ब्रह्म-दर्शिनां सर्व-भूतान्य्
एवाभिवाद्यानि भवास्तु शकुनेः पुत्रो ज्ञानी तपस्वी मम बटोर् अभिवाद्य
एवेति द्योतयामास \। वतिना वास्तव-विनयाभावो दर्शितोऽत्र \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अभीत्य् अर्धकम् \। तं च
वृकासुरम् अभिवादयामास \। आशिषं ब्रुवन् तम् आत्मानम् अभिवादयामासेत्य्
अर्थः \। विनीतवद् इति तत्त्वतो विनयाभावात् \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** अभिवादयामासेत्य्
अभिवादन-मुद्रावस्थानेनाभिवादनं कारयामासेत्य् अर्थः \।\।२८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अभिवादयामास आशिषं
ब्रुवन् स्वयं नमस्कारयामास यद् वा अभिवादयामासेति अस्माकं
ब्रह्म-दर्शिनां सर्व-भूतान्य् एवाभिवाद्यानि स्वांस्तु शकुनेः पुत्रो ज्ञानी
तपस्वी मम बटोर् अभिवाद्य एवेति द्योतयामास \।\।२८\।\।

**\॥।**

**\।\। १०.८८.२९ \।\।**

**श्री-भगवान् उवाच---**

**शाकुनेय भवान् व्यक्तं श्रान्तः किं दूरम् आगतः \।**

**क्षणं विश्रम्यतां पुंस आत्मायं सर्व-काम-धुक् \।\।**

**श्रीधर-स्वामी (भावार्थ-दीपिका) :** व्यक्तं निश्चितम् \। किं किम्
अर्थम् \। आत्मा देहः सर्व-पुरुषार्थ-हेतुः \। अतो मा पीडयेति
\।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतः
सर्व-पुरुषार्थ-हेतुः, अतो हेतोर् मा पीडयेति शेषः \।
विश्वासोत्पादनार्थं पितृनाम्ना सम्बोधयति-शाकुनेयेति \। हे शाकुनेय !
शकु-निनन्दनेति पितृतः परिचिततया विश्वासनार्थं तत्-सन्तोषणार्थं
च भवान् इत्य् आदरार्थम् \। ननु, न विश्राम-समयो\ऽयं तत्राह पुंस
इति \। यस्य कस्यापि पुरुषस्यायं निज-भाग्यप्राप्तः किं पुनर्
महा-पुरुषस्य तवेत्य् अर्थः \। य द्वा, पुंसस्तव अयं सर्व-सगुणवान्
देहः सर्वेषाम् अन्येषाम् अपि कामधुक् मनोरथ-पूरकः \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** बटुकः श्री-कृष्ण
एवाभिप्रेतः, तस्यैव पूतना-वधाद् आवप्लुत-महा-शक्तेः, तथा
सर्वथा सर्वेषां सर्व-दुःख-हरत्वाच् च \। अतः श्री-शिवस्य
सङ्कटान्-मोचनम् एतत् किन्नामाद्भुतम् इति भावः \।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शाकुनेय ! हे
शकु-निनन्दनेति पितृतः परिचिततया विश्वासनार्थं सन्तोषणार्थं च
भवान् इति त्वादर् अज्ञापनार्थम् \। ननु, न विश्राम-समयो\ऽयं
तत्राह---पुंस इति \। यस्य कस्यापि पुरुषस्य अयं निज-भाग्य-प्राप्तः
किं पुनर् महा-पुरुषस्य तवेत्य् अर्थः \। अन्यत्-तैः \। य द्वा, पुंस्
तव अयं सर्व-सद्गुणवान् देहः सर्वेषाम् अन्येषाम् अपि कामधुक्
मनोरथ-पूरकः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मा देहः
सर्व-काम-प्रपूरकः अतस् तद् अभिद्रव-श्रमेण मा पीडय \।\।२९\।\।

**\॥।**

**\।\। १०.८८.३० \।\।**

**यदि नः श्रवणायालं युष्मद्-व्यवसितं विभो \।**

**भण्यतां प्रायशः पुम्भिर् धृतैः स्वार्थान् समीहते \।\।**

**श्रीधर-स्वामी (भावार्थ-दीपिका) :** प्रायशः पुम्भिर् दृतैर् भवान्
स्वार्थान् समीहते साधयितुम् इच्छति \। अथवा जनः पुम्भिः सहायैः
स्व-कार्याणि साधयत्य् अतो नः कथ्यताम् इति \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विरिव भाति \।
झटिति-गमनेनेति विभुः तत्-सम्बुद्धौ तथा \। धृतैर् निजत्वेन
स्वीकृतैः \। अहमैवातादृश इति चेद् अर्थान्तरम् आह---अथवेति \। जनः
सर्वः प्राणि-जातः यतः सहायैः कार्याणि साधयति अतो हेतोः
नो\ऽस्मभ्यं तव पितृ-पितामहादि-सङ्गिभ्यस्त्वया कथ्यताम् इति भावः
\। विश्रान्तं प्रत्य् आह---यदीति \। अलं योग्यम् \। युष्मद् इत्य् आदरात् \।
न इति तद्-विश्वासनार्थम् आत्मनो गौरवाय \। विभो ! हे सर्वं कर्तुं
समर्थेति \। तद्-व्यवसितं सेत्स्यत्य् एवेति भावः \। धृतैः वशीकृतैः
\। हे पुरुष-व्याघ्रेति \। महा-पुरुषस्यान्य् अपुरुष-द्वारा
स्वार्थ-साधनं किल योग्यम् इति भावः \। टीकायां धृतैः सहायः \।
प्रायश इति पदत्रयम् अध्याहृतम् एव \। पाठान्तरे तु धृतैरित्यस्य
टीका पतिता ज्ञेया \। तेन मां प्रति स्वव्य-वसितम् उच्यताम् \। यथा
मयापि ब्रह्मतेजोबलेनापि तत्र साहाय्यं कर्तुं शक्यं स्याद् इति भावः
\।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विश्रान्तं प्रत्य् आह---यदीति
\। अलं योग्यं युस्मद् इत्य् आदरात् \। नः इति तद्-विश्वासनार्थम् आत्मनो
गौरवाय विभो ! हे सर्वं कर्तुं समर्थेति तद्-व्यवसितं
सेत्स्यत्येवेति अन्यत्-तैः \। तत्र धृतैः वशीकृतर् इत्य् अर्थः \। अत
एव पुरुष-व्याघेति \। महा-पुरुषस्यान्यपुरुष-द्वारा स्वार्थ-साधनं
किल योग्यम् इति भावः \। टीकायां प्रायशो धृतैः

सहायैर् इति पदत्रयम् अध्याहृतम् एव पाठान्तरे तु धृतर् इत्य् अस्य
टीका पतिता ज्ञेया \।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** धृतैः पुम्भिः
स्वसहायी-कृतैः \[वाक्यं\] पुरुषैः स्वार्थान् समीहते साधयति तेन
मां प्रति स्व-स्व-वसितम् उच्यतां यथा मयापि ब्रह्म-तेजोबलेनापि तत्र
सहाय्यं कर्तुं शक्यं स्याद् इति भावः \।\। ३०-३३ \।\।

**\॥।**

**\।\। १०.८८.३१ \।\।**

**श्री-शुक उवाच---**

**एवं भगवता पृष्टो वचसामृत-वर्षिणा \।**

**गत-क्लमोऽब्रवीत् तस्मै यथा-पूर्वम् अनुष्ठितम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्तरीत्या
वचसामृतेति वाच्येव मृदुत्वं नान्तरीत्य् आह \। तस्मै भगवते \।
अमृतम् इव वर्षितुं शीलं यस्य \। तात्-पर्यतो\ऽन्यथोक्तत्वे\ऽपि
स्वरूप-गुणो न हीयत इति भावः \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अमृतम् इवं वर्षितुं शीलं
यस्येति \। तत्-पर्यतो\ऽन्यथोक्तत्वे\ऽपि स्वरूप-गुणो न हीयत इति
भावः \। तेन गतक्लमः श्रमापगमेन प्रीतः सन् \।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.३२ \।\।**

**श्री-भगवान् उवाच---**

**एवं चेत् तर्हि तद्-वाक्यं न वयं श्रद्दधीमहि \।**

**यो दक्ष-शापात् पैशाच्यं प्राप्तः प्रेत-पिशाच-राट् \।\।**

**श्रीधर-स्वामी (भावार्थ-दीपिका) :** पैशाच्यं पिशाचानाम् इव वृत्तिम्
\।\। ३२-३३ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवं चेत् शिवेन त्वां प्रति
वरं दत्तं यदि \। तद्-वाक्यं शिवोक्तिम् \। यः शिवः
पैशाच्य-वृत्तित्वाद्-वक्तव्यावक्तव्यं नानुसन्धत्ते \। तत्र हेतुः
दक्षशापाद् इति \। तत्-साहित्याद्वेत्य् आह---प्रेतेत्य् आदि \। एवं चेत्
महादेवेन यदि तुभ्यं वरं दत्तं चेत् \। पैशाच्यम् अनवमृश्य
वक्तृत्वम् \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रेत-पिशाचराड् इति
पैशाच्यस्यैव गौरवं व्यक्तं वा द्योतयति \।\।३२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.३३ \।\।**

**यदि वस् तत्र विश्रम्भो दानवेन्द्र जगद्-गुरौ \।**

**तर्ह्य् अङ्गाशु स्व-शिरसि हस्तं न्यस्य प्रतीयताम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र शिवे जगत्-सर्वं
गृणातीति जगद्-गुरुः \। अपरिमित-वक्तरि दैत्यमोहके \। दानवेन्द्रेति
तद्-बुद्धिमत्ताम्, अङ्गेति निजतां च द्योतयितुं सम्बुद्धि-द्वयं
तद्-व्यामोहार्थम् एव \। जगद्-गुराव् इति तत्तया भवद्भिः प्रतीते इत्य्
अर्थः \। प्रतीयतां तद्-वाक्यस्यामिथ्यात्वं मिथ्यात्वं त्वयैव ज्ञायताम्
\। दानवेन्द्रेति \। दानवा अपि देवानां नैसर्गिक-शत्रुत्वेन तद्-वाक्येषु
श्रद्धां न कुर्वन्ति त्वं तु दानवेन्द्रः सन् कथं तत्र श्रद्धां
कुरुष इति भावः \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जगद्-गुराव् इति
तत्त\[या\]था भवद्भिः प्रतीत इत्य् अर्थः \। अपि एव स्व-शिरस्येव
आश्विति पाठः क्वचित् प्रतीयतां तद्-वाक्यस्य अमिथ्यात्वं मद्-वाक्यस्य
मिथ्यात्वं वा ज्ञायताम् \।\।३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.३४ \।\।**

**यद्य् असत्यं वचः शम्भोः कथञ्चिद् दानवर्षभ \।**

**तदैनं जह्य् असद्-वाचं न यद् वक्तानृतं पुनः \।\।**

**श्रीधर-स्वामी (भावार्थ-दीपिका) :** यद् यथा \। वक्ता वदिष्यति
\।\।३४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यदीति \। सर्वथा शिवस्य
सत्य-वक्तृतां सूचयति \। कथञ्चिच् च एनं शिवम् \। दान-वर्षभ !
तद्-धनन् असामर्थ्य द्योतयति \। शम्भोर् इति \। तद् एतत्-पर्यन्तं
सुखेन युक्तस्याप्य् अधुना सुखं न भविष्यतीति बोधनाय कथञ्चिद्
अपीति तद् एकांशस्यापि विघातेनेत्य् अर्थः \।

यद्वा, कथञ्चिद् अप्य् एनं जहि इति योज्यम् \। तदन्ते तत्-पश्चात्
स्वरूपार्थो वान्त-शब्दः तदानीम् एवेत्य् अर्थः \। क्वचित् तद् एनम् इति
पाठः \। न यद् इति \। वधात् पश्चात् वचनाभावात् \। यद् वा,
योग-बलेन क्वचिद् उत्पद्यापि न वदिष्यति \। हे दानव-र्षभेति सर्वं
कर्तुं समर्थो\ऽसीति भावः \।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** शम्भोर् इति \। तद्
एतत्-पर्यन्तं सुखेन वर्तमानस्येति व्यञ्जना \। तस्याधुना तु सुखं
न भविष्यतीति बोधनाय कथञ्चिद् अपीति तद् एकांशस्यापि विघातेनेत्य्
अर्थः \। यद् वा, कथञ्चिद् अप्य् एनं जहीत्य् अन्वयः \। तद् अन्ते
तत्-पश्चाद्-यद् वा स्वरूपार्थो\ऽन्तशब्दः तदानीम् एवेत्य् अर्थः \। तद्
एनम् इति पाठः क्वचित् \। न यदिति वधात् पश्चात् वचनाभावात् हे
दानवर्षभेति तत्र त्वं शक्नोष्येवेति भावः \।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यत् यथा न वक्ता क्वापि
योग-बलेनोत्पाद्यापि न वदिष्यति \।\।३४\।\।

**\॥।**

**\।\। १०.८८.३५ \।\।**

**इत्थं भगवतश् चित्रैर् वचोभिः स सु-पेशलैः \।**

**भिन्न-धीर् विस्मृतः शीर्ष्णि स्व-हस्तं कुमतिर् न्यधात् \।\।**

**श्रीधर-स्वामी (भावार्थ-दीपिका) :** चित्रैर् भ्रामकैः सु-पेशलैर्
अति-रम्यैः \। भिन्न-धीर् भ्रंशित-मतिः \।\।३५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भ्रामकैर् धमोत्पादकैः
\। सो\ऽसुरः \। विगता स्मृतिर् योग्यायोग्यविचारो यस्य स विस्मृतः \।
कुमतिर् वरदात्रवहेलकत्वात् \। न्यधात् स्थापितवान् \। चित्रैश्
चातुरी-योगतो मोहन-मन्त्र-रूपतश् च विस्माप्य भ्रामकैर् इत्य् अर्थः \।
विनयादिना सुपेशलैश् च तैर् भिन्ना अन्यथात्वं नीता धीर् यस्य सः \।
विस्मितो भिन्न-धीत्वाद् एवानुसन्धान-रहितः सन् \। सर्वत्र हेतुः
दुर्मतिर् इति \। दुर्मतीनां न किम् अपि हिताहित-ज्ञानं भवतीत्य् अर्थः
\।\। ३५-३६ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** चित्रैश् चातुरीयोगतो
मोहन-मन्त्र-रूपतश् च विस्माप्य भ्रामकैर् इत्य् अर्थः \। विनयादिना
सुपेशलैश् च तैर् भिन्ना अन्यथात्वं गता धीर् यस्य सः विस्मृतः
भिन्न-धीत्वाद् एवानुसन्धान-रहितः सन्नित्य् अर्थः \। सर्वत्र
मूलकारणं तु कुमतिर् इति \।\।३५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** विस्मृतः विस्मृति-युक्तः
\।\। ३५-३८ \।\।

**\॥।**

**\।\। १०.८८.३६ \।\।**

**अथापतद् भिन्न-शिरा वज्राहत इव क्षणात् \।**

**जय-शब्दो नमः-शब्दः साधु-शब्दोऽभवद् दिवि \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ शिरसि
हस्त-स्थापनोत्तरम् एव \। अथानन्तरम् \। क्षणात्-तत्-क्षणम्
अतिक्रम्येत्य् अर्थः \। तस्मात्-सदा भीतैर् देवैस्
तन्-मरण-निर्धारणार्थम् \। जय-शब्दादौ क्षण-विलम्बात्
जय-शब्दो\ऽत्युल्लासस्य नम इति भक्तेः साध्व् इति विस्मयस्य
व्यञ्जनार्थः \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथानन्तर-क्षणम् एवासाद्य
यद् वा, क्षणाद् अभवद् इति परेणान्वयः \। तं क्षणम् अतिक्रम्येत्य् अर्थः
\। तस्मात्-सदा भीतैर् देवादिभिः तन्-मरण-निर्धारणार्थं
जय-शब्दादौ क्षणं विलम्बात् जयेत्युल्लासस्य व्यञ्जकं नम इति
भक्तैः साध्व् इति विस्मयस्य \।\।३६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.३७ \।\।**

**मुमुचुः पुष्प-वर्षाणि हते पापे वृकासुरे \।**

**देवर्षि-पितृ-गन्धर्वा मोचितः सङ्कटाच् छिवः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सङ्कटाच्छिवे मोचिते सति
\। सप्तम्य् अर्थे प्रथमे \। यद् वा, इत्थं पदशेषेणान्वयः कार्यः
\।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** जय-शब्दे हेतुर् मोचितो
भगवतेति \। यद् वा, एवं मोचित इत्य् उपसंहारः \।\।३७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.३८ \।\।**

**मुक्तं गिरिशम् अभ्याह भगवान् पुरुषोत्तमः \।**

**अहो देव महा-देव पापोऽयं स्वेन पाप्मना \।\।**

**श्रीधर-स्वामी (भावार्थ-दीपिका) :** किमु वक्तव्यं विश्वेशे त्वयि
कृतागस्कः कृतापराध इति \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अहो देवेत्य् अर्धकम \।
देव जगत्पूज्य \। तत्र हेतुः---हे महा-देव ! सर्व-देव-श्रेष्ठ \।
स्वेनैव पाप्मना न तु मयेत्य् अर्थः \। हे ईशेति \। तं स्वयं हन्तुं
शक्तो\ऽपि केवलं निजाराधनापेक्षयोपेक्षितवान् इत्य् अर्थः \।\।३८\।\।
अत्र विश्वनाथः

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उक्तम् इत्य् अर्धकम् \। एत्य
वैकुण्ठान्तर्निहत्य स्थितं तं सङ्गत्य वक्ष्यमाण-तादृशोक्तौ हेतुः
भगवान् अपि पुरुषोत्तमः विनयादिभिः पुरुष-गुणैस् तेभ्यः सर्वेभ्य
उत्तमः \।\।३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८८.३९ \।\।**

**हतः को नु महत्स्व् ईश जन्तुर् वै कृत-किल्बिषः \।**

**क्षेमी स्यात् किम् उ विश्वेशे कृतागस्को जगद्-गुरौ \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हत इति पूर्वान्वयि \।
महत्सु साधुषु \। जगद्-गुरौ सर्व-पूज्ये शास्तरि वा \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो इति सार्धकम् \। अहो
आश्चयर्यम् \। हे देव! जगत्-पूज्य ! तत्र हेतुः--- महादेव! हे
सर्व-श्रेष्ठेति स्वेनैव पाप्मना न तु मयेत्य् अर्थः \। हे ईशेति तम् अपि
त्वं स्वयम् एव हन्तुं शक्तो\ऽपि केवलं निजाराधनापेक्षयोपेक्षितवान्
इत्य् अर्थः \। किल्बिषम् अपराधम् \।\।३९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अहो देवेति भो
अपरिणाम-दर्शिन् ऋजु-बुद्धे ! एवं दुष्टेभ्यो वरो न देयः स्वयं
यन्मरिष्यसि तद् अपि न परामृशासि त्वाम् अहम् अरक्षम् अपरस्मिन् दिने किं
भविष्यतीत्य् उपालम्भो यत्नतः एतत् खलु भगवत एव महत्तत्त्वम्
असाधारणम् इति दर्शितम् \।\।३९\।\।

**\॥।**

**\।\। १०.८८.४० \।\।**

**य एवम् अव्याकृत-शक्त्य्-उदन्वतः**

**परस्य साक्षात् परमात्मनो हरेः \।**

**गिरित्र-मोक्षं कथयेच् छृणोति वा**

**विमुच्यते संसृतिभिस् तथारिभिः \।\।**

**श्रीधर-स्वामी (भावार्थ-दीपिका) :** अव्याकृत-शक्त्य्-उदन्वतो वाङ्
मनसागोचर-शक्ति-समुद्रस्य \। गिरित्र-मोक्षं शिव-मोचन-रूपं
चरितम् \। संसृतिभिर् नाना-योनि-सञ्चारैः \।\।४०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
चरित-कथनादिफलमाह---य इति \। संसृतिभिः संसरण-हेतुभिः
कामादिभिः \। श्री-शिवस्य सङ्कटान्-मोचनेन साक्षात्
श्री-भगवन्-माहात्म्यम् इदं नासम्भवं यतस् तस्यैतच्
चरित-कथनेनापि सर्वेषां सर्व-संसारदुःखाद्-विमुक्तिर् भवतीत्य्
आह---य इति \। अधिकारापेक्षा निरस्ता \। यः कश्चिद् इत्य् अर्थः \।
एवमीदृशम् \। अव्याकृतानां प्रपञ्चातीतानां शक्तीनां
स्वरूप-शक्ति-वृत्तीनां नदी-रूपाणाम् \। समुद्रस्य सर्व-समावेशाश्रयस्य
साक्षात्-परस्य निरुपाधिकतया स्वयं परमेश्वरस्य न तु शिवादिवत्
सोपाधिकतया \। तत्-प्रतिरूपत्वेनैव तद्-रूपस्येत्य् अर्थः \। यतः
परमात्मनः तेषाम् अपि मूल-स्वरूपतया सर्व-शक्ति-प्रवर्तकस्येत्य्
अर्थः \। अत एव हरेः तत्-तत्-सर्वाकर्षकतया तन्-नाम्न इत्य् अर्थः \।
एवं निष्कामस्य कथनादि-फलम् उक्त्वा सकामस्याप्य् आह---तथेति
समुच्चये \। कथं संसृतिभिर् विमुच्यते तदाह---षड्-वर्ग-रूपारिभिर्
विशेषेण समूलतया मुच्यते \।\।४०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वा-शब्दो बहुधा
स्व-परानन्द-कथनात् केवल-श्रवणस्य न्यूनताभिप्रायेण \।
संसृतिभिर् इति बहुत्वं संसार-दुःखस्य बाहुल्यात्, तत्रापि प्रत्येकं
वैविध्यात्, स विशेषेण मुच्यत इति वि-शब्देन
श्री-वैकुण्ठ-लोक-प्राप्तिः सूचितैव,-तत एव सर्व-दुःख-निवृत्तेः \।
एवं निष्कामस्य कथनादि-फलम् उक्त्वा सकामस्याप्य् आह \। तथा च
अरिभिश् च विमुच्यत इति, एतच् च कामि-लोक-रोचनार्थम् \। यद् वा,
कथं संसृतिभिर् विमुच्यते ? तद् आह तेनाप्रयासेन प्रकारेणारिभिर्
वैरि-षड्-वर्गेण विशेषतः समूलत्वादिना मुच्यत इति \।\।४०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-शिवस्य सङ्कटान् मोचनेन
साक्षात श्री-भगवन्-माहात्म्यम् इदं नासम्भवं यतस् तस्यैतच्
चरितकथनेनापि सर्वेषां सर्व-संसारदुःखाद्-विमुक्तिर् भवतीत्य्
आह---य इति \। अधिकारापेक्षा निरस्ता \। यः कश्चिद् इत्य् अर्थः \। एवम्
ईदृशम् अव्याकृतानां प्रपञ्चातीतानां शक्तीनां स्वरूप-शक्ति-वृत्तीनां
नदी-रूपाणां समुद्रस्य सर्व-समावेशाश्रयस्य साक्षात्-परस्य
निरुपाधिकतया स्वयं परमेश्वरस्य न तु शिवादिवत् सोपाधिकतया
तत्-प्रति-रूपत्वेनैव तद्-रूपस्येत्य् अर्थः \। यतः परमात्मनः तेषाम्
अपि मूल-स्वरूपतया सर्व-शक्ति-प्रवर्तकस्येत्य् अर्थः \। अत एव हरेः
तत्-तत्-सर्वाकर्षक-शक्तितया तन्-नाम्न इत्य् अर्थः \। एवं निष्कामस्य
कथनादि-फलम् उक्त्वा सकामस्याप्य् आह---तथेति \। समुच्चये एतच् च
कामिलोक-रोचनार्थं यद् वा, कथं संसृतिभिर् विमुच्यते तद्
आह---तेनाप्रयासेन प्रकारेणारिभिः षड्-वर्ग-विशेषेण समूलतया
मुच्यत इति \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अव्याकृतानां
प्रपञ्चातीतानां शक्तीनां स्वरूप-शक्ति-वृत्तीनां नदी-रूपाणाम् उदन्वतः
समुद्रस्य \।\।४०\।\।

इति सारार्थ-दर्शिन्यां हर्षिण्यां भक्त-चेतसाम् \।

अष्टाशीतितमो\ऽध्यायो दशमे\ऽजनि सङ्गतः \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे उत्तरार्धे रुद्रो-

मोक्षणं नामाष्टाशीतितमोऽध्यायः \।

\।\। ८८ \।\।

## नवाशीततमोऽध्यायः

### भृगुकर्तृकं त्रिदेवपरीक्षणं तत्र विष्णोः श्रेष्ठ्यं पार्थेन सह महाकालपुरं गत्वा भगवता ब्राह्मणस्य मृतपुत्राणामानयनं च \। 

**\।\। १०.८९.१ \।\।**

**श्री-शुक उवाच---**

**सरस्वत्यास् तटे राजन्न् ऋषयः सत्रम् आसत \।**

**वितर्कः समभूत् तेषां त्रिष्व् अधीशेषु को महान् \।\।**

**श्रीधर-स्वामी (भावार्थ-दीपिका) :**

भक्त-सङ्कटम् आलोक्य कृपा-पूर्ण-हृद्-अम्बुजः \।

गिरित्रं चित्र-वाक्यात् तु मोक्षयाम् आस केशवः \।\।

नवाशीतितमे देवः को महान् इति संशये \।

परीक्ष्य विष्णोर् उत्कर्षं मुनिभ्योऽवर्णयद् भृगुः \।\।

इतिहासान्तरम् आह---सरस्वत्या इति \।\। १-३ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्कर्षं महत्त्वम् \।
वितर्कः संशयः \। तर्काभावे वितर्कः स्यात् संशये च विचारणे इति
निरुक्तिः \। त्रिषु ब्रह्म-विष्णु-रुद्रेषु महान् उत्तमः \।\।१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ऋषयो भृग्व्-आदयोऽन्ये च
सारस्वताः \। यद् वा, ते कथं-भूताः ? सारस्वताः
सरस्वती-तीर-निवासिन \। आसत इति वर्तमानाः, सदा सत्र-परत्वात् \।
पाठान्तरं स्पष्टम् \। अधीशेषु सर्व-लोकानां परम-सेव्येषु
वर-शाप-स्वामिषु वा \। श्री-ब्रह्मादिषु त्रिषु को महान् इति वितर्को
विचारः सम्यक्-शास्त्रार्थ-विचारणादिनाभूत् \। यद् वा, असम्भाव्योऽपि
सम्भावनां प्राप्तः \। हे राजन्न् इति सर्वत्र सर्वथा श्री-विष्णोर्
उत्कर्षे विराजमानेऽपि सर्वज्ञानां तेषां वितर्केण विस्मयोदयात् \।\।१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं सोपाधिक-रूपाद्
आशुतोष-कोपाच्
छुद्ध-स्वरूपतयोदर्क-शुद्धाङ्गीकार-मय-परमार्थ-दातृ-विचारतया
च श्री-विष्णोर् उत्कर्षम् उक्त्वा परमापराधेऽपि
विनय-पूर्वक-परमाङीकार-मय-करुणया च वदंस् तत्-प्रसङ्गे
ब्रह्मणोऽपि दर्शयति---सरस्वत्या इत्य् आदि \। आसत इति \। लट् सदा
सत्र-परत्वेनाद्यापि सन्तीत्य् उपचारात् इति तेषां कर्माविष्टत्वम् अनिर्णये
हेतुर् उक्तः को महान् इति विचारो वितर्कः सम्यक्
शास्त्र-तर्क-विचारेणाभूत् \।\।१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

नवाशीतितमे विष्णोः श्रैष्ठ्यं भृगु-परीक्षया \।

त्रिषु तत्रापि विप्रार्भाहृतेः कृष्णस्य भूमतः \।\।

विष्णोर् एव सर्वोत्कर्षात् सेव्यत्वे इतिहासानान्तरम् आह---सरस्वत्या इति
\।\।१\।\।

**\॥।**

**\।\। १०.८९.२-३ \।\।**

**तस्य जिज्ञासया ते वै भृगुं ब्रह्म-सुतं नृप \।**

**तज्-ज्ञप्त्यै प्रेषयाम् आसुः सोऽभ्यगाद् ब्रह्मणः सभाम् \।\।**

**न तस्मै प्रह्वणं स्तोत्रं चक्रे सत्त्व-परीक्षया \।**

**तस्मै चुक्रोध भगवान् प्रज्वलन् स्वेन तेजसा \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य महत्त्वस्य \।
स्व-यं जिज्ञासया लोकेषु तज्-ज्ञप्त्यै आधिक्य-ज्ञापनाय \। स भृगुः \।
तस्य महत्त्वस्य महर्षीणां भार् अहम् इति तस्यैव तत्र योग्यत्वाद् इति
भावः \। ब्रह्मणि लाल्यत्वस्य शिवे भ्रातृत्वस्य ब्रह्मण्यदेवे
श्री-विष्णौ तु ब्राह्मणत्वस्यातिशय-स्फूर्तेः \। सो\ऽपि भृगुर् अपि \।
तस्य महत्त्वस्य \। ज्ञापनाय अभि निर्णयम् आभिमुख्येन वा \।\।२\।\।

तस्मै ब्रह्मणे \। प्रह्वणं नमनम् \। सत्त्वस्य महत्त्व-हेतुत्वात्
कार्ये कारणप्र् अयोगः \। तस्मै भृगवे \। सत्त्वं महत्त्वं तद्-धेतुः
सत्त्व-गुणो वा \। तस्य परीक्षया

हेतोः \। प्रह्वणं प्रणामं स्तोत्रं च न चक्रे \। एवम् उत्तरत्रापि \।
भगवान् सर्व-पूज्यः \।\।३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तस्य महत्त्वस्य \। वै
अपि \। भृगुं प्रेषयामासुर् अपि \। किं वक्तव्यं वितर्कः समभूद् इति \।
अतो महा-विस्मयात् पुनः सम्बोधयति---नृपेति \। ब्रह्म-सुतम् इति तस्य
तद्-योग्यतोक्ता \। स भृगुस् तस्य महत्त्वस्य ज्ञप्तौ ज्ञानाय, किं वा,
तेषु ज्ञापनार्थम् अभितोऽगात् \। यद् वा, अभि अभयं यथा स्यात्
\।\।२\।\।

सत्त्वं महत्त्वं स्वभावो वा \। तस्य परीक्षया हेतुना प्रह्वणं
प्रणामं स्तोत्रं च न चक्रे \। भगवान् जगत्-सृष्ट्य्-आदिना सर्व-पूज्यः
श्री-ब्रह्मेत्य् अर्थः \। कोप-विकार-भरम् आह---स्वेनासाधारणेन तेजसा
प्रकर्षेण ज्वलन्न् इति \।\।३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भृगुम् इति \। महर्षीणां
भृगुर् अहम् इति महिम्ना तस्यैव योग्यत्वाद् इति भावः \। ब्रह्म-सुतम्
इति तद् अभिमानाक्रान्त-चित्तत्वेन तत्रासङ्कोचश् च तस्य दर्शितः
ब्रह्मणि स्व-स्य लाल्यत्वस्य शिवे भ्रातृत्वस्य ब्रह्मण्य-देवे श्री-विष्णौ
तु ब्राह्मणत्वस्यातिशय-स्फूर्तेः अत एव सो\ऽपि तज्-ज्ञप्त्यै तस्य
महत्त्वस्य ज्ञापनाय अभि-तत्-तद् आभिमुख्येन अभयं यथा स्यात्-तथा
अगात् गतः \।\।२\।\।

यतो न तस्मा इत्य् आदि सत्त्वं महत्त्वापरपर्यायम् उत्कृष्टत्वं तस्य
परीक्षया हेतुना प्रह्वणं प्रणाम-स्तोत्रं च न चक्रे एवम् उत्तरत्रापि
भगवान् जगत्-सृष्ट्यादिना सर्व-पूज्यः श्री-ब्रह्मेत्य् अर्थः
कढरोध-विकारभरम् आह---स्वेना-साधारण-तेजसा प्रकर्षेण ज्वलन्न्
इति \।\।३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तस्य महत्त्वस्य जिज्ञासया
प्रेषयामासुः \। सोऽपि तज्-ज्ञप्त्यै तस्य ज्ञापनायाभ्यगात् \।\।२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तज्-ज्ञप्त्यै स अगाद् इत्य्
अन्वयः \। प्रह्वणं नतिं सत्त्वस्य महत्त्वस्य तद्-धेतोः
सत्त्व-गुणस्य वा परीक्षार्थम् \।\। २-३ \।\।

**\॥।**

**\।\। १०.८९.४ \।\।**

**स आत्मन्य् उत्थितं मन्युम् आत्मजायात्मना प्रभुः \।**

**अशीशमद् यथा वह्निं स्व-योन्या वारिणात्म-भूः \।\।**

**श्रीधर-स्वामी (भावार्थ-दीपिका) :** स्व-योन्या स्वस्यैव
रूपान्तरेणाभिव्यक्ति-स्थानेन स्व-कार्येणेत्य् अर्थः \। तेन यथा कश्चिद्
वह्निं शमयति तथा स्व-कार्येण पुत्रेण निमित्तेन क्रोधं शमयाम्
आसेत्य् अर्थः \।\। ४-१० \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स ब्रह्मा \।
आत्मजायात्मजम् उद्दिश्य \। इत्य् अर्थ इति---अग्नेर् आपः इति श्रुतेर् वारिणो
वह्नि-कार्यत्वावगमाद् इति भावः \। तेन वारिणा \। इत्य् अर्थ
इति-पुत्रो\ऽयम् इति मत्वा शान्तिं ययाव् इति भावः वष्टा \। आत्मनि मनसि
\। स्व-यम् एव क्षमापणां विनैवेत्य् अर्थः \। यतः प्रभुर्
विचारण-क्षमः \। \। तत्र हेतुः---आत्मनः शुद्ध-सत्त्वमय-हरेः

सप्रकाशाद्-भवतीत्य् आत्मभूः \। विचारम् एव् आह---स्व-योन्येति \। स्व-ं
वह्निर् एव योनिर् उत्पत्ति-स्थानं यस्य तेन वारिणा अग्नेर् आपः इति श्रुतेः
\। यथा वह्नि-कार्येण वारिणा वह्नि शमयति \। यद् वा \। स्व-स्य वह्नर्
योन्या कारणेन वारिणेव क्रोधस्य-कारणेनात्मनैव क्रोधं शमयामास \।
कृपीटोनिर्ज्वलनः इत्य् अमरात् \। जलाद् अपि वह्निर् जायत इति प्रसिद्धे
\।\।४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** आत्मनि मनसि आत्मना
स्वयम् एव बुद्ध्या वा अशीशमत्, यतः प्रभुः समर्थः \। तत्रैव
हेतुः---आत्म-भूः स्वयम् एव स्व-शक्त्या भवतीति \। किं वा, आत्मनः
श्री-हरेः सकाशाद् भवतीति तथा सः \। स्व-योन्येति
वह्नि-शमन-योग्यतोक्ता \। अन्यत् तैर् व्याख्यातम् \। यद् वा, कथम्
अशीशमत् ? तद् आह---यथेति \। समूलतया निःशेषेणेत्य् अर्थः \।\।४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आत्मनि मनसि आत्मना स्व-यम्
एव क्षमापणां विनैवेत्य् अर्थः \। अशीशमत् शमयामास यतः प्रभुर्
विचार-समर्थः तत्र हेतुः आत्मनः श्री-हरेः सकाशाद्-भवतीति तथा
सः विचारमेव् आह---स्व-योन्या स्व---कार्यत्वात्-स्वाभिव्यक्ति-स्थानेन
तद्-रूपत्वेन पुत्रो\ऽयम् इति भावेनेत्य् अर्थः \। तत्र दृष्टान्तः यथा
कथञ्चिद्-वारिणा वह्नि शमयतीति \।\।४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मजाय आत्मजं तं
हन्तुम् इत्य् अर्थः \। स्व-योन्या स्वं वह्निर् एव योनिर् उत्पत्ति-कारणं
यस्य तेन वारिणा वह्नि-कार्येण यथा वह्निं शमयति यथा स्व-कार्येण
पुत्रेण निमित्तेन स्वाकारी-भूतं क्रोधं शमयामास \। यद् वा, स्वस्य
वह्नेर् योन्यां कारणेन वारिणैव क्रोधस्य कारणेनात्मनैव क्रोधं
शमयामास \। अशुयोनिः कृपीट-योनिर् इत्य् आदि वह्नि-नाम-दर्शनात् \।
क्वचिज् जलाद् अपि वह्निर् जायत इति प्रसिद्देः \।\।४\।\।

**\॥।**

**\।\। १०.८९.५-६ \।\।**

**ततः कैलासम् अगमत् स तं देवो महेश्वरः \।**

**परिरब्धुं समारेभ उत्थाय भ्रातरं मुदा \।\।**

**नैच्छत् त्वम् अस्य् उत्पथ-ग इति देवश् चुकोप ह \।**

**शूलम् उद्यम्य तं हन्तुम् आरेभे तिग्म-लोचनः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** आलिङ्गितुं नैच्छत् \।
श्मशान-वासित्वादिनोत्पथगो लोक-विरुद्ध-मार्ग-गाम्य् अशुभाचारोऽस्यतो मा
मां स्पृशेति भावः \। इति इत्य् उक्तः \। तं भृगुम् \। तिग्म-लोचनो
रक्त-नेत्रस् त्रिलोचनो वह्नि-नेत्रो वा \। तिग्मं
तीक्सण-त्रिअरक्षग्नि-तमो-व्याप्त-जनेषु च इति निरुक्तिः \। तं शिवम्
\।\।५-६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततस् तत्-पश्चात् \। तस्या
वा ब्रह्म-सभायाः सकाशात् \। देवो जगत्-पूज्यः, यतो महेश्वरः \।
तथापि मुदा परिरब्धुं सम्यग् बाहु-प्रसारणादिनारेभे, यतो भ्रातरम्
\।\।५\।\।

उत्पथग आचार-भ्रष्टोऽसीति वदन् नैच्छत् तत्-परिरम्भणम् \। ततश्
च चुकोप \। ह स्फुटम् \। तद् एवाह---शूलम् इति \। तिग्म-लोचन इति
कायान् नेत्राग्नि-प्रसर्पणाभिप्रायेण \।\।६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं ब्रह्मणः
सत्त्व-बाध्यं रजोर् दर्शितं शिवस्य तमो-बाध्यं सत्त्वं सत्त्व-बाध्य
तमश् च दर्शयति-तत इति सार्ध-द्वाभ्याम् \। देवो जगत्-पूज्यः यतो
महेश्वरः सर्वाहङ्काराधिष्ठातृत्वाद् इति भावः \। तथापि मुदा
परिरब्धुं सम्यक् बाहुप्रसारादिनारेभे यतो
भ्रातरम्भ्रातृत्वेनाङ्गीकृतम् \।\।५\।\।

उत्पथगः श्मशान-भस्मादि-धारणेन पाषण्ड-मार्गं प्राप्तोऽसीति वदंस्
तत्-परिरम्भणं नैच्छद् इत्य् अर्थः \। ततश् चुक्रोध तद्
एवाह---शूलम् इति \। तिग्म-लोचन इति क्रोधान्
नेत्राग्नि-प्रसरणाभिप्रायेण \।\।६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एवं ब्रह्मण्य्
अवज्ञा-रूपं मानसम् अपराधं कृत्वा, तत्र रजो-गुणं दृष्ट्वा तं
परीक्षया वस्तुतस् त्व् अनुत्तीर्णं ज्ञात्वा ततोऽपि श्रेष्ठे महेश्वरे
मानसाद् अधिकं वाचिकम् अपराधम् अकरोद् इत्य् आह---तत इति द्वाभ्याम्
\।\। ५-६ \।\।

**\॥।**

**\।\। १०.८९.७ \।\।**

**पतित्वा पादयोर् देवी सान्त्वयाम् आस तं गिरा \।**

**अथो जगाम वैकुण्ठं यत्र देवो जनार्दनः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथो रुद्र-दक्षिणोत्तरम्
\। यत्र वैकुण्ठे \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तं तिग्म-लोचनम् \। गिरा
साम-पूर्वक-सन्यायोक्त्या \। अथो अनन्तरम् \। जनार्दन इति जनैर्
भक्तैः सर्व-लोकैर् वा अर्द्यते सर्व-सद्-गुण-रूपवत्त्वादिना
दर्शनाद्य्-अर्थं याच्यत इति तथा सः \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** पतित्वेत्य् अर्धकम् \। गिरा
साम-पूर्वक-सन्न्यासोक्त्या वैकुण्ठं प्रपञ्चान्तर्-विकुण्ठ-सुनिर्मितं
विष्णु-लोक-विशेषम् एवं ब्रुवति वैकुण्ठ इति वक्ष्यमाणात्---

> पत्नी विकुण्ठा सुभ्रस्य वैकुण्ठैः सुर-सत्तमैः \।
>
> तयोः स्व-कलया जज्ञे वैकुण्ठो भगवान् स्वयम् \।
>
> वैकुण्ठो निर्मितो येन लोको लोक-नमस्कृतः \।\। \[भा।पु। ८.५.४-५\]

इत्य् अष्टम-स्कन्धाच् च \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** वैकुण्ठं
प्रपञ्चन्तर्वर्ति-विकुण्ठासुत-निर्मितं विष्णु-लोक-विशेषम् \।\।७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महेश्वरे तमो-गुणं
दृष्ट्वा तद्-अर्ध-भूतायां पार्वत्यां सत्त्व-गुणं च दृष्ट्वा तम् अपि
परीक्षया वस्तुतस् त्व् अनुत्तीर्णं दृष्ट्वा ततोऽप्य् अतिश्रेष्ठे विष्णौ
वाचिकाद् अप्य् अधिकं कायिकम् अप्राधम् अकरोद् इत्य् आह---अथो इति \।\।७\।\।

**\॥।**

**\।\। १०.८९.८ \।\।**

**शयानं श्रिय उत्सङ्गे पदा वक्षस्य् अताडयत् \।**

**तत उत्थाय भगवान् सह लक्ष्म्या सतां गतिः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः पाद-प्रहरोत्तरम्
\।\।८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्रिय उत्सङ्गे शयानम् इति
तदानीं तादृश-दारुण-कर्मणोऽत्यन्तायोग्यत्वम् \। एवम् उत्तरोत्तरम्
अविनयाधिक्यं च तस्योक्तम् \। तथा ताडनं त्व् अत्यन्त-परीक्षार्थम् \।
किं वा, तस्य माहात्म्य-विशेष-प्रदर्शनार्थम् \। यद् वा, सर्वथा
सर्वतोऽभिव्यक्तेऽपि तन्-माहात्म्ये तादृश-जिज्ञासया ऋषिभिर् आत्मनः
प्रेषणेन, महर्षीणां भृगुर् अहं \[गीता १०.२५\] इति
भगवन्-महा-विभूतितया ख्यातस्य लक्ष्मी-पितुः परम-भागवतस्य
तस्य महा-कोप-दुःखोत्पत्तेर् इति दिक् \। ततस् तद्-अनन्तरं सद्य एवेत्य्
अर्थः \। यद् वा, तस्मात् सहसा ताडनाद् धेतोः \। लक्ष्म्या सहोत्थाय
स्वस्य तल्पाद् इति \। स्व-शब्देन तल्पस्य परम् उत्कृष्टत्वम् उच्चत्वं च
सूचयति, तथाप्य् अवरुह्य, आश्व् इत्य् अस्य यथापेक्षं सर्वैर् अप्य् अन्वयः
\। उत्थानादौ हेतुः---सतां साधूनां गतिः शरणम् \। तत्रैव
हेतुः---भगवान् सर्व-सद्-गुण-युक्त इति \। यद् वा, भगवान् साक्षात्
परमेश्वरोऽपि सतां स्व-भक्तानां तदादीनां गतिर् अपि \।\।८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्रिय उत्सङ्गे शयानम् इति
तयोस् तद्-आगमनाज्ञाने हेतुः मिथः प्रेमावृत-ज्ञानत्वात् तद् एवं तदानीं
तादृश-दारुण-कर्मणो अत्यन्तायोग्यत्वम् उत्तरोत्तरम् अविनयाधिक्यं च
तस्योक्तं वैष्णवत्वं त्व् एतद् उत्तर-काले तादृश-भगवद्-गुणेनैव
जातम् इति ज्ञेयम् \। तथापि तस्य तत्र गमनं श्री-भगवतो
लोक-कृपार्थस्व-गुण-व्यञ्जनेच्छयैवेति च ततस् तस्मात् ताडनानन्तरं
तं दृष्ट्वेत्य् अर्थः \। सहसा सम्भ्रमेण लक्ष्म्या सहोत्थाय स्व-तल्पाद्
इति स्व-शब्देन तल्पस्य परम-धिष्ण्यत्वं सचयति \। ततोऽप्य्
अवरुध्य आश्व् इत्य् अस्य यथोपेक्षं सर्वैर् अप्य् अन्वयः उत्थानादौ हेतुः
सतां साधूनां गतिः सद्-धर्माश्रयः \। तत्रैव हेतुर् भगवान्
सर्व-सद्-गुण-युक्त इति \। यद् वा, भगवान् साक्षात् परमेश्वरोऽपि
\।\।८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** शयानम् इति \।
तादृश-दारुण-कर्मणोऽत्यन्तायोग्यत्वं विनयाधिक्यं च तस्योक्तम् \।
वैष्णवत्वं त्व् एतद्-उत्तर-काले तादृश-भगवद्-गुणेनैव जातम् इति
ज्ञेयम् \। तथापि तस्य तत्र गमनं श्री-भगवतो
लोक-कृपार्थ-स्वगुण-व्यञ्जनेच्छयिवेति च \।\।८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पुष्प-पर्यङ्कोपरि
शयानम् अपि तत्रापि श्रियः स्व-पत्न्या श्रियः स्व-पत्न्या उत्सङ्गे तत्रापि
वक्षसि तत्रापि पदा न तु हस्तादिनेत्य् अपराध-परावधिः कृत इति
भावः \। विष्णौ तावान् अपराधः सत्त्व-गुण-दिदृक्षया कृतः \। वस्तुतस्
तु तत्र विष्णौ शुद्ध-सत्त्वम् एव दृष्टम्, न तु सत्त्वम् अपीत्य्
आह---तत इति चतुर्भिः \।सह लक्ष्येति लक्ष्म्या अपीति तादृश-समयेऽपि
तादृश-विविक्तेऽप्य् आगन्तरि स्वाङ्गावलोकन-सम्भविष्णाव् अपि तस्मिन् मुनौ
न कोप-गन्धोऽपीति सत्त्व-गुण-धर्मः \।
प्रियतम-चित्ताभिप्रायज्ञत्वेन तत्-तिरस्कार-दर्शनेऽपि नान्तः-कोप इति
शुद्ध-सत्त्व-धर्मः \। सतां गतिर् इति वैकुण्ठ-स्थानां पार्षदानाम्
अपि ताद्धर्म्येण \।\।८\।\।

**\॥।**

**\।\। १०.८९.९ \।\।**

**स्व-तल्पाद् अवरुह्याथ ननाम शिरसा मुनिम् \।**

**आह ते स्वागतं ब्रह्मन् निषीदात्रासने क्षणम् \।**

**अजानताम् आगतान् वः क्षन्तुम् अर्हथ नः प्रभो \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्व-शब्देन तल्पस्य
परमधिष्ण्यत्वम् उक्तम् \। ते त्वया सुखेनागतम् \। यद् वा, तव
स्वागतं शोभनम् आगमनम् \। हे ब्रह्मन् ! हे वेद्-अस्वरूपति
परम-पूज्यत्वम् उक्तम् \। अत्र मत्तल्प-रूपे किं वा, विप्रार्थं
पृथक्-स्थापिते किं वा, मयार्पिते अस्मिन्न् आसने \। एवं च स्वयम् एव
सत्वरम् आसनम् आनीतम् इति ज्ञेयम् \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ते त्वया \। सु
सुखेनागतं किम् इत्य् अर्थः \। यद् वा, तव स्वागतं शोभनम् आगमनम्
\। ब्रह्मन्, हे वेद-स्वरूपेति परम-पूज्यत्वं सूचयति \। अत्र
मत्-तल्प-रूपे, किं वा, विप्रार्थं पृथक् स्थापिते, किं वा,
मयाप्रितेऽस्मिन् आसने \। एवं च स्वयम् एव सत्वरम् आसनम् आनीतम् इति
ज्ञेयम् \।

ननु, त्वयाभिगमनादिना न सम्मानितोऽहम् इत्य् आसनं न स्वीकरोमीति चेत्,
तत्राह---अजानताम् इति \। वो युष्मान् \। बहुत्वं गौरवात् \। नोऽस्माकम्
इति लक्ष्म्याद्य्-अपेक्षया \।\।९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ते त्वया सुखेनागतं किम् इत्य्
अर्थः \। यद् वा, तव स्वागतं शोभनम् आगमनं ब्रह्मन् ! हे
वेद-स्वरूपेति परम-पूज्यत्वं सूचयति \। अत्र मत्तल्प-रूपे किं वा,
विप्रायार्थं पृथक्-स्थापिते किं वा, मयार्पिते अस्मिन्न् आसने एवं च
स्वयम् एव सत्वरम् आसनम् आनीतम् इति ज्ञेयम् \। ननु, त्वया
अभिगमनादिना न सम्मानितो\ऽहम् इत्य् आसनं न स्वीकरोमीति
चेत्-तत्राह---अजानताम् इति \। वो युष्मान् \। बहुत्वं गौरवात् \।
नो\ऽस्माकम् इति लक्ष्म्याद्य् अपेक्षया \।\। ९-१० \।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** त्वया
अभिगमनाभ्युत्थानादिना मत्-सम्मानना-करणात् तवेदम् आसनं न
स्वीकरोमीति चेत्, सत्यम्, मन्-महापराधः खल्व् अभूद् एव तत्र
त्वत्-कृपैव मे गतिर् इत्य् आह---अजानताम् इति \।\।९\।\।

**\॥।**

**\।\। १०.८९.१० \।\।**

**अतीव-कोमलौ तात चरणौ ते महा-मुने \।**

**इत्य् उक्त्वा विप्र-चरणौ मर्दयन् स्वेन पाणिना \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अजानतां नः \। तात पूज्य
! \। अहो अतीव-कठोर-दैत्य् अ-प्रेषित-गदादीनाम् अपि निज-स्पर्शेन
विदारकस्य मदुरसो व्याघातेनातीव कोमलौ ते चरणौ भग्नावित्य् उक्त्वा
\। ननु, त्वयाभिगमनाभ्य् उत्थानादिना मत्-संमाननाकरणाद् अहं तवेदम्
आसनं न स्वीकरोमीति चेत् सत्यम् \। मन्-महा-पराधः खल्व् अभूदेव
तत्र त्वत्-कृपैव मे गतिर् इत्य् आह---अजानताम् इति \। वो युष्मान् बहुत्वं
गौरवात् \। नो\ऽस्माकम् इति लक्ष्म्य् आद्य् अपेक्षया \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा), सनातन-गोस्वामी
(बृहद्-वैष्णव-तोषणी), जीव-गोस्वामी (लघु-वैष्णव-तोषणी,
क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.११ \।\।**

**पुनीहि सह-लोकं मां लोक-पालांश् च मद्-गतान् \।**

**पादोदकेन भवतस् तीर्थानां तीर्थ-कारिणा \।\।**

**श्रीधर-स्वामी (भावार्थ-दीपिका) :** तीर्थ-कारिणा
तीर्थत्व-निमित्तेन \।\। ११-१२ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तीर्थत्व-निमित्तेन
पावकेन \। तीर्थं शास्त्राम्बुपावने इति यादवः \। रक्षणोपवेशे
प्रयोजनं च मम सुखम् एवेत्य् एवम् अतिस्तुत्या प्रतिपादयति-पुनीहि इति
द्वाभ्याम् \। सहलोकं श्री-वैकुण्ठ-लोकेन चतुर्दश-भुवन्या च
सहितम्\। लोक-पालान श्री-ब्रह्म-रुद्रादीन् मद्-गतान् मयि वर्तमानान् \।
तस्य विश्वोदरत्वात्-तेषां तद् अंशत्वाद् वा \। भगवान् हे परम-पूज्य !
अतः क्षणम् उपविष्टस्य ते पादौ प्रक्षाल्य तज्-जलं धारयामीति भावः
\।\।११\।\। अत्र विश्वनाथः

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** क्षणोपवेशे प्रयोजनं
चाह---पुनीहीति \। सह-लोकं श्री-वैकुण्ठ-लोकेन चतुर्देश-भुवनैर्
वा सहितम् \। लोक-पालान् श्री-ब्रह्म-रुद्रादीन् मद्-गतान् मयि वर्तमानान्
इत्य् अर्थः \। विश्वोदरत्वात् त्वद्-अंशत्वाद् वा \। हे भगवन् ! हे
परम-पूज्येत्य् अर्थः \। अतः क्षणम् उपविष्टस्य सतस् ते पादौ
प्रक्षाल्य तज्-जलं धारयामीति भावः \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** क्षणोपवेशे प्रयोजनं च
मम सुखम् एवेत्य् एवम् अतिस्तुत्या प्रतिपादयति---पुनीहि इति द्वाभ्याम् \।
सह लोकं श्री-वैकुण्ठ-लोकेन चतुर्दश-भुवन्या च सहितं लोक-पालान्
श्री-ब्रह्म-रुद्रादीन् मद्-गतान् मयि वर्तमानान् इत्य् अर्थः \। तस्य
विश्वोदरत्वात्-तेषां तद् अंशत्वाद् वा \। भवान् हे परम-पूज्य ! अतः
क्षणम् उपविष्टस्य ते पादौ प्रक्षाल्य तज्-जलं धारयामीति भावः
\।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यदि चेमं महापराधम्
अपि क्षान्तवान् एवासि तर्हि देहि पादोदकम् इत्य् आह---पुनीहीति \। तीर्थानां
गङ्गादीनाम् अपि तीर्थत्व-कारिणेति \। एतत्-प्राप्त्यैव गङ्गादीनि तीर्थान्य्
अभूवन्न् इत्य् अर्थः \। अत्र भृगु-कृते एतावत्य् अप्य् अपराधे क्षमैव
सत्त्व-गुण-धर्मः \। प्रत्युत स्वस्यापराधित्व-मननेन
त्वत्-प्रसादनं यद् एतत् शुद्ध-सत्त्व-धर्मो ज्ञेयः \।\।११\।\।

**\॥।**

**\।\। १०.८९.१२ \।\।**

**अद्याहं भगवन् लक्ष्म्या आसम् एकान्त-भाजनम् \।**

**वत्स्यत्य् उरसि मे भूतिर् भवत्-पाद-हतांहसः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नित्य् अं मे वसतिर् देव
विप्र-पादाङ्कित-स्थले \। इति लक्ष्मी-वाक्याद् अधुना मां लक्ष्मीर् न
हास्यतीत्य् आह---अद्येति \। भवति सर्वदा तिष्ठतीति भवन् स चासौ
पाद-हस्तेन हतांहसो नष्ट-किल्बिषस्य \। लोक-सङ्ग्रहार्थेयम् उक्तिः \।
एतेनैतद्-भवत्-पाद-चिह्नं सर्वदा श्री-स्थैर्यायाहं न त्यक्ष्य इति
ध्वनितम् एतद् एव श्रीवत्स-पदेनापि वर्ण्यते कैश्चिदति श्रीवत्सम् इति
नामापि जायतां पाद-लक्षणम् इति \। एतच् च तृतीय-स्कन्धे बहुधा
वर्णितम् \। भूतिः श्री-जन्म-भस्मसु इति यादवः \।

ननु, मनो-दुःखभरेण मया महा-पराधः कृतः लज्जया कथम्
अत्रोपवेष्टव्यम् इत्य् आशय महा-न् अनुग्रह एव भवता कृत इत्य्
आह---अद्येति \। एकान्तं परमं भाजनम् आश्रयः तत्र च त्वम् एव
ममर्थो\ऽसीत्य् आह---भगवन् हे सर्व-शक्ति-युक्तेति \। अतो भूतिर्
लक्ष्मीर् मे वक्षसि सदा वत्स्यतीत्य् अर्थः \। तद्-धेतुम्
एवाभिव्यञ्जयतिम् अगद् इति \। तद् एवम् अस्मिन् श्री-विकुण्ठा-सुते लक्ष्मीर्
एवाप्य् एतद् अनन्तरम् एव भविष्यतीति गम्यते \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु मनो-दुःख-भरेण
मया महापराधः कृतः \। लज्जया कथम् अत्रोपवेष्टव्यम् इत्य् आशङ्क्य
महान् अनुग्रह एव भवता कृत इत्य् आह---अद्येति \। एकान्ततः
परम-निष्ठाया भाजनम् \। अत्र च त्वम् एव समर्थोऽसीत्य्
आह---भगवन् ! हे सर्व-शक्ति-युक्तेति \। अतो भूतिस् त्वत्-पुत्री लक्ष्मीर्
मे वक्षसि सदा वत्स्यतीत्य् अर्थः \। तद्-धेतुम्
एवाभिव्यञ्जयति---भवद् इति \। एतेन लक्ष्म्या माहात्म्यं तज्-जनकत्वेन
तस्य चाधिक्यं सूचितम् \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, मनो-दुःखभरेण मया
महा-पराधः कृतः लज्जया कथम् अत्रोपवेष्टव्यम् इत्य् आशय महा-न्
अनुग्रह एव भवता कृत इत्य् आह---अद्येति \। एकान्तं परमं भाजनम्
आश्रयः तत्र च त्वम् एव समर्थो\ऽसीत्य् आह---भगवन् हे
सर्व-शक्ति-युक्तेति \। अतो भूतिर् लक्ष्मीर् मे वक्षसि सदा वत्स्यतीत्य्
अर्थः \। तद्-धेतुम् एवाभिव्यञ्जयतिम् अगद् इति \। तद् एवम् अस्मिन्
श्री-विकुण्ठासुते लक्ष्मीर् एवाप्य् एतद् अनन्तरम् एव भविष्यतीति गम्यते
\।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु च तुभ्यं
त्वत्-प्रियायै प्रेमवत्यै लक्ष्म्यै च दुःखं ददानस्य ममाकल्पं
नरकेष्व् एव वासो भविष्यति यद् अद्य पामर-विप्रस्य महा-पापिनो
ममापवित्र-पादस् त्वद्-वक्षसि लग्न इत्य् आनुताप-जर्जरे सति तस्मिन् भो
मुने कृपा-सिन्धो आवयोस् त्वं परमम् उत्सवम् एव कृतवान् असीत्य्
आह---अद्येति \।\।१२\।\।

**\॥।**

**\।\। १०.८९.१३ \।\।**

**श्री-शुक उवाच---**

**एवं ब्रुवाणे वैकुण्ठे भृगुस् तन्-मन्द्रया गिरा \।**

**निर्वृतस् तर्पितस् तूष्णीं भक्त्य्-उत्कण्ठोऽश्रु-लोचनः \।\।**

**श्रीधर-स्वामी (भावार्थ-दीपिका) :** तस्य मन्द्रय गम्भीरया गिरा
निर्वृतस् तूष्णीं बभूवेति शेषः \।\। १३-१४ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्त-विधया \। तस्य
विष्णोः \। मन्द्रया गम्भीरया \। मन्द्रस्तु गम्भीरे इत्य् अमरः \।
तर्पितस् तृप्तिं प्रापितः \। तूष्णीम् इत्य् अश्रु-रुद्ध-कण्ठत्वेन
स्तुत्यसामर्थ्यात् \। अत्र भगवल्-लीला-विनोद-सूत्र-धारन-र्तितस्य
भृगोर् एतत्-कर्मणि अपराधो वाच्य इति प्राञ्च \।\।१३-

१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** वैकुण्ठे
श्री-विकुण्ठानन्दने श्री-वैकुण्ठेश्वर इति तस्य तादृश्य् उक्तिर् युक्तैवेति
भावः \। किं च, लक्ष्मी-प्रीत्या प्रपञ्चान्तर्-निर्मिते वैकुण्ठ-लोके
भृगोर् गमनं ज्ञेयम् \। आत्म-जाया लक्ष्म्यास् तत्र
सौभाग्य-भर-प्राकट्येनात्मनोऽप्य् आदरादि-सम्भावनया गम्यत्वात्,
प्रपञ्चातीत एव सहसा परीक्षार्थ-गमनाद्य्-असम्भवाद् इति \। निर्वृतः
स्वस्थ-चित्तः, यतस् तर्पितः प्रीणितः \। अतो भक्तौ उत्कण्ठ उत्सूकः
सन् \। किं भक्त्या प्रेम्णा उद्गतः कण्ठो यस्य स बाष्प-रुद्ध-कण्ठ
इत्य् अर्थः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वैकुण्ठे
श्री-विकुण्ठ-नन्दने निर्वृतः स्वस्थ-चित्तः यतस् तर्पितः प्रीणितः अतो
भक्त्या सादर-प्रेम्णा बाष्परुद्ध-कण्ठवात्-तद् उद्भूत-कण्ठस्
तदीयस्वरो यस्य सः तादृशः सन्न् अश्रुलोचनो बभूव \।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मन्द्रया गम्भीरया
तूष्णीम् इत्य् अश्रु-रुद्ध-कण्ठत्वेन स्तुत्य्-असामर्थ्यात् \। अत्र
भगवल्-लीला-विनोद-सूत्र-धारणार्तितस्य भृगोर् एतत् कर्मणि नापराधो
वाच्यः इति प्राञ्चः \।\।१३\।\।

**\॥।**

**\।\। १०.८९.१४ \।\।**

**पुनश् च सत्रम् आव्रज्य मुनीनां ब्रह्म-वादिनाम् \।**

**स्वानुभूतम् अशेषेण राजन् भृगुर् अवर्णयत् \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** मुनीनां ज्ञान-पराणाम्,
अतो ब्रह्म-वादिनां सदा ब्रह्म-निरूपण-शीलानाम् \। यद् वा,
वेदार्थ-तत्त्व-निर्धारण-पराणाम् इत्य् अर्थः \। यतो मुनीनां
मनन-शीलानाम् \। हे राजन्न् इति श्री-भगवद्-उत्कर्ष-सम्पत्त्या
प्रहषोदयात् \। यद् वा, तेनैव राजमानः \।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** मुनीनां ब्रह्म-वादिनां
दीर्घ-सत्र एव मननार्थं वेदाभ्यास-पराणां न तु
निर्णीत-वेदार्थानाम् इत्य् अर्थः \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८९.१५ \।\।**

**तन् निशम्याथ मुनयो विस्मिता मुक्त-संशयाः \।**

**भूयांसं श्रद्दधुर् विष्णुं यतः शान्तिर् यतोऽभयम् \।\।**

**श्रीधर-स्वामी (भावार्थ-दीपिका) :** विस्मिता अपराधातिरेकेऽपि
निर्विकारित्वेन भूयांसं श्रद्दधुः महत्तमं निश्चितवन्तः \। यतो
यस्मिन् \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद्-भ्रुगूक्तम् \। अथ
श्रवणोत्तरम् \। अतिरेक आधिक्यम् \। अभयं भय-निवर्तकता \। विष्णुं
स्व-माहात्म्येन विश्व-व्यापकं भूयांसे त्रिष्व् अप्य् अधीशेष्वतिशयेन
महा-न्तं न तु महन् मात्रं तच् च युक्तम् एवेति तेषां वाक्यम् अप्य्
अनुवदति-यत इत्य् आदिना-तत्-तीर्थ-साधनम् इत्य् अन्तेन \। यतो हेतोर्
अन्येषाम् अपि भृगोर् इव शान्ति-रक्षोभो भवति किमुत वस्यैव तस्येत्य्
अर्थः \। स्वल्पं प्रदीपादाव् एव क्षोभो दृश्यते न तु महति सूर्यादाव्
इति तेन महत्तमत्वम् अनुमितम् इति भावः \। अतः सापराधतया\ऽप्य्
उपसन्नानां यतो भृगोर् इव भयाभावो\ऽपि भवति \।\।१५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** विष्णुं स्व-माहात्म्येन
विश्व-व्यापकम् \। तच् च युक्तम् एवेत्य् आह---यत इत्य् आदि स-पादैस्
त्रिभिः \। यस्मिन् वर्तते \। यद् वा, यस्माद् अन्येषाम् अपि शान्त्य्-आदिकं
भवति \। अभयं भयाभावः \। यत इति मुहुर् निर्देशतः शान्त्य्-आदीनां
तद्-एक-निष्ठताम् \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विष्णुं स्व-माहात्म्येन
विश्व-व्यापकं भूयांसे त्रिष्व् अप्य् अधीशेष्वतिशयेन महा-न्तं न तु
महन्-मात्रं तच् च युक्तम् एवेति तेषां वाक्यम् अप्य् अनुवदति-यत इत्य्
आदिना- तत्-तीर्थ-साधनम् इत्य् अन्तेन \। यतो हेतोर् अन्येषाम् अपि भृगोर्
इव शान्तिरक्षोभो भवति किमुत स्व-स्यैव तस्येत्य् अर्थः \। स्वल्पं
प्रदीपादाव् एव क्षोभो दृश्यते न तु महति सूर्यादाव् इति तेन
महत्तमत्वम् अनुमितम् इति भावः \। अतः सापराधतया\ऽप्य् उपसन्नानां
यतो भृगोर् इव भयाभावो\ऽपि भवति \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८९.१६ \।\।**

**धर्मः साक्षाद् यतो ज्ञानं वैराग्यं च तद्-अन्वितम् \।**

**ऐश्वर्यं चाष्टधा यस्माद् यशश् चात्म-मलापहम् \।\।**

**श्रीधर-स्वामी (भावार्थ-दीपिका) :** वैराग्यं च चतुर्-विधम् इति
पाठे तच् चातुर्-विध्यम् एवं द्रष्टव्यम् \। विषयांस् त्यक्तुम्
अशक्नुवतोऽपि संमानेच्छा-त्याग आद्यं वैराग्यम् \। विषयाणां मध्ये
लवणादि-व्यतिरेकेणापि वृत्तिर् द्वितीयम् \। तथावृत्ताव् अपि मनसि
राग-शैथिल्येन बाह्येन्द्रियैर् एव विषय-सेवनं तृतीयम् \। तत्राप्य्
औदासीन्यं चतुर्थम् \। यथाहुः---

> वैराग्यम् आद्यं यतमान-संज्ञां
>
> क्वचिद् विरागो व्यतिरेक-संज्ञम् \।
>
> एकेन्द्रियाख्यं हृदि राग-सौक्ष्म्यं
>
> तस्याप्य् अभावस् तु वशी-कृताख्यम् \।\। इति \।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** भगवच्-छब्दार्थतां
वर्णयंस् तत्राह---धर्म इति \। साक्षात्-पूर्णः \। तद् अन्वितम् \। आद्यं
यतम् आनाख्यम् \। तत आद्यावाप्तेर् अनन्तरम् \। लवणादीत्य् अत्रादिना
घृतादि-सङ्ग्रहः \। द्वितीयं व्यतिरेकाख्यम् \। तथा वृत्ताव् अपि
कस्यचिद्-विषय-त्यागे सत्य् अपि तृतीयम् एकेन्द्रियाख्यम् \। तत्रापि
बाह्येन्द्रिय-विषय-सेवने\ऽपि \। औदासीन्यम् इच्छा-राहित्य् अं चतुर्थं
वशीकाराख्यम् \। अत्रार्थे साङ्ख्य-वृद्ध-सम्मतिम् आह---तत्राहुर् इति \।
तस्यापि हृदि राग-मोक्षस्यापि \। यस्माद्य् अस्य \।

तद् एवं महत्तमत्वस्य चिह्नम् उक्तं हेतुम् अपि कैमुत्येन दर्शयंस्
ततो\ऽप्राकृत-महा---सम्पत्तिम् अपि दर्शयति-धर्म इति त्रिभिः \।
साक्षाद्-धर्मो भगवद्-धर्मे यतः साक्षात्-पदस्य सर्वेर् अप्य् अन्वयः \।
तेन साक्षात् ज्ञाते श्री-भगवद् अनुभवः तद् अन्वितं त्रिक एक-कालः
भक्ति-विरक्तिर् भगवत्-प्रबोधः इत्य् एकादशोक्तरीत्या प्रेम-तद्
अनुभवान्वितम् एव न तु शुष्कं चतुर्विधम् इति पाठस् तैर् व्याख्यातः
\। तत्र यतम् आनसञ्ज्ञम् इति यतः संयतो मानः सम्मानेच्छा यत्रेत्य्
अर्थः \। क्वचिद् इति लवणादौ विरागो नाम व्यतिरेक-संज्ञं वैराग्यम्
इत्य् अन्वयः \। एकेति \। एकानि एक-मुखीकृतानि इन्द्रियाणि यस्मिन् तत्
राग-सौक्ष्म्यं रागस्याल्पतयावसानम् इति ज्ञेयम् \। यद् वा, भक्त्य्
एक-रागतश् चतुर्वर्ग-त्यागेन चतुर्विधं ततश्
चाष्टधाणिमादिभेदैस्वर्यम् अप्राकृतं तद् अप्रार्थितम् अपीति भावः \।
यथगा तृतीये भक्तिर् अन्विच्छतो मे गतिमण्वी प्रयुङ्क्ते इत्य् उक्त्वा
श्री-कपिलदेवो\ऽप्य् आह---

> अथो विभूतिं मम मायया
>
> चिताम् ऐश्वर्यम् अष्टाङ्गम् अनुप्रवृत्ताम् \।
>
> श्रियं भागवती वा स्पृहयन्ति
>
> भद्रां परस्य मे तेश्नुवते हि लोके \।\। \[भा।पु।३.२५.३७\] इति \।\।

यत इति मुहुर् निर्देशः शान्त्यादीनां तद् एकनिष्ठतां बोधयति \।
यस्माच्-चात्मनः सर्वेषां मनसः मलं चाञ्चल्यादि-दोषं श्रवणादिना
अपहन्ति दूराद् एव नाशयतीति तथा तत् \। अत्र विश्वनाथ \।\।१६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** पक्षान्तरे च
तत्-प्रसादैक-लभ्यतां बोधयति \। साक्षात् स्वयम् एव धर्मः \।
पक्षान्तरे च प्रत्यक्षम् एवेत्य् अर्थः \। ततश् चास्य सैर् अप्य् अन्वयः \।
तेनानिर्वचनीयेन वस्तुना भक्त्याख्येनान्वितम् \। सर्वत्र दृढ-वैराग्ये
सति स्वत एव भक्त्य्-उदयात् \। पाठान्तरे तैर् व्याख्यातम् एव \।

यद् वा, भक्त्य्-एक-रागतश् चतुर्वर्ग-वैराग्येण चतुर्विध इति
पारमार्थिकम् उक्त्वा लौकिकम् अप्य् आह---ऐश्वर्यम् इति \। अष्टधेति
अणिमाद्य्-अष्ट-भेदैः \। आत्मनः सर्वेषां मनसो मलं चाञ्चल्यादि-दोषं
श्रवणादिनापहन्ति \। दूराद् एव नाशयतीति तथा तत् \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं महत्तमत्वस्य
चिह्नम् उक्तं हेतुम् अपि कैमुत्येन दर्शयंस्
ततो\ऽप्राकृत-महा---सम्पत्तिम् अपि दर्शयति-धर्म इति त्रिभिः \।
साक्षाद्-धर्मो भगवद्-धर्मे यतः साक्षात्-पदस्य सर्वैर् अप्य् अन्वयः
\। तेन साक्षात् ज्ञाते श्री-भगवद् अनुभवः तद् अन्वितं त्रिक एक-कालः
भक्ति-विरक्तिर् भगवत्-प्रबोधः इत्य् एकादशोक्तरीत्या सप्रेम-तद्
अनुभवान्वितम् एव न तु शुष्कं चतुर्विधम् इति पाठस् तैर्व्याख्यातः \।
तत्र यतमान-सञ्ज्ञम् इति यतः संयतो मनः सम्मानेच्छा यत्रेत्य्
अर्थः \। क्वचिद् इति लवणादौ विरागो नाम व्यतिरेक-सञ्ज्ञं वैराग्यम्
इत्य् अन्वयः \। एकेति \। एकानि मुखी-कृतानि इन्द्रियाणि यस्मिन् तत्
राग-सौक्ष्म्यं रागस्याल्पतयावसानम् इति ज्ञेयम् \। यद् वा, भक्त्य्
एक-रागतश् चतुर्वर्ग-त्यागेन विविधं ततश्
चाष्टधाणिमादि-भेदैरैश्वर्यम् अप्राकृतं तद् अप्रार्थितम् अपीति भावः
\। यथगा तृतीये भक्तिर् अन्विच्छतो मे गतिमण्वीं प्रयुङ्के इत्य् उक्त्वा
श्री-कपिल-देवो\ऽप्य् आह---

> अथो विभूतिं मम मायया चिताम्
>
> ऐश्वर्यम् अष्टाङ्गम् अनुप्रवृत्ताम् \।
>
> श्रियं भागवती वा स्पृहयन्ति
>
> भद्रां परस्य मे तेश्नुवते हि लोके \।\। \[भा।पु।३.२५.३७\] इति \।\।

यत इति मुहुर् निर्देशः शान्त्यादीनां तद् एकनिष्ठतां बोधयति \।
यस्माच्-चात्मनः सर्वेषां मनसः मलं चाञ्चल्यादि-दोषं श्रवणादिना
अपहन्ति दूराद् एव नाशयतीति तथा तत् \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यद्यपि पूर्वं श्री-विष्णौ
विनयाख्य एव गुण उपलक्षितस् तथापि स खलु गुणः सर्वं पूरयितुम्
एव स्पर्धादि-विषय-राहित्यात् परम-पूर्णतया सम्भवतीति तेनान्येऽपि
तस्य गुणा लक्षिता इत्य् आह---धर्म इति \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** साक्षाद्-धर्मः
श्रवण-कीर्तनादि-लक्षणो यतः साक्षात् पादस्य सर्वत्रान्वयात् ज्ञानं
भगवद्-अनुभवः \।\।१६\।\।

**\॥।**

**\।\। १०.८९.१७ \।\।**

**मुनीनां न्यस्त-दण्डानां शान्तानां सम-चेतसाम् \।**

**अकिञ्चनानां साधूनां यम् आहुः परमां गतिम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मुनीनाम् इत्य् आदिना
शमादि-षट्-कोपेतानाम् इत्य् अर्थः \। तद् एवम् ऐश्वर्य-प्रदत्वे\ऽप्य्
उनपद्रव-हेतुत्वान्-मुनीनाम् इत्य् आदि प्रथमतो मननशीलानां ततो
भगवच्-चिन्तनार्थं परित्य् अक्त-महा---दोषात्मकभूत-द्वेषाणां ततो
भगवच्-चित्ततया यदृच्छालाभ-तुष्टानां ततो भगवद्
एकस्पृहत्वेनान्यत्र स्वर्गापवर्ग-नरकेषु तुल्य-दर्शिनाम् अत एव
भगवन्तं विनान्यत्र ममता-शून्यानाम् अत एव प्रोज्झित-कैतवानाम् इति
क्रमेणार्थः \।\।१७\।\। अत्र विश्वनातस्तु

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** शान्त्य्-आदिनापि स एव
साध्य इत्य् आह---मुनीनाम् इति \। सम-चेतसां सर्वत्र तुल्य-बुद्धीनाम्
अकिञ्चनानां निरहङ्काराणां साधूनां वैष्णवानां विशेषणानाम् एषां
यथोत्तरं हेतुत्वं हेतुमत्त्वं वा \। गतिम् आश्रयं गम्यं बाहुः
शास्त्रज्ञा इति मुमुक्षुभ्यो मोक्षद-तत्त्वं स्वतः परम-पुरुषार्थं
चोक्तम् \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवम्
ऐश्वर्य-प्रदत्वे\ऽप्य् उनपद्रव-हेतुत्वान्-मुनीनाम् इत्य् आदि प्रथमतो
मननशीलानां ततो भगवच्-चिन्तनार्थं परित्य्
अक्त-महा---दोषात्मक-भूतद्-वेषाणां ततो भगवच्-चित्ततया
यदृच्छा-लाभ-तुष्टानां ततो भगवद् एकस्पृहत्वेनान्य् अत्र
स्वर्गापवर्ग-नरकेषु तुल्य-दर्शिनाम् अत्र एव भगवन्तं विनान्यत्र
ममता-शून्यानाम् अत एव प्रोज्झित-कैतवानाम् इति क्रमेणार्थः \।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मुनीनाम् इति \। अत्र
मुनि-शान्त-साधव एकैक-विशेषण-युक्ता मुमुक्षु-मुक्त-भक्ता ज्ञेयाः
\।\।१७\।\।

**\॥।**

**\।\। १०.८९.१८ \।\।**

**सत्त्वं यस्य प्रिया मूर्तिर् ब्राह्मणास् त्व् इष्ट-देवताः \।**

**भजन्त्य् अनाशिषः शान्ता यं वा निपुण-बुद्धयः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तुरवधारणे \। यं
विष्णुम् \। अनाशिष इति यस्येत्य् अस्य विशेषणम् ब्राह्मणानां वा \। एवम्
अप्राकृत-शुद्ध-सत्त्वात्मक-वैभवत्वे\ऽपि प्राकृत-सत्त्वे
यस्यानुग्रह-दृष्टिर् इति तत्रैव गुण-विशेषं दर्शयति मूर्तिर् इव
मूर्तिर् अधिष्ठानं प्रिया कृपा-दृष्टि-योग्या तन्मयेष्व् अपि विशेषतो
ब्राह्मण इष्ट-देवतावद् आराध्यमानाः तादृश-गुणाकृष्टत्वाद् एव यं वा यं
च निपुण-बुद्धयो भजन्ति यद्य् अप्य् अनाशिषः शान्ताः सर्वत्र
राग-द्वेष-रहिता \। वा चार्थे एवार्थे वा \।\।१८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** भक्ति-निष्ठानां च
मोक्षाद्य्-उपेक्षया केवलं भक्त्य्-एकापेक्षया स एव सेव्य इत्य्
आह---सत्त्वम् इति \। सत्त्व-गुणः सत्ता-मात्रं ब्रह्म वा, तु च, अतो
ब्राह्मणाश् च यस्येष्ट-देवता नित्य-सम्पूज्याः शुद्ध-सात्त्विकत्वेन
देव-परत्वाद् ब्रह्म-निष्ठत्वाच् च \। अत एवानाशिषो निष्कामा यं भजन्ति
सेवन्ते \। वा समुच्चये \। अनाशिष इत्य् अनेन भजनस्यैव साध्यत्वम्
अभिप्रेतम् \। अनाशिष्ट्वे हेतुः---शान्ताः श्री-भगवन्-निष्ठ-चित्ताः \।
तत्रैव हेतुः---निपुणेति \। विचार-चातुर्या मोक्षाद्य्-अशेष-त्यागेन
तद्-भजनैकापेक्षणाद् इत्य् अर्थः \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवम्
अप्राकृत-शुद्ध-सत्त्वात्मक-वैभवत्वे\ऽपि प्राकृत-सत्त्वे
यस्यानुग्रह-दृष्टिर् इति तत्रैव गुण-विशेषं दर्शयति मूर्तिर् इव
मूर्तिर् अधिष्ठानं प्रिया कृपादृष्टि-योग्या तन्मयेष्व् अपि विशेषतो ब्राह्मणा
इष्ट-देवतावद् आराध्यमानाः तादृश-गुणाकृष्टत्वाद् एव यं वा यं च
निपुण-बुद्धयो भजन्ति यद्य् अप्य् अनाशिषः शान्ताः सर्वत्र
राग-द्वेषरहिता इत्य् अर्थः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्य त्रि-गुणातीतत्वे\ऽपि
सत्त्वं प्रिया मूर्तिः सात्त्विक-लोकाः प्रिया इत्य् अर्थः \। तत्रापि
ब्राह्मणाः प्रियतराः इष्ट-देव-तुल्यत्वेनादरणीयाः यं वा यम् एव ये
भजन्तीत्य् अर्थः \।\।१८\।\।

**\॥।**

**\।\। १०.८९.१९ \।\।**

**त्रि-विधाकृतयस् तस्य राक्षसा असुराः सुराः \।**

**गुणिन्या मायया सृष्टाः सत्त्वं तत् तीर्थ-साधनम् \।\।**

**श्रीधर-स्वामी (भावार्थ-दीपिका) :** तस्य भगवत एव यद्य् अपि
विविध आकृतयः \। तत् तासु सत्त्वम् एव तीर्थ-साधनं
पुरुषार्थ-हेतुः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्य विष्णोः \। यद् वा,
तीर्थस्य हरेः साधनं प्राप्त्य् उपायम् \। सत्त्वं प्रिया मूर्तिर् इत्य् उक्तं
तत्रान्या वा का मूर्तय इत्य् अपेक्षायां विविच्य त्रि-विधा आह---त्रीति \।
तत्र राक्षसास् तामस्यः असुरा राजस्यः सुराः सात्त्विकाः \। तत्-तद्
उपलक्षणत्वेनान्ये\ऽपि तत्-तद्-रूपा ज्ञेयाः \। ननु, मायानासक्तस्य तस्य
मायिक-सत्त्व-गुणे कथं रतिस्तत्राह---सत्त्वं खलु तस्य भगवतो
यस्-तीर्थम् आगमस् तद्-भक्ति-प्रतिपादक-शास्त्रं तस्य साधनम्
अवगम-द्वार-भूतं भवति \। परम्परया भक्ति-सम्बन्धाद् एवेति
भावः \।\।१९\।\। अत्र विश्वनाथ

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सर्वेश्वरस्यापि तस्य
सत्त्व-प्रिय-मूर्ति-हेतुम् आह---त्रिविधेति \। आकृतयो रूपाण्य्
अधिष्ठानानीत्य् अर्थः \। गुणिन्या क्रमेण
राक्षसत्वादि-हेतु-तमो-रजः-सत्त्व-गुणम् अप्य् आसत्त्वं सात्त्विक्य इति
साधनम् इति चाभेदोपचारात् तीर्थ-साधिका इत्य् अर्थः \। अन्यत् तैर्
व्याख्यातम् \। यद् वा, तत् तेषु गुणेषु मध्ये, अतो
भृग्-अपराध-सहनादिकम् इदं किं नाम तस्य माहात्म्यम्, तद्-भक्ते
सज्जनेऽपि कस्मिंश्चित् तत्-सम्भवात् \। किन्तु शान्त्य्-आदिकम् एतत् सर्वं
तस्मिन् वा साधारणम् \। पक्षान्तरे च तत्-प्रसादेनान्यैर् अपि लभ्येतेति
स एव सर्वोत्कर्ष-सेवित इति तात्पर्यम् \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सत्त्वं प्रिया मूर्तिर् इत्य्
उक्तं तत्रान्या वा का मूर्तय इत्य् अपेक्षायां विविच्य त्रि-विधा आह---त्रीति
\। तत्र राक्षसास् तामस्यः असुरा राजस्यः सुराः सात्त्विकाः \। तत्-तद्
उपलक्षणत्वेनान्ये\ऽपि तत्-तद्-रूपा ज्ञेयाः \। ननु, मायान् आसक्तस्य
तस्य मायिक-सत्त्व-गुणे कथं रतिस् तत्राह---सत्त्वं खलु तस्य
भगवतो यस्तीर्थम् आगमस् तद्-भक्ति-प्रतिपादक-शास्त्रं तस्य
साधनम् अवगम-द्वार-भूतं भवति \। परम्परया भक्ति-सम्बन्धाद्
एवेति भावः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ननु, निर्गुणस्य तस्य
गुणे कथं प्रीतिः सम्भवेत्-तत्र तस्यौदासीन्यम् एवोचितम् \।
तत्राह---त्रि-विधा यद्य् अपि तस्यैव सम्यक्तया कृतया \। सृज्याः
तत्-तद् अपि सत्त्वं तीर्थ-साधनं पुरुषार्थ-हेतुर् इति \।\।१९\।\।
श्री-स्वामिचरणाः

**\॥।**

**\।\। १०.८९.२० \।\।**

**श्री-शुक उवाच---**

**इत्थं सारस्वता विप्रा नृणां संशय-नुत्तये \।**

**पुरुषस्य पदाम्भोज-सेवया तद्-गतिं गताः \।\।**

**श्रीधर-स्वामी (भावार्थ-दीपिका) :** इत्थं निश्चित्य
सरस्वती-तीर-वासिनो विप्रा हरि-सेवया मुक्तं प्रापुर् इति \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सारस्वताः
सरस्वती-तीर-वासिनः \। नृणां संशयनुत्तये निश्चित्येति योज्यम् \। तद्
एवं शास्त्र-द्वारा तु ते स्वयं निश्चिन्वन्तः एवेति गम्यते \। तद्-गति वा
गताः तम् उपलब्धवन्तः \। यद् वा, तच् चान्येषां नृणां संशयनाशाय
जातम् इति भावः \।\।२०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** नॄणाम् अन्येषां संशयस्य
नुत्तये निरसनाय, अनेन सर्वतः श्री-भगवद्-उत्कर्षे तेषां सन्देहो
नास्त्य् एव इति भावः \। पुरुषस्येति तस्मिन्न् एव
परमेश्वर-बुद्ध्य्-उत्पत्तेः पदाम्भोजयोः सेवयेति प्रेम-भक्तिर् उक्ता \।
अतस् तस्य तां वाऽनिर्वचनीयां गतिम्, किं वा तस्या सेवाया गतिं
गम्य-स्थानं सर्वदा श्री-वैकुण्ठ-लोकम् इत्य् अर्थः \। गता इति
तन्-निर्धारणे गत-प्राया इत्य् अर्थः \। भृग्व्-आदीनां प्रजापतीनाम्
अभ्यधिकारिणां महा-प्रलयान्त-स्थायित्वात् \। यद् वा, तेभ्योऽन्ये
तत्रत्या विप्रा इति ज्ञेयम् \। अत एव तैर् अपि
व्याख्यातम्---सरस्वती-तीर-वासिन इति \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं तेषां निर्णयम्
अनूद्य स्वयम् एवाहेत्य् आह---श्री-शुक उवाचेति \। इत्थं निश्चित्येति तैर्
व्याख्यातम् \। तच् च नृणां संशयनुत्तये निश्चित्येति योज्यम् \। तद् एवं
शास्त्र-द्वारा तु ते स्वयं निश्चिन्वन्तः एवेति गम्यते \। तद्-गतिं वा
गताः तम् उपलब्धवन्तः \। यद् वा, तच् चान्येषां नृणां संशय-नाशाय
जातम् इत्य् अर्थः \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८९.२१ \।\।**

**श्री-सूत उवाच---**

**इत्य् एतन् मुनि-तनयास्य-पद्म-गन्ध-**

**पीयूषं भव-भय-भित् परस्य पुंसः \।**

**सुश्लोकं श्रवण-पुटैः पिबत्य् अभीक्ष्णम्**

**पान्थोऽध्व-भ्रमण-परिश्रमं जहाति \।\।**

**श्रीधर-स्वामी (भावार्थ-दीपिका) :** व्यास-नन्दनस्य मुख-पङ्कजाद्
उद्गतं गन्ध-युक्त-पीयूष-तुल्यं हरेः प्रशस्तं यशो यः संसारी
सेवते स मुक्तो भवतीति \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् एतत् पूर्वोक्तरीत्या
वर्णितं विष्णुमहत्त्वोपाख्यानम् \। गन्ध-पीयूषं सुगन्धिवन्-मनोहरं
पीयूषवत् स्वादु भव-भयं भिनत्तीति तथा \। सुश्लोकैर् आकलितं
सुश्लोकम् आख्यानं यशो वा \। अभीक्ष्णं पौनः-पुन्येन \। पथि
संसार-मार्गे वर्तमानः पान्थः पथि-गतौ अतो\ऽच् पुनः स्वार्थिको\ऽण्
\। अध्वभ्रमण-परिश्रमम् इदं श्रेयो\ऽदो वेति भ्रमणेनेतस् ततः
पर्यटनेन प्रासं परिश्रमम् \। तद् एतच् छास्त्र-विदाम् अपि
महा-संशयापनोदनं श्री-गुरु-चरणोपदेशं परम-सन्तुष्टः श्लाघते
\। तेनान्यानप्य् अतीव श्रद्धापयति इतीति \। प्रेम-प्रकारकम्
एतत्-पूर्वक्तं मुनितनयेति \। साक्षाद् उभय-नामाग्रहणं भक्त्य् उरेकात्
\। तद् आस्यपद्म् अस्य गन्धः सौरभ्यम् इवानुभवनीय-आमोद-विशेषो
यत्र तादृशं पीयूष-तुल्यं च तद् एतत्-स्वतः पुरुषार्थत्वम् \। तत
आनुषङ्गिकतया जरा-मरणाद्य् आत्मक-भव-भयच्-छेदकं च सुश्लोकम्
इति समृद्ध्य् अर्थे\ऽव्ययीभावः \। सुशोभनः श्लोकः कीर्तिर् यत्र तद्
एतच् चरितं वा श्रवण-पुटैर् इति बहुत्वं तच् छ्रवणाय
बहुली-कृतत्वाद् इव \। पान्थः संसार-पथिकः अध्वपरिश्रमं जहाति
तद् आनन्देन प्राचीन-दुःख-विस्मृतेः \। ततः परं भ्रमणाभावाच् चेति
तद् एवं श्री-भागवतेन श्री-विष्णोर् एव सर्वोत्कर्षे स्पष्टे शास्त्रान्तरेषु
श्री-विष्णु-शिवयोर् भेदम् अनेन दोषो यच्छूयते तद्
अनेकान्ति-वैष्णव-शास्त्रत्वादनेकान्ति-वैष्णव-परम् एव \। तद्-विपरीतं
हि श्रूयते वैष्णव-शास्त्रे यथा पाद्यादौ---

> यस् तु नारायणं देवं ब्रह्म-शिवादि-दैवतैः \।
>
> समत्वेनैव वीक्षेत स पाषण्डी भवेद् ध्रुवम् \।\। इत्य् आदौ \।

तथा च विष्णु-धर्मोत्तरान्ते लिङ्ग-स्फोटन-नृसिंहोपाख्यानं
विष्वक्सेन-नामा विप्रः कश्चिद् एकान्त-विष्णु-भक्त आसीत् \। तस्य पृथिवीं
भ्रमतो दैवात्-केनचिद्-ग्रामाध्य् अक्षुत्रेण मिलनम् अभूत् \। तयोः
सङ्कथा चेयम्---

> देव-कर्मण्य् अशक्तिर् मे तात पूजय शङ्करम् \।
>
> देवतायतनं गत्वा यत्र तात प्रतिष्ठितम् \।\।
>
> लिङ्गम् अस्ति सुरेशस्य महा-देवस्य निर्मलम् \।
>
> एवम् उक्तः प्रत्य् उवाच वयम् एकान्तिनः श्रुताः \।\।
>
> पूजयामश् च नैवान्यं तस्मात्-त्वं गच्छ माचिरम् \।\। इत्य् आदिका \।\।

ततो ग्रामाध्यक्ष-पुत्रे तस्य विष्वक्सेनस्य शिरश् छेत्तुम् उद्यते
तद्-धस्तेन मृत्युम् अनभीप्सन् स इदं विचारयामास \। भवतु तत्रैव
गच्छाम इति \। ततो लिङ्ग-समीपं गत्वा तस्मिन्न् अधिष्ठाने नृसिंहाय
नमः इति पुष्पाञ्जलौ विक्षिप्ते तच् छ्रुत्वा पुनः शिरश् छेत्तुम् उद्यतस्य
तल्-लिङ्गं स्फोटयित्वा निर्गतेन श्री-नृसिंहेन सपरिवारस्य
ग्रामाध्यक्ष-पुत्रस्य शिरांसि छिनानीति \। तद् एतद् उक्तं स्कान्दे
श्री-शिवेन शिव-शास्त्रेषु तद्-ग्राह्यं भगवच् छास्त्र-योगि यत् इति \।
श्री-हरिवंशे\ऽपि---

> हरिर् एव सदा ध्येयो भवद्भिः सत्त्व-संश्रयैः \।
>
> विष्णु-मन्त्रं सदा विप्राः पठध्वं ध्यात केशवम् \।\। इति \।\।

यत्तु श्री-भागवतम् एव---

> त्रयाणाम् एक-भावानां यो न पश्यति वै भिदाम् \।
>
> सर्व-भूतात्मनां ब्रह्मन् स शान्तिम् अधिगच्छति \।\। इत्य् आदि \।\।

तत् खलु श्री-विष्णोः सकाशात् अन्यास्वातन्त्र्यापेक्षयैव तद् उक्तं
श्री-ब्रह्मणा---

> सृजामि तन्-नियुक्तो\ऽहं हरो हरति तद्-वशः \।
>
> विश्वं पुरुष-रूपेण परिपाति त्रिशक्ति-धृक् \।\। इति \।\।

अत्रैवोक्तं श्री-सङ्कर्षणेन ब्रह्मा भवो\ऽहम् अपि यस्य कलाः कलायाः
इति---

> यत्-पाद-निःसृत-सरित्-प्रवरोदकेन \।
>
> तीर्थेन मूर्ध्यधि-कृतेन शिवः शिवो\ऽभूत् \।\। इति \।

एतद् अभिप्रेत्यैवोक्तं पाद्मे\ऽपि---

> शिवस्य विष्णोर् य इह गुण-नामादि सकलं
>
> धियाभिन्नं पश्येत् स खलु हरि-नामाहितकरः \।\। इति \।

अत्र श्री-विष्णुनेति तृतीयाया अनिर्देशाद् अत्रैव श्री-शब्दाच् च श्री-मतः
सर्व-शक्ति-युताद्-विष्णोः सर्व-व्यापकत्वेन तन्-नाम्नस् तस्माद्यः शिवस्य
गुण-नामादि-सकलं धिया भिन्नं स्व-तन्त्रं पश्येद् इत्य् अर्थः \। अतो
मार्कण्डेयं प्रति श्री-शिववाक्यं चेदम् एवम् एव---

> न ते मय्य् अच्युतेये च भिदामण्व् अपि चक्षते \।
>
> नात्मनश् च (जन ) परस्यापि तद् युष्मान् वृमीमहि \।\। इति \।

तत्-तेभ्यो\ऽपि सर्व-समदृष्टिभ्यो वयं युष्मान् एव ईमहि \। प्रियत्वेन
जानीम इति---

> अथ भागवता यूयं प्रियाः स्थ भगवान् यथा \।
>
> न मद्-भागवतानां च प्रेयान् अन्यो\ऽस्ति कर्हिचित् \।\।

इति चतुर्थे तस्यैवोक्तेः \। अत्र एवापि तत्-पूर्वम्---

> नैवेच्छत्य् आशिषः कापि ब्रह्मर्षिर् मोक्षम् अप्युत \।
>
> भक्तिं परां भगवति लब्धवान् पुरुषे\ऽव्यये \।\। इति \।

शिवोक्त-महिम-भक्त्या भगवति समाधिस्थस्य तस्य देव्यै
महिम-दर्शनार्थं हृदि छलेन स्वयं शिवे प्रविष्टे विरतिर् जाता
यथोक्तं किम् इदं कुत एवेति समाधेर् विरतोमुनिर् इ\ऽति \। तच् चान्यथा
न सम्भवतीति अतः श्री-विष्णाव् एव सर्वोत्कर्षे सिद्धे
श्री-विष्वक्सेन-मार्कण्डेयादिवत्-तदीयत्वेनैव वैष्णवैः स आरदणीयः
वैष्णवानां यथा शम्भुर् इति द्वादशान्त-वचनात्-परम-वैष्णवत्वेन तु
सुतरां बत एवोक्तम् आदिवाराहे---

> जन्मान्तर-सहस्रेण समाराध्य वृषध्वजम् \।
>
> वैष्णवत्वं लभेद्-धीमान् सर्व-पापक्षये सति \।\। इति \।

निन्दादिकं तु सर्वथा परिहर्तव्यम्---

> यो मां समर्थयेन् नित्यम् एकान्तं भावम् आस्थितः \।
>
> विनिन्दन् देवमीशानं स याति नरकं ध्रुवम् \।\।

इत्य्-आदि श्री-भगवद्-वाक्यदिभ्यः \।

अत्र श्रुतयः यं कामयेतम् उग्रं कृणोमि तं ब्रह्माणं तं सुमेधां मम
योनिर् अश्वन्तर् इति महा-शक्ति-वचने मध्ये वामनम् आसीनं विश्वेदेवा
उपासत इति तैत्तिरीयोपनिषदि\।

> रुद्र-जापक-शतम् एकम् अथर्वाङ्गिरस-शिखाध्यापकेन तत्-समम् \।
>
> अथर्वाङ्गिरस-शिखाध्यापक-शतम् एकं मन्त्राजाध्यापकेन तत्-समम्

इति श्री-नृसिंहतापन्याम् \। तद् एतच्
छ्री-भागवत-सन्दर्भ-परमात्म-भक्ति-सन्दर्भयोः विस्तृतम् अस्तीत्य्
अलम् अतिविस्तरेण \।\।२१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो किं वक्तव्यं
तत्-सेवया तद्-गतिं प्राप्ता इति \। तद्-उपाख्यान-श्रवणेऽपि
संसार-दुःखाद् विमुक्तो भवतीति श्री-शुकदेवाभिप्रायम् आलक्ष्य
तन्-मुखाब्जाद् एव तच्-चरित-माधुरीं चापेक्ष्य सुप्रीतः श्री-लोमहर्षणिर्
गायन्न् इवाह---इतीति \। एवम् एतद् इति नपुंसकं पीयूष-विशेषणत्वात् \।
यद् वा, इति ईदृशम् एतस्य श्री-भगवत्-प्रियतमत्वेन सर्वैर्
अनुभूयमानस्य मुनि-तनयस्यास्य पद्म-गन्ध-पीयूषं पद्म-रूपकेण
गन्धेत्य् अनेन च पीयूषस्य शैत्य-सौरभ्यादिनात्यन्तोत्कृष्टता ध्वनिता
\। इति महा-मधुरतया तस्यैव परम-फलत्वम् अभिप्रेतम् \।
भव-भयं भिनन्तीति तथा तत् \। एतच् चानुषङ्गिक-फलम् उक्तम् \।
यद् वा, भय-भिच् चासौ परः सर्वोत्कृष्टश् चेति \। तथा तस्येति
सुश्लोकस्यापि तादृशत्वम् अभिप्रेतम् \। अभीक्ष्णं श्रवण-पुटैः पिबति,
सदा प्रीत्या परमाभिनिवेशेन शृणोतीत्य् अर्थः \। तादृश-पीयूषत्वेन
त्यागाशक्तेर् इति स्वरूप-मात्र-निर्देशः \। कथञ्चित् सकृच्-छ्रवणेनापि
संसार-दुःख-ध्वंसात् \। पुटैर् इति बहुत्वं तत्-पानेन तद्-बहु-मानात्
\। पान्थः संसार-मार्ग-पतितोऽपि स श्री-वैकुण्ठ-लोक-प्राप्त्या
संसार-दुःख-रहितो भवति \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एतच् छास्त्र-विदाम् अपि
महा-संशयापनोदनं श्री-गुरु-चरणोपदेशं परम-सन्तुष्टः श्लाघते
\। तेनान्यान् अप्य् अतीव श्रद्धापयति इतीति \। प्रेम-प्रकारकम्
एतत्-पूर्वक्तं मुनितनयेति \। साक्षाद् उभय-नामाग्रहणं भक्त्य् उद्रेकात्
\। तद् आस्यपद्म् अस्य गन्धः सौरभ्यम् इवानुभवनीय-आमोद-विशेषो
यत्र तादृशं पीयूष-तुल्यं च तद् एतत्-स्वतः पुरुषार्थत्वम् \। तत
आनुषङ्गिकतया जरामरणाद्य् आत्मक-भव-भयच्-छेदकं च सुश्लोकम् इति
समृद्धयर्थे\ऽव्ययीभावः \। सुशोभनः श्लोकः कीर्तिर् यत्र तद् एतच्
चरितं वा श्रवण-पुटैर् इति बहुत्वं तच् छ्रवणाय बहुलीकृतत्वादिव
\। पान्थः संसार-पथिकः अध्व-परिश्रमं जहाति तदानन्देन
प्राचीन-दुःख-विस्मृतेः \। ततः परं भ्रमणाभावाच् चेति तद् एवं
श्री-भागवतेन श्री-विष्णोर् एव सर्वोत्कर्षे स्पष्टे शास्त्रान्तरेषु
श्री-विष्णु-शिवयोर् भेदम् अनेन दोषो यच्छ्रयते तद्
अनेकान्ति-वैष्णव-शास्त्रत्वाद् अनेकान्ति-वैष्णव-परम् एव \।
तद्-विपरीतं हि श्रूयते वैष्णव-शास्त्रे यथा पाद्मादौ---

> यस्तु नारायणं देवं ब्रह्म-स्दादि-दैवतैः \।
>
> समत्वेनैव वीक्षेत स पाषण्डी भवेद्-ध्रुवम् \।\। इत्य् आदौ \।

तथा च विष्णु-धर्मोत्तरान्ते लिङ्ग-स्फोटन-नृसिंहोपाख्यानं
विष्वक्सेन-नामा विप्रः कश्चिद् एकान्त-विष्णु-भक्त आसीत् \। तस्य पृथिवीं
भ्रमतो दैवात्-केनचिद्-ग्रामाध्यक्षुत्रेण मिलनम् अभूत् \। तयोः
सङ्कथा चेयम्---

> देव-कर्मण्य-शक्तिर् मे तात पूजय शङ्करम् \।
>
> देवतायतनं गत्वा यत्र तात प्रतिष्ठितम् \।\।
>
> लिङ्गम् अस्ति सुरेशस्य महा-देवस्य निर्मलम् \।
>
> एवम् उक्तः प्रत्युवाच वयम् एकान्तिनः श्रुताः \।\।
>
> पूजयामश् च नैवान्यं तस्मात्-त्वं गच्छ माचिरम् \।\। इत्य् आदिका \।

ततो ग्रामाध्यक्ष-पुत्रे तस्य विष्वक्सेनस्य शिरश्-छेत्तुम् उद्यते
तद्-धस्तेन मृत्युम् अनभीप्सन् स इदं विचारयामास \। भवतु तत्रैव
गच्छाम इति \। ततो लिङ्ग-समीपं गत्वा तस्मिन्न् अधिष्ठाने नृसिंहाय
नमः इति पुष्पाञ्जलौ विक्षिप्ते तच् छ्रुत्वा पुनः शिरश्-छेत्तुम् उद्यतस्य
तल्-लिङ्गं स्फोटयित्वा निर्गतेन श्री-नृसिंहेन सपरिवारस्य
ग्रामाध्यक्ष-पुत्रस्य शिरांसि छिनानीति \। तद् एतद् उक्तं स्कान्दे
श्री-शिवेन शिव-शास्त्रेषु तद्-ग्राह्यं भगवच्-छास्त्रयोगि यत् इति \।
श्री-हर् इवंशे\ऽपि---

> हरिर् एव सदा ध्येयो भवद्भिः सत्त्व-संश्रयैः \।
>
> विष्णु-मन्त्रं सदा विप्राः पठध्वं ध्यात केशवम् \।\। इति \।\।

यत्तु श्री-भागवतम् एव---

> त्रयाणाम् एक-भावानां यो न पश्यति वै भिदाम् \।
>
> सर्व-भूतात्मनां ब्रह्मन् स शान्तिम् अधिगच्छति \।\। इत्य् आदि \।\।

तत् खलु श्री-विष्णोः सकाशात् अन्यास्वातन्त्र्यापेक्षयैव तद् उक्तं
श्री-ब्रह्मणा---

> सृजामि तन्-नियुक्तो\ऽहं हरो हरति तद्-वशः \।
>
> विश्वं पुरुष-रूपेण परिपाति त्रिशक्ति-धृक् \।\। इति \।\।

अत्रैवोक्तं श्री-सङ्कर्षणेन ब्रह्मा भवो\ऽहम् अपि यस्य कलाः कलायाः
इति---

> यत्-पाद-निःसृत-सरित्-प्रवरोदकेन \।
>
> तीर्थेन मूर्ध्यधि-कृतेन शिवः शिवो\ऽभूत् \।\। इति \।

एतद् अभिप्रेत्यैवोक्तं पाद्मे\ऽपि---

> शिवस्य विष्णोर् य इह गुण-नामादि सकलं
>
> धियाभिन्नं पश्येत् स खलु हरि-नामाहितकरः \।\। इति \।

अत्र श्री-विष्णुनेति तृतीयाया अनिर्देशाद् अत्रैव श्री-शब्दाच् च श्री-मतः
सर्व-शक्ति-युताद्-विष्णोः सर्व-व्यापकत्वेन तन्-नाम्नस् तस्माद्यः शिवस्य
गुण-नामादि-सकलं धिया भिन्नं स्व-तन्त्रं पश्येद् इत्य् अर्थः \। अतो
मार्कण्डेयं प्रति श्री-शिववाक्यं चेदम् एवम् एव---

> न ते मय्यच्युतेये च भिदामण्व् अपि चक्षते \।
>
> नात्मनश् च (जन ) परस्यापि तद् युष्मान् वृमीमहि \।\। इति \।

तत्-तेभ्यो\ऽपि सर्व-समदृष्टिभ्यो वयं युष्मान् एव ईमहि \। प्रियत्वेन
जानीम इति---

> अथ भागवता यूयं प्रियाः स्थ भगवान् यथा \।
>
> न मद्-भागवतानां च प्रेयानन्यो\ऽस्ति कर्हिचित् \।\।

इति चतुर्थे तस्यैवोक्तेः \। अत्र एवापि तत्पूर्वम्---

> नैवेच्छत्य् आशिषः कापि ब्रह्मर्षिर् मोक्षम् अप्युत \।
>
> भक्तिं परां भगवति लब्धवान् पुरुषे\ऽव्यये \।\। इति \।

शिवोक्त-महिम-भक्त्या भगवति समाधिस्थस्य तस्य देव्यै
महिम-दर्शनार्थं हृदि छलेन स्वयं शिवे प्रविष्टे विरतिर् जाता
यथोक्तं किम् इदं कुत एवेति समाधेर् विरतोमुनिर् इ\ऽति \। तच् चान्यथा
न सम्भवतीति अतः श्री-विष्णाव् एव सर्वोत्कर्षे सिद्धे
श्री-विष्वक्सेन-मार्कण्डेयादिवत्-तदीयत्वेनैव वैष्णवैः स आरदणीयः
वैष्णवानां यथा शम्भुर् इति द्वादशान्त-वचनात्-परम-वैष्णवत्वेन तु
सुतरां बत एवोक्तम् आदिवाराहे---

> जन्मान्तर-सहस्रेण समाराध्य वृषध्वजम् \।
>
> वैष्णवत्वं लभेद्-धीमान् सर्व-पापक्षये सति \।\। इति \।

निन्दादिकं तु सर्वथा परिहर्तव्यम्---

> यो मां समर्थयेन् नित्यम् एकान्तं भावम् आस्थितः \।
>
> विनिन्दन् देवमीशानं स याति नरकं ध्रुवम् \।\।

अत्र श्रुतयः यं कामयेतम् उग्रं कृणोमि तं ब्रह्माणं तं सुमेधां मम
योनिर् अश्वन्तर् इति महा-शक्ति-वचने मध्ये वामनम् आसीनं विश्वेदेवा
उपासत इति तैत्तिरीयोपनिषदि \।

> रुद्र-जापक-शतम् एकम् अथर्वाङ्गिरस-शिखाध्यापकेन तत्-समम्
>
> अथर्वाङ्गिरस-शिखाध्यापक-शतम् एकं मन्त्र-राजाध्यापकेन
> तत्-समम् \।\।

इति श्री-नृसिंह-तापन्याम्[^१] \। तद् एतच्
छ्री-भागवत-सन्दर्भ-परमात्म-भक्ति-सन्दर्भयोः विस्तृतमस्तीत्य्
अलम तिविस्तरेण \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** पद्म-गन्ध-पीयूषम् इत्य्
उपाख्यानस्यास्य पीयूषत्वाद्-भव-रोग-निवर्तकत्वम् \।
पद्म-गन्धवत्वात् भक्त-मधुकराकर्षकत्वं च \।\।२१\।\।

**\॥।**

**\।\। १०.८९.२२ \।\।**

**श्री-शुक उवाच---**

**एकदा द्वारवत्यां तु विप्र-पत्न्याः कुमारकः \।**

**जात-मात्रो भुवं स्पृष्ट्वा ममार किल भारत \।\।**

**श्रीधर-स्वामी (भावार्थ-दीपिका) :** स चोक्त-लक्षणो भगवान् कृष्ण
एवेति दर्शयितुम् आख्यानान्तरम् आह---एकदेति \।\। २२-२५ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स च भृगु-परीक्षित
उक्त-लक्षणो नित्य-धर्म-ज्ञानादि-रूपः श्री-कृष्ण एवेत्य् आह---एकदा
श्री-कृष्णस्य यज्ञकाले \। इत्थम् उक्तः श्री-विष्णोर् उत्कर्षः स्वयं
भगवति श्री-कृष्ण एव पर्यवस्यतीत्य् आशयेन साक्षात्-तन्-माहात्म्यम् एव
विशेषतो निरूपयितुं प्रसङ्गान्तरम् आरभते-एकदेति \। तु-शब्दः
पूर्वोक्ताद्-विशेषापेक्षया \। किल प्रसिद्धौ \। प्रसिद्धम् एवैतद् इत्य्
अर्थः \। हे भारतेति \। यथा नष्टो भरत-वंशस् त्वज्-जीवनेन
भगवतोद्धृतस् तथास्य विप्रस्य वंशम् अप्य्
एतत्-पुत्र-जीवनेनोद्धरिष्यतीति भावः \। यद् वा,
भरत-वंशयशो-वृद्ध्य् अर्थम् एव भगवता तदा जीवित इति भावः
\।\।२२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थम् उक्तः श्री-विष्णोर्
उत्कर्षः स्वयं भगवति श्री-कृष्ण एव पर्यवस्यतीत्य् आशयेन
साक्षात्-तन्-माहात्म्यम् एव विशेषतो निरूपयितुं प्रसङ्गान्तरम्
आरभते-एकदेति \। तु-शब्दः पूर्वोक्ताद्-विशेषापेक्षया\। किल प्रसिद्धौ
\। सर्वत्र सुविख्यातम् एवैतद् इत्य् अर्थः \। अतो भगवन्-निवासे\ऽपि
तद् असम्भावितम् इति न मन्तव्यम् इति भावः \।\।२२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तद् एवं भगवत एव
सर्वोत्कर्षम् उक्त्वा भगवत्त्वे\ऽपि कृष्णस्य सर्व-महोत्कर्षं वक्तुं किम्
अपि तच् चरितम् आह---एकदेति \।\। २२-२३ \।\।

**\॥।**

**\।\। १०.८९.२३ \।\।**

**विप्रो गृहीत्वा मृतकं राज-द्वार्य् उपधाय सः \।**

**इदं प्रोवाच विलपन्न् आतुरो दीन-मानसः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इदं वक्ष्यमाणम् \। यस्य
सा पत्नी स विप्रः राज्ञ उग्रसेनस्य द्वारि प्रोवाच सकाकु चुक्रोशेत्य्
अर्थः \।\।२३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यस्य पत्नी सा स विप्रः
राज्ञ उग्रसेनस्य द्वारि प्रोवाच \। सकाकु चुक्रोशेत्य् अर्थः \। कथं
विलपन् विलापं कुर्वन् यत आतुरः शोकपीडितः अत एव दीनमानसो
दुःखित-चित्तः \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८९.२४ \।\।**

**ब्रह्म-द्विषः शठ-धियो लुब्धस्य विषयात्मनः \।**

**क्षत्र-बन्धोः कर्म-दोषात् पञ्चत्वं मे गतोऽर्भकः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ब्रह्मद्-विषः
वेद-विष्णु-विप्र-विरोद्धः \। शठधियो वञ्चनापरस्य \। ब्रह्म वेदो
ब्राह्मण-जातिर् वा तद्-वेष्टीति तथा तस्य \। ब्राह्मण-मरणे\ऽप्य्
औदासीन्याद् इति भावः \। यतः शठा धर्म-रहिता धीर् यस्य तस्य \।
तत्र हेतुर् विशेष-येष्व् आत्मा बुद्धिर् यस्य \। तत्रापि हेतुः
क्षत्र-बन्धोर् इति क्षत्रिय-धामस्य \।\।२४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ब्रह्म वेदः ब्राह्मण-जातिर्
वा तद्-वेष्टीति तथा ब्राह्मण-मरणे\ऽप्य् औदासीन्याद् इति भावः \। यतः
शठा धीर् यस्य तस्य तत्र हेतुः विषयेषु आत्मा मनो यस्य तस्य \।
तत्रापि हेतुः क्षत्र-बन्धोः क्षत्रियाधमस्य \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** क्षत्र-बन्धोर् इति मयि
न को\ऽपि दोषः अतो राज-दोषेणैव मत्-पुत्रो मृतः \।\। २४-२५ \।\।

**\॥।**

**\।\। १०.८९.२५ \।\।**

**हिंसा-विहारं नृपतिं दुःशीलम् अजितेन्द्रियम् \।**

**प्रजा भजन्त्यः सीदन्ति दरिद्रा नित्य-दुःखिताः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शीलं धर्म-द्वेष्टारम् \।
सीदन्ति क्लिश्यन्ति \। राज-दोषेण स्व-बाल-मरणे शास्त्रं
प्रमाणयति-हिंसेति \। हिंसाविहारे हेतुः---दुःशीलं स्वभावम् \। तत्र
चे हेतुः---अजितेन्द्रियम् \। सीदन्ति विषण्णा भवन्ति \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तु च \। तृतीयं च \।
च-काराद् अन्यान्यम् अपि नवमान्तम् \। विप्रश् चासाव् ऋषीश् च \। महातपा इति
तस्य बालक-मरणे स्वतो दोषाभावः सूचितः \। जात-मात्रस्यैव मरणात्
तद्-बालस्याप्य् उक्त एव \। अतो राज-दोषेणैव मिर्यन्त इति पर्यवस्यत्य्
एव \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** राज-दोषेणात्मनो
बालक-मरणे शास्त्रं प्रमाणयति-हिंसेति \। हिंसाविहारत्वे हेतुः
दुःशीलं दुष्ट-स्वभावम् \। तत्र च हेतुः अजितेन्द्रियं भजन्त्यः
सीदन्ति \। कीदृशाः दरिद्राः नित्यं दुःखिताश् च विविध-शोकार्ताः सत्यः
\।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८९.२६ \।\।**

**एवं द्वितीयं विप्रर्षिस् तृतीयं त्व् एवम् एव च \।**

**विसृज्य स नृप-द्वारि तां गाथां समगायत \।\।**

**श्रीधर-स्वामी (भावार्थ-दीपिका) :** ब्रह्म-द्विष इत्य्-आदिकां तां
गाथां वाक्यम् \। मयि न कश्चिद् दोषोऽतो राज-दोषेणैव मत्-पुत्रा
म्रियन्त इति वारं वारं चुक्रोशेत्य् अर्थः \।\। २६-२७ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इत्य् अर्थ
इति-अधर्म-वर्तिनां राज्ञां विषये कुतः प्रजानां मुखम् इति भावः \।
विप्रर्षिर् इति \। तस्य स्वतो दोषे\ऽभावे आदरणीये च योग्यता दर्शितेति
\।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**
\[सनातन-गोस्वामिपाद-विरचित-बृहद्-वैष्णव-तोषण्याम् एतावत्य् एव टीका
समुपलब्धास्माभिः\]

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तु च तृतीये च च-काराद्
अन्यम् अपि नवमान्तं विप्रर्षिर् इति तस्य स्वतो दोषाभावे चादरे च
योग्यत्वं दर्शितम् \। तां गाथाम् इति तस्याभिधेयत्वेन ब्रह्मद्विष इत्य्
आदिका तत्-पोषकत्वेन हिंसेत्यादिका ज्ञेया \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तां ब्रह्मद्विष इत्य्
आदिकां गाथाम् \।\। २६-२७ \।\।

**\॥।**

**\।\। १०.८९.२७ \।\।**

**ताम् अर्जुन उपश्रुत्य कर्हिचित् केशवान्तिके \।**

**परेते नवमे बाले ब्राह्मणं समभाषत \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परेते मृते \। केशवान्तिक
इति पार्थस्याधार्ट्य-बोधनार्थम् \। केशौ जगत्-स्रष्टृ-संहर्ताराव् अपि
यस्य वशे तस्य तद्-रक्षणं किं दुर्घटम् इत्य् अविचारात् \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** केशवस्यैवान्तिके वर्तमानस्
तां गाथाम् उपश्रुत्य पारम्पर्येण श्रुत्वा ब्राह्मणम् उपेत्य सम्यक्
साश्वासनम् उच्चैर् उवाच \।\।२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.२८ \।\।**

**किं स्विद् ब्रह्मंस् त्वन्-निवासे इह नास्ति धनुर्-धरः \।**

**राजन्य-बन्धुर् एते वै ब्राह्मणाः सत्र आसते \।\।**

**श्रीधर-स्वामी (भावार्थ-दीपिका) :** ब्रह्मन् किं स्विद् इति \। किम्
अर्थं वृथा रोदिषि \। यतस् त्वन्-निवासे धनुर्-धर-मात्रोऽपि
राजन्य-बन्धुर् अपि नास्ति, ब्रह्मण्यस्य तु का वार्ता \। एते तु सत्रे यागे
इव ब्रःमणा मिलिता भवितुम् अर्हन्तीत्य् अर्थः \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एते यदवस्तु \। इत्य् अर्थ
इति-यागे यथा भोजनाद्य् अर्थम् इतस्ततो ब्राह्मणा आगत्य तिष्ठन्ति एवं
यादवा अपि विषय-सुख-लम्पटत्वारक्षणाद्-ब्राह्मणादिकं नानुसन्दधत
इति भावः \। ब्रह्मन्न् इति सगौरव-सम्बोधनं तत्-सान्त्वनार्थं
विश्वासार्थं तद् उपेक्षा-दोषव्यञ्-जनार्थं च \। वै उत्प्रेक्षायाम्
\।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ब्रह्मन्नित्य् आदि
सगौरव-सम्बोधनं तस्य सान्त्वनार्थं विश्वासनार्थं च तत्रत्यानां
तद् उपेक्षा-दोष-व्यञ्जनार्थं च राजन्य-बन्धुर् अपि किमुत राजन्य इत्य्
अर्थः \। वै उत्प्रेक्षायाम् \।\।२८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** राजन्य-बन्धुर् इति
निकृष्टः क्षत्रियो\ऽपि किं नास्ति ब्रह्मण्यस्य का वार्तेति गर्वात् तत्रत्यान्
प्रति कटाक्षः \। ननु, राजन्या अत्र सङ्कटे वद किं कर्तुम् अर्हन्ति \।
तत्र तर्जन्या दर्शयन्न् आह---एते ब्राह्मणा अत्र सत्र-यागमासते
कुर्वन्त्येव तत् किल पाल्यमाना इमे एव नाशमर्हन्तीति वक्रोक्तिः
\।\।२८\।\।

**\॥।**

**\।\। १०.८९.२९ \।\।**

**धन-दारात्मजापृक्ता यत्र शोचन्ति ब्राह्मणाः \।**

**ते वै राजन्य-वेषेण नटा जीवन्त्य् असुम्-भराः \।\।**

**श्रीधर-स्वामी (भावार्थ-दीपिका) :** तद्
एवाह---धन-दारात्म-जापृक्ता यत्रेति \। धनादिभिर् वियुक्ताः सन्तो
यत्र येषु जीवत्सु राजन्येषु शोचन्ति ते जीवन्ति केवलं जीविकां
संपादयन्ति \।\।२९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तद् एव ब्राह्मण-रक्षणम्
एव \। येषु क्षत्रियेषु \। ते क्षत्रिय-विडम्बना नटा इव
प्राणादि-धारणार्थं शस्त्रादि बिभ्रतीत्य् अर्थः \। परम-नीचत्वेनैव
विता इत्य् आह---धनेति \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** किं वा, परम-नीचत्वेनैव
विता इत्य् आह---धनेति \। धनादीनां यथोत्तरं श्रेष्ठ्यम् \।\।२९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अत्रत्यानां
राजन्य-बन्धुत्वे प्रमाणं शृण्वित्य् आह---धनादिभिर् अपृक्ता वियुक्ताः \।
यत्र येषु जीवत्सु शोचन्ति \।\।२९\।\।

**\॥।**

**\।\। १०.८९.३० \।\।**

**अहं प्रजा वां भगवन् रक्षिष्ये दीनयोर् इह \।**

**अनिस्तीर्ण-प्रतिज्ञोऽग्निं प्रवेक्ष्ये हत-कल्मषः \।\।**

**श्रीधर-स्वामी (भावार्थ-दीपिका) :** हत-कल्मष इति \।
अग्नि-प्रवेशेन ब्राह्मण-विलाप-श्रवण-पातकात् पूतो भवेयम् इत्य् अर्थः
\। अहत-कल्मष इति वा \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इह द्वारकायाम् \। वां
युवयोः स्त्री-पुंसयोः \। इत्य् अर्थ इति-ब्राह्मण-दुःखं
समर्थेनापाकार्यम् अन्यथा पातकी स्याद् इति भावः \।
अहत-कल्मष-श्चेत्-तर्हि मिथ्या-प्रतिज्ञत्वाद् अग्निं प्रवेक्ष्य इत्य् अर्थः
\। वां युवयोर् इति महा-शोकेन ब्राह्मण्या अपि तत्रागमनात् \। किं वा,
तस्य सङ्ग्रहो दुःख-व्यञ्जनार्थम् \। अन्यत्-तैः \। यद् वा,
अग्नि-प्रवेशे प्रयोजनम् आह---हत-कल्मष इति \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** वा युवयोर् इति महा-शोकेन
ब्राह्मण्या अपि तत्रागमनात् \। किं वा, तस्य सङ्ग्रहो
दुःख-व्यञ्जनार्थम् \। अन्यत्-तैः \। यद् वा, अग्नि-प्रवेशे प्रयोजनम्
आह---हत-कल्मष इति स्याम् इति शेषः \।\।३०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** वाम् इति महा-शोकेन
ब्राह्मण्या अपि मौनवत्यास् तत्रागमनात् \। न निस्तीर्णा किन्तु भग्नैव
प्रतिज्ञा यस्य तथा-भूतश्चेद् अहं स्याम् अग्निं प्रवेक्ष्यामीति \। तत एव
हत-कल्मषः प्रतिज्ञा-भङ्ग-लक्षण-दोष-रहितः स्याम् \।\। ३०-३१ \।\।

**\॥।**

**\।\। १०.८९.३१ \।\।**

**श्री-ब्राह्मण उवाच---**

**सङ्कर्षणो वासुदेवः प्रद्युम्नो धन्विनां वरः \।\।**

**अनिरुद्धोऽप्रति-रथो न त्रातुं शक्नुवन्ति यत्**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सङ्कर्षेति युग्मकम् \।
तत्र सङ्कर्षणादि-चतुर्णां नाम-व्युत्पत्तैव स्पट-महिमतया साम्येऽपि
उत्तरयोर् विशेषणा-दानेन सामान्यम् अभिप्रैति \। यत् मद्
अपत्य-रक्षणारूपं कर्म \। त्रातुं निर्विघ्नी-कर्तुं न श्क्नुवन्ति \। नो
सहन्ते \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सङ्कर्षणा इति युग्मकम् \।
तत्र सङ्कर्षणादि-तुर्णां नाम व्युत्पत्त्येव स्पट-महिमत्त्साम्येऽपि
उत्तरयोर् विशेषणा-दानेन पूर्वाभ्यां सामान्यम् अभिप्रैति \। यत् मद्
अपत्य-रक्षणारूपं कर्म त्रातुं निर्विघ्नी-कर्तुं न श्क्नुवन्ति \। नो
सहन्ते तत्-खलु जगदीश्वरैस् तैर् अपि दुष्करं कर्म भवान् कत्रन्नु
त्रातुं शक्नोति \। तस्माद्-बालिश्याड् एव त्वं तच् चिकीर्षसि तत एव वयं
न श्रद्द्द्महे \।\। ३१-३२ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.३२ \।\।**

**तत् कथं नु भवान् कर्म दुष्करं जगद्-ईश्वरैः \।**

**त्वं चिकीर्षसि बालिश्यात् तन् न श्रद्दध्महे वयम् \।\।**

**श्रीधर-स्वामी (भावार्थ-दीपिका) :** न श्रद्दध्महे न संप्रतीमः
\।\।३२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** बालिश्यान् मौर्ख्यात् \।
बालिशो बाल-मूर्खयोः इति हलधरः \।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८९.३३ \।\।**

**श्री-अर्जुन उवाच---**

**नाहं सङ्कर्षणो ब्रह्मन् न कृष्णः कार्ष्णिर् एव च \।**

**अहं वा अर्जुनो नाम गाण्डीवं यस्य वै धनुः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सङ्कर्षण इति
गर्भ-सङ्कर्षणस्य \। कृष्णश्चेति सुश्यामत्व-मात्रस्याभिप्रायेण \।
नञः पुनः प्रयोगो निषेध-दाढाय \। कार्ष्णिर् एव प्रद्युम्नो\ऽपि \।
अत्यन्तावज्ञयानिरुद्धस्य नामापि न प्रस्तुतम् \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सङ्कर्षण इति
गर्भ-सङ्कर्षणस्य कृष्णश्चेति सुश्यामत्व-मात्रस्याभिप्रायेण नञः
पुनः प्रयोगो निषेध-दाढार्थं काष्णिर् एव च प्रद्युम्नो\ऽपि
अत्यन्तावज्ञया अनिरुद्धस्य नामापि न प्रस्तुतम् \।\।३३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गाण्डीवम् इति
तद्-धनुर्दर्शयति \।\। ३३-३५ \।\।

**\॥।**

**\।\। १०.८९.३४ \।\।**

**मावमंस्था मम ब्रह्मन् वीर्यं त्र्यम्बक-तोषणम् \।**

**मृत्युं विजित्य प्रधने आनेष्ये ते प्रजाः प्रभो \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मृत्युं यमराजम् \।
प्रधने युद्धे \। त्र्यम्बकस्य किरात (त्व)च्छद्मनस् तोषणं
तत्-तुल्यतया प्रीतिकरं तथा भारताख्यानात् \। अथ विप्राश्वासनार्थं
प्रतिजानीते-मृत्युम् इति \। प्रधने रण-मध्ये विशेषेण मारणादिना जित्वा
प्रजाः सर्वान् अपि पुत्रान् न केवलम् एतां प्रजाम् इति पाठो बहुत्र
श्री-मद् अर्जुनस्यापीदृशी गर्वोक्तिर् ब्रह्मण्य-देवस्य विप्रोपेक्षया
सख्येन क्रोध-भवमनोदुःख-विशेषोत्पत्तेः तेन तद् उपेक्षा च
द्विजात्मजा मे युवयोर् दिदृक्षुर्णेति
श्री-महा-कालपुराधिप-वक्ष्यमाणानुसारेण तद् उत्कण्ठा-प्रतिपालनाय \।
तत उभयम् अपि समञ्जसम् \।\।३४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** त्र्यम्बकस्य
किरात\[त्व\]च्छद्मनस् तोषणं तत्-तुल्यतया प्रीतिकरं [यथा]{।मर्क्}
भारताख्यानात् \। अथ विप्राश्वासनार्थं प्रतिजानीते-मृत्युम् इति \।
प्रधने रण-मध्ये विशेषेण मारणादिना जित्वा प्रजाः सर्वान् अपि
[पुत्रान्]{।मर्क्} न केवलमेतां प्रजाम् इति पाठो बहुत्र
श्री-मदर्जुनस्यापीदृशी गर्वोक्तिर् ब्रह्मण्य-देवस्य विप्रोपेक्षया सख्येन
क्रो-धभव-मनोदुःख-विशेषोत्पत्तेः तेन तद् उपेक्षा च द्विजात्मजा मे
युवयोर् दिदृक्षुणेति श्री-महा-काल-पुराधिप-वक्ष्यमाणानुसारेण
अनुकण्ठाप्रतिपालनाय \। तत उभयम् अपि समञ्जसम् \।\।३४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.३५ \।\।**

**एवं विश्रम्भितो विप्रः फाल्गुनेन परन्-तप \।**

**जगाम स्व-गृहं प्रीतः पार्थ-वीर्यं निशामयन् \।\।**

**श्रीधर-स्वामी (भावार्थ-दीपिका) :** एवं प्रौढि-वादैर् विश्रम्भितो
विश्वासं प्रापितः \। निशामयन् शृण्वन् \।\। ३५-३६ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एवम् उक्तरीत्या \।
प्रौढि-वादैः अहङ्कार-वाक्यैः \।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** निशामयन् पश्यन् अनुभवन्
शृण्वन्न् इति यावत् परन्तप! हे शत्रुनाशनेति वदेतादृशत्वकारणस्य
त्वत्-पितामहस्य तस्योक्तौ वीर्ये वा विप्रस्य विश्वासो युक्त एवेति भावः
\।\।३५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.३६ \।\।**

**प्रसूति-काल आसन्ने भार्याया द्विज-सत्तमः \।**

**पाहि पाहि प्रजां मृत्योर् इत्य् आहार्जुनम् आतुरः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** हे परन्तपेति \। हे
परन्तपेति \। हे शत्रु-नाशन त्वद् एतादृशत्व-करणस्य
त्वत्-पितामहस्योक्तौ विर्ये वा विप्रस्य विश्वासो युक्त एवेति भावः \।
प्रसूति-काल इत्य् अनेन तद् अर्थं द्वारकायाम् एकाब्दम् अर्जुनस्य वासो
ज्ञेयः \। आतुरो भयपीडितः तत्राह---रात्राव् अर्जुनान्तिकम् आगत्येति
शेषः \। एवम् अग्रे\ऽपि तद्-विप्र-गृहं गतः सन्न् इति शेषः \। तथा च
हर् इवंशे\ऽर्जुनवाक्ये---

> गते\ऽर्धरात्र-समये ब्राह्मणो भय-विक्लवः \।
>
> उपागम्य भयाद् अस्मानिदं वचनम् अब्रवीत् \।\। इत्य् आदि \।
>
> मुहूर्तेन वयं ग्रामं तं प्राप्य भरतर्षभ \।

विश्रान्त-वाहनाः सर्वे निवासायोपसंस्थिताः \।\। इति च \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रसूति-काल इत्य् अनेन तद्
अर्थं कायाम् एकाब्दम् अर्जुनस्य वासो ज्ञेयः \। आतुरो भयपीडितः सन्न्
आह---रात्राव् अर्जुनान्तिकमागत्येति शेषः \। एवम् अग्रे\ऽपि तद्-विप्र-गृहं
गतः अनति शेषः \। तथा च हर् इवंशे\ऽर्जुनवाक्ये---

गते\ऽर्धरात्र-समये ब्राह्मणो भय-विक्लवः \।

उपागम्य भयाद् अस्मानिदं वचनम् अब्रवीत् \।\। इत्य् आदि \।

मुहूर्तेन वयं ग्रामं तं प्राप्य भरतर्षभ \।

विश्रान्त-वाहनाः सर्वे निवासायोपसंस्थिताः \।\। इति च \।\।३६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रसूति-काल इति तद्
अर्थम् एकाब्दम् अर्जुनस्य द्वारकायाम् एव वासः ख-पुराद् एव
गर्भ-पूर्तिं ज्ञात्वा पुनस् तत्रागमो वा ज्ञेयः \। आजयार्जुनम् इति
भार्या-वचनाद्रात्रावायत्याह---पाहीति \।\।३६\।\।

**\॥।**

**\।\। १०.८९.३७ \।\।**

**स उपस्पृश्य शुच्य् अम्भो नमस्कृत्य महेश्वरम् \।**

**दिव्यान्य् अस्त्राणि संस्मृत्य सज्यं गाण्डीवम् आददे \।\।**

**श्रीधर-स्वामी (भावार्थ-दीपिका) :** ब्राह्मणोपेक्षकत्वेन
कृष्णावज्ञया महेश्वरं नमस्-कृत्य \।\।३७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** सो\ऽर्जुनः \। दिव्यानि
देवेभ्यो लब्धानि \। सो\ऽर्जुनः \। महेश्वरं न तु कृष्णं तत्र सख्याद्
एव ब्राह्मणोपेक्षकत्वेन दोष-दर्शनात् \। परन्तु भगवद् अवज्ञया
शिव-भजनम-किञ्चित्करम् इति द्योतितम् \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सो\ऽर्जुनः नमस्कृत्य
महेश्वरम् इति \। श्री-भगवद् अवज्ञायां शिव-भजनम् अकिञ्चित्करम् इति
द्योतितम् \।\।३७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** महेश्वरं न तु कृष्णम्
इति तत्र सख्याद् एव ब्राह्मणोपेक्षकत्व-दोष-दर्शनात् \।\। ३७-३८ \।\।

**\॥।**

**\।\। १०.८९.३८ \।\।**

**न्यरुणत् सूतिकागारं शरैर् नानास्त्र-योजितैः \।**

**तिर्यग् ऊर्ध्वम् अधः पार्थश् चकार शर-पञ्जरम् \।\।**

**श्रीधर-स्वामी (भावार्थ-दीपिका) :** न्यरुणद् आवृतवान् \। तद्
एवाह---तिर्यग् ऊर्ध्वम् इति \।\।३८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** नानास्त्रैर्
ब्रह्मास्त्रादि-विधानेन योजितैः प्रयुक्तैः \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नानास्त्रैर् ब्रह्मादि-विधानैर्
योजितैः प्रयुक्तैः \।\।३८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.३९ \।\।**

**ततः कुमारः सञ्जातो विप्र-पत्न्या रुदन् मुहुः \।**

**सद्योऽदर्शनम् आपेदे स-शरीरो विहायसा \।\।**

**श्रीधर-स्वामी (भावार्थ-दीपिका) :** अदर्शनम् आपेदे देहोऽपि
नावशिष्ट इत्य् अर्थः \।\।३९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अतः
शर-पञ्जरकरणानन्तरम् \। इत्य् अर्थ इति हठाद्यक्रियते कर्म तन् न
सिद्धयति कर्हिचित् इत्य् उक्तेर् ईश्वरावज्ञया प्रवृत्तत्वादतीव वैषम्यं
बातम् इति भावः \। विहायसा आकाश-मार्गणादर्शनम् आपेदे \। तथा च
तत्रैव---

> अथाकाशे पुनर् वाचम् अश्रौषं बालकस्य वै \।
>
> हुंहेति ह्रियमाणस्य न च श्यामि राक्षसम् \।\। इति \।

कृष्णेच्छया विना दिव्यास्त्राणि स महेश्वरश् च बालकस्य शरीरम् अपि
रक्षितुं नाशकन्न् इति भावः \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विहायसा
आकाश-मार्गणादर्शनम् आपेदे \। तथा च तत्रैव---

अथाकाशे पुनर् वाचम् अश्रौषं बालकस्य वै \।

हुंहेति ह्रियमाणस्य न च श्यामि राक्षसम् \।\। इति \।\।३९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सशरीरम् इति \।
कृष्णेच्छया विना दिव्यास्त्राणि तानि स महेश्वरश् च बालकस्य शरीरम् अपि
रक्षितुं नाशकन्न् इति भावः \।\।३९\।\।

**\॥।**

**\।\। १०.८९.४० \।\।**

**तदाह विप्रो विजयं विनिन्दन् कृष्ण-सन्निधौ \।**

**मौठ्यं पश्यत मे योऽहं श्रद्दधे क्लीब-कथनम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तदा
बल-शरीर-दर्शनाभावकाले \।तदा ततः \। विजयम् इति \।
सर्व-विजयशीलस्य निन्दा त्वतिदुःसहेति भावः \। कृष्ण-सन्निधाविति \।
मगृहान्तिके रहसि तन्-निन्दने रसालाभाद् इति भावः \।\।४०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तदा ततः विजयम् इति
सर्व-विजयशीलस्य तस्य निन्दात्वतिदुःसहेति भावः \।\।४०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्ण-सन्निधाव् इति
स्व-गृहान्तिके रहसि तन्-निन्दने रसालाभाद् इति भावः \।\।४०\।\।

**\॥।**

**\।\। १०.८९.४१ \।\।**

**न प्रद्युम्नो नानिरुद्धो न रामो न च केशवः \।**

**यस्य शेकुः परित्रातुं कोऽन्यस् तद्-अवितेश्वरः \।\।**

**श्रीधर-स्वामी (भावार्थ-दीपिका) :** यस्य प्रजाः \। तत् तत्र
\।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यस्य मम प्रजा इति शेषः
\। यस्य यम् \। तत्-तस्माद् अन्यः क ईश्वरो\ऽस्ति तेषां चतुर्णाम्
एकात्वत्वाद्वितीयेश्वराभावाद् अन्यो \। नास्तीत्य् अर्थः \।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** यस्य यं तस्याविता\ऽन्यः क
ईश्वरो\ऽस्ति तेषां चतुर्णाम् एकात्वत्वाद्वितीयेश्वराभावाद् अन्यो नास्त्य् एवेत्य्
अर्थः \।\।४१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यस्य यम् \।\। ४१-४३ \।\।

**\॥।**

**\।\। १०.८९.४२ \।\।**

**धिग् अर्जुनं मृषा-वादं धिग् आत्म-श्लाघिनो धनुः \।**

**दैवोपसृष्टं यो मौठ्याद् आनिनीषति दुर्मतिः \।\।**

**श्रीधर-स्वामी (भावार्थ-दीपिका) :** प्रत्युक्तो वरितः \।
उपपत्तिभिः प्रतिषेधं कुर्वता \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** दैवेनोपसृष्टं नाशितम् \।
आनिनीषत्यानेतुम् इच्छति \। दैवेन प्रारब्ध-कर्मणा ईश्वरेच्छया वा \।
उपसृष्टं हतम् \। न केवलं मूर्ख एव दुर्मतिर् दुष्ट-बुद्धिर् अपीत्य्
अर्थः \। नाहं सङ्कर्षण इत्य् आद्य् उक्ते \।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दैवेन प्रारब्ध-कर्मणा
ईश्वरेच्छया वा उपसृष्टं हतं मौर्खात् मूर्खत्वात् न केवलं मूर्खः
दुर्मतिर् दुष्टबुद्धिर् अपीत्य् अर्थः \। नाहं सङ्कर्षण इत्य् आद्य् उक्तेः
\।\।४२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) : :** *न व्याख्यातम्।*

**\॥।**

**\।\। १०.८९.४३ \।\।**

**एवं शपति विप्रर्षौ विद्याम् आस्थाय फाल्गुनः \।**

**ययौ संयमनीम् आशु यत्रास्ते भगवान् यमः \।\।**

**श्रीधर-स्वामी (भावार्थ-दीपिका) : :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** शपति आक्रोशति सति \।
संयमनीं यमपुरीम् \। विद्यां मनुष्यागम्यगमनसामर्थ्यकरीम् \।
भगवान् भूतानां प्रवृत्ति-निवृत्त्यादिवेत्ता तद्-बालकानयने\ऽति-योग्य
इत्य् अर्थः \। अत एवादौ तत्रैव गमनम् इति भावः \।\। ४३ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भगवान् भूतानां
प्रवृत्ति-निवृत्त्यादिवेत्ता तद्-बालकानयने\ऽतियोग्य इत्य् अर्थः \। अत
एवादौ तत्रैव गमनम् इति भावः \।\। ४३ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.४४ \।\।**

**विप्रापत्यम् अचक्षाणस् तत ऐन्द्रीम् अगात् पुरीम् \।**

**आग्नेयीं नैरृतीं सौम्यां वायव्यां वारुणीम् अथ \।**

**रसातलं नाक-पृष्ठं धिष्ण्यान्य् अन्यान्य् उदायुधः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो यम-पुरान्
वेषणोत्तरम् \। अन्यानि धिष्ण्यानि यक्ष-किम्-पुरुषादि-स्थानानि \। विप्रेति
सार्धकम् \। अचक्षाणः अपश्यन् \। वद्याबलाद् अवगतस्य
तद्-रूपस्यादृष्टेः सौम्याम् उत्तर-दिग्वति-सोम-पुरीम् इति
वारुण-वायव्य-पुरीद्वयातिक्रमेण प्रक तस्यां गमनं सर्व-द्रष्टुः
सर्व-देश-भ्रमणशीलस्य तस्य निजादि-पुरुषस्य पृच्छेच्छया \। ततश्
च मया न दृष्टं तथाप्य् अन्विष्यताम् इत्य् उक्तेः पश्चाच् चेत्-क्रमेण
वायव्यां वारुणीम् अपि ऐशान्यामगमनं च स्व-गुरुणा श्री-शिवेन
तन्-नयनासम्भवात् धिष्ण्यानि श्री-ब्रह्मादि-स्थानानि उदायुधः
उद्यतशस्त्रास्त्र इत्य् अस्य पूर्वैर् अप्य् अन्वयः \।\।४४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विप्रेति सार्धकम् \।
अचक्षाणः अपश्यन्न् इति विद्याबलाद् अवगतस्य तद्-रूपस्यादृष्टेः सौम्याम्
उत्तर-दिग्वर्ति-सोम-पुरीम् इति वारुण-वायव्य-पुरी-द्वयातिक्रमेण प्राक्
तस्यां गमनं सर्व-द्रष्टुः सर्व-देश-भ्रमणशीलस्य तस्य
निजादि-पुरुषस्य पृच्छेच्छया \। ततश् च मया न दृष्टं तथाप्य्
अन्विष्यताम् इत्य् उक्तेः पश्चाच् चेत्-क्रमेण वायव्यां वारुणीम् अपि
ऐशान्यामगमनं च स्व-गुरुणा श्री-शिवेन तन्नयनासम्भवात् धिष्ण्यानि
श्री-ब्रह्मादि-स्थानानि उदायुधः उद्यत-शस्त्रास्त्र इत्य् अस्य पूर्वैर् अप्य्
अन्वयः \।\।४४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सौम्याम्
उत्तर-दिग्वर्तिनीं चन्द्र-पुरीम् \। ऐशान्यामगमनं स्व-गुरुणा शिवेन
तन्-नयनासम्भवमननात् \।\।४४\।\।

**\॥।**

**\।\। १०.८९.४५ \।\।**

**ततोऽलब्ध-द्विज-सुतो ह्य् अनिस्तीर्ण-प्रतिश्रुतः \।**

**अग्निं विविक्षुः कृष्णेन प्रत्युक्तः प्रतिषेधता \।\।**

**श्रीधर-स्वामी (भावार्थ-दीपिका) :** प्रत्युक्तो वारितः उपपत्तिभिः
प्रतिषेधं कुर्वता \।\।४५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततः सर्वत्र
गमनोत्तरम् \। न लब्धो द्विज-सुतो येन स तथा \। न निस्तीर्णं
प्रतिश्रुतं ब्राह्मणा\ऽपत्यानयन-लक्षणं येन स तथा \। ततस् तेष्व्
अलब्ध-द्विज-सुतः सन् \। हि निश्चितम् \। प्रत्युक्तस्
तन्-मुमूर्षाप्रातिकूल्येन मा विशाग्निं प्राप्स्यति द्विजापत्यम् इत्य्
एवं-रूपेणोक्तः \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तेष्व्
अलब्ध-द्विज-सुतः सन् हि निश्चितं प्रतिषेधता निवारयता तन्-मुमूर्षा
प्रातिकूल्येनोक्तः \।\।४५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** प्रत्य् उक्तः वादितः \।
प्रतिषेधं कुर्वता \।\।४५\।\।

**\॥।**

**\।\। १०.८९.४६ \।\।**

**दर्शये द्विज-सूनूंस् ते मावज्ञात्मानम् आत्मना \।**

**ये ते नः कीर्तिं विमलां मनुष्याः स्थापयिष्यन्ति \।\।**

**श्रीधर-स्वामी (भावार्थ-दीपिका) :** मावज्ञ मावजानीहि, यं निन्दन्ति
त एव मनुष्या नः कीर्तिं स्थापयिष्यन्ति निश्चलाः करिष्यन्ति \।
पाठान्तरं तु छन्दो-भङ्ग-भयाद् आगन्तुकम् इति \।\।४६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ते तुभ्यम् \। आत्मना स्वम्
आत्मानम् \। पाठान्तरं तु स्थापयिष्यन्तीति पाठस्तु आगन्तुकम् आयास्यत्य्
एव \। स्थापयिष्यन्तीति बहुत्वं तु अन्वययोजनायां वाच्यम् एवेत्य् अर्थः
\। कीर्तिं त एते विपुलां स्थापयिष्यन्ति मानवाः इति पाठस्तु सुगम एव
\। यद् वा, स्थापयिष्यतीत्येवकत्वम् आर्षम् \।\।४६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** दर्शय इति \।
समाश्वासनार्थं सामीप्ये वर्तमानत्वं नो\ऽस्माकम् इति सख्येनात्मना सह
तस्याभेदं द्योतयन्न् आश्वासयति-विमलां
प्रतिज्ञाहान्यादि-सर्व-दोष-रहितां मनुष्या इति \। देवादयो विदन्त्य् एव
केवलं तत्त्वज्ञानेन मनुष्या एवाज्ञात्वा निन्दका अपि नः कीर्ति
स्थापयिष्यन्तीत्य् अर्थः \। प्रिय-सखम् अहा---कातर्येण
जातभगवद्-वाग्-विकारावेशात् कवेर् अपि छन्दो-भङ्गः येनेह कीर्ति
विमलां मनुष्या स्थापयन्ति न इति तु पाठन्तरम् \। अन्यत्-तैः \। यद्
वा, ये त इति सर्व एवेत्य् अर्थः \।\।४६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** मावज्ञ मावजानीहि \।
ननु, मावारय लोका मां क्षत्रियं निन्दिष्यन्ति तत्राहुः---ये निन्दिष्यन्ति
ते एव नः आवयोः कीर्ति स्थापयिष्यन्ति \। यद् वा, ये ते\ऽपि मनुष्याः
आवयोः कीर्तिम् एव स्थापयिष्यन्ति \। येनेह कीर्ति विमलां मनुष्याः
स्थापयन्ति \। न इति पाठान्तरं छन्दो-भङ्ग-भयाद् आगन्तुकम् इति
स्वामिचरणाः \।\। ४६-४८ \।\।

**\॥।**

**\।\। १०.८९.४७ \।\।**

**इति सम्भाष्य भगवान् अर्जुनेन सहेश्वरः \।**

**दिव्यं स्व-रथम् आस्थाय प्रतीचीं दिशम् आविशत् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इति इत्थम् \।\।४७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सम्यक् प्रतिज्ञा-पूर्वकं
भाषित्वा भगवान् अत एवेश्वरः इच्छा-मात्रेण बालाद्यानयनसमर्थो\ऽपि
दिव्याश्वं रथम् एवास्थाय अधिष्ठाय प्रतीची दिशम् एवाविशद् इत्य्
अर्जुनवत्-तत्-कौतुकार्थम् \। ततो\ऽप्य् अधिका नर-वीरवर्य-लीला
चमत्कारि-दिव्यविद्यैव प्रकटिता न त्व् ऐश्वर्यम् अपि ज्ञापितम् \। अत
एव परम-देव-लीलस्य स्वाविर्भाव-विशेषस्याग्रे बद्धाञ्जलित्वादिकम् अपि
प्रपञ्चयितव्यम् \। साक्षाद्-वैकुण्ठाद् आगतानाम् अप्य् अश्वानां तमसि
भ्रष्ट-गतित्वादिकं चक्रादिनैव तदादि-प्रतिकारश्चेति ज्ञेयम् \। दिव्यं
स्व-रथम् इति पाठः क्वचित् \।\।४७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.४८ \।\।**

**सप्त द्वीपान् स-सिन्धूंश् च सप्त सप्त गिरीन् अथ \।**

**लोकालोकं तथातीत्य विवेश सु-महत् तमः \।\।**

**श्रीधर-स्वामी (भावार्थ-दीपिका) :** सप्त सप्त-सङ्ख्या गिरयो येषु
द्वीषेषु टन् \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तथा
सप्त-द्वीप-लङ्घनरीत्या \। अथ लोकालोकलङ्घनोत्तरम् \।\।४८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** च अपि ससिन्धून्
सप्त-समुद्र-सहितान् अपि सप्त-सिन्धून् इति पाठः स्पष्टः अथानन्तरं
लोकालोक-पर्वतं च \।\।४८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.४९ \।\।**

**तत्राश्वाः शैब्य-सुग्रीव- मेघपुष्प-बलाहकाः \।**

**तमसि भ्रष्ट-गतयो बभूवुर् भरतर्षभ \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तत्र तमसि \।\।४९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आश्चर्येण सम्बोधयति-हे
भरत-र्षभेति \।\।४९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तमसि भ्रष्ट-गतय इति
वैकुण्ठीयानाम् अश्वानां गुणातीतानाम् अपि तेषां यत्-तमसि भ्रष्ट-गतित्वं
तद्-भगवतो नर-लीलत्ववत्-तेषाम् अप्य् अश्लीलत्वम् अर्जुनादीनां
द्रष्टृ-श्रोतॄणां चमत्कार-पोषणार्थम् एव ज्ञेयम् \।\। ४९-५० \।\।

**\॥।**

**\।\। १०.८९.५० \।\।**

**तान् दृष्ट्वा भगवान् कृष्णो महा-योगेश्वरेश्वरः \।**

**सहस्रादित्य-सङ्काशं स्व-चक्रं प्राहिणोत् पुरः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तान् अश्वान्-भ्रष्ट-गतीन्
\।\। ५० \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तान् तथा-भूतान् यतो
भगवानतो योगेश्वरेश्वरः तथा-भूतो\ऽपि पूर्ववच् चक्रनाम् अकमस्त्रम्
एव प्राहिणोत् न तु स्व-तेज आदिकं प्रकटयामासेत्य् अर्थः \।\। ५० \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.५१ \।\।**

**तमः सु-घोरं गहनं कृतं महद्**

**विदारयद् भूरि-तरेण रोचिषा \।**

**मनो-जवं निर्विविशे सुदर्शनं**

**गुण-च्युतो राम-शरो यथा चमूः \।\।**

**श्रीधर-स्वामी (भावार्थ-दीपिका) :** कृतम् इति प्रकृति-परिणाम-रूपं
नालोकाभाव-मात्रम् \।\। ५१ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** गुणाज्ज्यायाश्च्युतम् \।
आलोकाभाव-मात्रं तम इत्य् एवं वदन्तस् तार्किकाः कृतम् इत्य् उक्त्या
परास्ताः \। गहनं निबिडं महत् विततं च यथा स्यात्-तथा कृतं
सम्पादितं

तमोभूमि-गतम् इत्य् अर्थः \। तथोक्तं हरिवंशे पङ्क-भूतं हि
तिमिरं स्पर्शाद्-विज्ञायते\ऽनघ इत्य् आदि \।\। ५१ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** गहनं निबिडं महत् विततं
च यथा-स्यात्-तथा कृतं परमेश्वरेणैव सम्पादितं तमोभूमि-गतम्
इत्य् अर्थः \। तथोक्तं हरिवंशे पङ्क-भूतं हि तिमिरं
स्पर्शाद्-विज्ञायते\ऽनघ इत्य् आदि \।\। ५१ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** गहनं निबिडम् \। कृतं
प्रकृति-परिणाम् अरूपम् \।\। ५१ \।\।

**\॥।**

**\।\। १०.८९.५२ \।\।**

**द्वारेण चक्रानुपथेन तत् तमः**

**परं परं ज्योतिर् अनन्त-पारम् \।**

**समश्नुवानं प्रसमीक्ष्य फाल्गुनः**

**प्रताडिताक्षोऽपिदधेऽक्षिणी उभे \।\।**

**श्रीधर-स्वामी (भावार्थ-दीपिका) :** चक्रानुपथेन चक्रम् अनुगतेन
द्वरेण \। तत् तपः-परं तस्मात् तमसः परं दूरे वर्तमानं परं
श्रेष्ठं भागवतं ज्योतिः समश्नुवानं व्याप्नुवत् प्रसमीक्ष्य
प्रताडिताक्षो नेत्रे न्यमीलयद् इति \।\। ५२ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :**
अनन्त-पारमन्त-पार-रहितम् \। चक्रानुपथेनैव द्वारेण
सप्तावरण-भेदेन तमसः प्रकृतेः परं पारभूतं तत्
वेदान्तादि-प्रसिद्धं परं परब्रह्म-भूतं भागवतं ज्योतिः
प्रसमीक्ष्य चिच्-छक्तिमयतया साक्षाच् चक्षुषा दृष्ट्वा परत्वम्
एवाह---अनन्तेति \। तत्रैव हेतुः सम्यग् अश्नुवानं सदा सर्व-व्यापकं
तत्रादर्शनं तु मायावृत-दृष्टित्वाद् एवेति भावः \। तथा च हरिवंशे
श्री-मद् अर्जुनवाक्यम्---

ततस् तेजःप्रज्वलितम् अपश्यं तत्-तद् अम्बरे \।

सर्व-लोकं समाविश्य स्थितं पुरुष-विग्रहम् \।\। इति \।

तच् चरित-समाप्तौ तत्-प्रश्नानन्तरं श्री-कृष्णोपदेशश् च---

> ब्रह्म-तेजोमयं दिव्यं महद्-यद्-दृष्टवानसि \।
>
> अहं स भरत-श्रेष्ठ मत्-तेजस् तत्-सनातनम् \।\।
>
> प्रकृतिः सा मम परा व्यक्ताव्यक्ता सनातनी \।
>
> तां प्रविश्य भवन्तीह मुक्ता योग-विदुत्तमाः \।\।
>
> सा साङ्ख्यानां गतिः पार्थ योगिनां च तपस्विनाम् \।
>
> तत्-परं परमं ब्रह्म सर्वं विभजते जगत् \।\।
>
> ममैव तद्-धनन्तेजो ज्ञातुम् अर्हसि भारत \।\। इति \।

अत्राह---स इति तेजस् तेजस्विनोर् अभेद-विवक्षया प्रकृतिः सा मम
परेति तत्-तेजसस्तत्स्व-रूप-शक्ति-रूपत्वात् परेति मायातीतत्वात
व्यक्ताव्यक्ततेति सर्व-मूलत्वात् \। अत एव ताम् इत्य् आदि
ममैवेत्यैवकारस् तन्-मध्यस्थेनाष्ट-भुजेन स्वाभेदापेक्षयेति ज्ञेयम्
\।\। ५२ \।\।

---------------------------------------------------------------------------------------------------------------------

**क्द् :** एवं धारणा-द्वयाभ्यास-बलाज् जित-रजस्-तमस्कस्य मुमुक्षोः
सत्त्व-जयार्थं शुद्ध-सत्त्व-धारणां तृतीय-भूमिकाम्
आह---**विष्णु-रूपम्** इति \। तत्र गर्भोदके भवनादिकम् **अच्युतो
ददर्श** इत्य् उत्तरेणान्वयः \। **द्युमत्तमं** शोभाढ्यं **भ्राजन्तो**
**मणयो** येषु **स्तम्भ-सहस्रेषु** तैः **शोभितं**, **तस्मिन्**
भवनेऽ**नन्तं** शेषं प्रधानात्मकं **ददर्श** \। **सहस्रं
मूर्धन्याः** श्रेष्ठा ये **फणार्पित-मणयः** तेषां **द्युभिर्**
द्वैगुण्यं सहस्रापेक्षम् \।

**सिताचलाभं** श्वेत-पर्वत-सदृशं, **शितयो** नीलाः **कण्ठा**
**जिह्वाश्** च यस्य स तथा \। **तस्य शेषस्य भोगः** शरीरम् \।
**विभुं** प्रकृतेर् अधिष्ठातारं पुरुषम् \। अत एव
विशेषण-द्वयम्---**अनुभावः** प्रभावः \। **पुरुषोत्तमेषु**
ब्रह्मादिषु **उत्तमम्** \। मुक्तेषु वा नित्य्-मुक्तत्वात् \। तथा च
सूत्र-द्वयं---तत्र निरतिशयं सर्वज्ञ-बीजं, स एष पूर्वेषाम् अपि
गुरुः कालेनानवच्छेदात् \[यो।सू। १.२६-२७\] इति \। अस्य च लीलया
शरीर-ग्रहणम् \। **सुपिशङ्गं** पीतोज्ज्वलम् आयतं दीर्घम् \।
**महा-मणीनां व्रातः** स्तोमो यत्र **किरीटे कुण्डलयोश्** च तेषां
**प्रभया परिष्वक्ताः** व्याप्ताः **सहस्रं** बहवः **कुन्तलाः** केशा
यस्य, स तथा तम् \।\।५२, ५४-५५\।\। \[मु।फ। २.१-३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् चक्रानुपथेनैव
द्वारेण सप्तावरण-भेदेन तमसः प्रकृतेः परं पारभूतं तत्
वेदान्तादि-प्रसिद्ध परं परब्रह्म-भूतं भागवतं ज्योतिः
प्रसमीक्ष्य चिच्छक्तिमयतया साक्षाच् चक्षुषा दृष्ट्वा परत्वम्
एवाह---अनन्तेति \। तत्रैव हेतुः सम्यग् अश्नुवानं सदा सर्व-व्यापकं
तत्रादर्शनं तु मायावृत-दृष्टित्वाद् एवेति भावः \। तथा च हरिवंशे
श्री-मदर्जुन-वाक्यम्---

> ततस् तेजःप्रज्वलितम् अपश्यं तत्-तद् अम्बरे \।
>
> सर्व-लोकं समाविश्य स्थितं पुरुष-विग्रहम् \।\। इति \।

तच् चरित-समाप्तौ तत्-प्रश्नानन्तरं श्री-कृष्णोपदेशश् च---

> ब्रह्म-तेजोमयं दिव्यं महद्-यद्-दृष्टवानसि \।
>
> अहं स भरत-श्रेष्ठ मत्-तेजस् तत्-सनातनम् \।\।
>
> प्रकृतिः सा मम परा व्यक्ताव्यक्ता सनातनी \।
>
> तां प्रविश्य भवन्तीह मुक्ता योग-विदुत्तमाः \।\।
>
> सा साङ्ख्यानां गतिः पार्थ योगिनां च तपस्विनाम् \।
>
> तत्-परं परमं ब्रह्म सर्वं विभजते जगत् \।\।
>
> ममैव तद्-धनन्तेजो ज्ञातुम् अर्हसि भारत \।\। इति \।

अत्राह---स इति तेजस् तेजस्विनोर् अभेद-विवक्षया प्रकृतिः सा मम
परेति तत्-तेजसस्तत्स्व-रूप-शक्ति-रूपत्वात् परेति मायातीतत्वात
व्यक्ताव्यक्ततेति सर्व-मूलत्वात् \। अत एव ताम् इत्य् आदि
ममैवेत्यैवकारस् तन्-मध्यस्थेनाष्ट-भुजेन स्वाभेदापेक्षयेति ज्ञेयम्
\।\। ५२ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चक्रानुपथेन चक्रम्
अनुगतेन द्वारेणेति चक्रेणैव सप्तावरणभेदो ज्ञेयः \। यत्-तद्
अनन्तरं गच्छन् फाल्गुनः तमः परं तमसः प्रकृतेः परं
प्रकृत्यावरणाद् अष्टमात् परम् इत्य् अर्थः \। परं श्रेष्ठं चिन्मयं
ज्योतिः समश्नुवानम् अतिव्यापकं वीक्ष्य तेन प्रताडिताक्षो क्षेत्रे
न्यमीलयत् \। तथा च हरिवंशे एतच् चरित-समाप्तौ---

> ब्रह्म-तेजोमयं दिव्यं महद्-यद्-दृष्टवानसि \।
>
> अहं स भरत-श्रेष्ठ मत्-तेजस् तत्-सनातनम् \।\।
>
> प्रकृतिः सा मम परा व्यक्ताव्यक्ता सनातनी \।
>
> तां प्रविश्य भवन्तीह मुक्ता योग-विदुत्तमाः \।\।
>
> सा साङ्ख्यानां गतिः पार्थ योगिनां च तपस्विनाम् \।
>
> तत्-परं परमं ब्रह्म सर्वं विभजते जगत् \।\।
>
> ममैव तद्-धनन्तेजो ज्ञातुम् अर्हसि भारत \।\। इति \।

अत्राह---मत्-तेज इति तद्-ब्रह्म मत्-तेजो\ऽपि अहं स इति सो\ऽहम् एव \।
तद्-ब्रह्म-तेजस् तेजस्विनोर भेदात् \। प्रकृतिः सा मम परेति
तच्-चिन्मयं ब्रह्म ममैव स्वरूप-शक्तिः परेति मायातीता व्यक्ता
चिन्मयनेत्रग्राह्या अन्यथा अव्यक्तेत्य् अर्थः \।\। ५२ \।\।

**\॥।**

**\।\। १०.८९.५३ \।\।**

**ततः प्रविष्टः सलिलं नभस्वता**

**बलीयसैजद्-बृहद्-ऊर्मि-भूषणम् \।**

**तत्राद्भुतं वै भवनं द्युमत्तमं**

**भ्राजन्-मणि-स्तम्भ-सहस्र-शोभितम् \।\।**

**श्रीधर-स्वामी (भावार्थ-दीपिका) :** एजन्त उच्चलन्तो वृहन्तो महण्त
ऊर्मयो भूषणं यस्य तत् \। तत्र सलिले भवनं महा-काल-पुरम् \।
द्युमत्-तमं द्युतिमत्सु श्रेष्ठम् \।\।५३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ततो ज्योतिषो दर्शनोत्तरम्
\। रथेन सलिलं प्रविष्टं जले रथः प्रविष्ट इत्य् अर्थः \। ततस्
तत्रैव वर्तमानं सलिलं विरजा-नदी-रूपं
प्रधान-परम-व्योम्नोरन्तरे विरजा-नदीति पाद्मोत्तरखण्डात् \।
प्रविष्टः फाल्गुन इति पूर्वतो\ऽनुषज्जनीयः \। नभस्वता हेतुना
अद्भुतं सर्वलोकातीतम् \। वै प्रसिद्धौ \। द्युमत्तमम् इति
पूर्वोक्त-तेजसो\ऽप्य् आधिक्यम् अभिप्रेतम् \। तत्रैव हेतुः---भ्राजतां
सदा स्वयम् एव प्रकाशमानानां मणिमय-स्तम्भानां सहस्रेण शोभितम् \।
एवं भवनस्यातिव-विस्तारश्चोक्तः \। तैर् उद्दिष्टं महा-कार\[रूप\]
पुरं चेदं मृत्युञ्जय-तन्त्राल्लभ्यते यतः---

> ब्रह्माण्डस्योर्ध्वतो देवि ब्रह्मणः सदनं महत् \।
>
> तद् ऊर्ध्वं देवि विष्णूनां तद् ऊर्ध्वं रुद्र-रूपिणाम् \।\।
>
> तद् ऊर्ध्वं च महा-विष्णोर् महा-देव्यास् तद् ऊर्ध्वगम् \।
>
> कालातिकालयोश्चाथ परमानन्दयोस् ततः \।\।
>
> पारे पुरी महा-देव्याः कालः सर्व-भयावहः \।
>
> ततः श्री-ब्रह्म-पीयूषवारिधिन् इत्य् अनूतनः \।\।
>
> तस्य तीरे महा-कालः सर्व-ग्राहक-रूपधृक् \।
>
> तस्यान्तरे समुद्भासी रत्न-द्वीपः शिवाह्वयः \।\।
>
> ध्यायेत् तत्र परानन्दं रामोपास्यं परं महत् \।
>
> स्मरेद्-वृन्दावने रम्ये मोहयन्तम् अनारतम् \।\।
>
> वल्लवी-वल्लभं कृष्णं गोप-कन्यासहस्रशः \।\।

इत्य् एवम् अन्तं बहुविस्तृतम् अस्ति \। तत्र ब्रह्मणः सदनं सत्य-लोकः
\। विष्णूनां विकुण्ठा-सुतानां वैकुण्ठः \। रुद्र-रूपिणाम् इति
अहङ्कारावरणस्थो रुद्र-लोकः \। महा-विष्णोर् इति महत्तत्त्वावरणस्थो
महा-विष्णुलोकः \। महा-देव्या इति प्रकृत्यावरणस्थो महा-देवीलोकः \।
ब्रह्म-पीयूषवारिधिः कारणार्णवः \। महा-कालः परम-व्योमस्थो
महा-वैकुण्ठ-नाथः \। तस्यैव कारणार्णव-जलान्तर्गतं भवनं
महा-काल-पुरं फाल्गुनो ददर्शेति पूर्वस्योत्तरस्य चानुषङ्गः \।\। ५३
\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततस् तत्रैव वर्तमानं
सलिलं विरजा-नदी-रूपं प्रधान-परम-व्योम्नोरन्तरे विरजा-नदीति
पाद्मोत्तर-खण्डात् \। प्रविष्टः फाल्गुन इति पूर्वतो\ऽनुषज्जनीयः \।
नभस्वता हेतुना अद्भुतं सर्व-लोकातीतम् \। वै प्रसिद्धौ \।
धुमत्तमम् इति पूर्वोक्त-तेजसो\ऽप्य् आधिक्यम् अभिप्रेतम् \। तत्रैव
हेतुः---भ्राजतां सदा स्वयम् एव प्रकाशमानानां मणिमय-स्तम्भानां
सहस्रेण शोभितम् \। एवं भवनस्यातिव-विस्तारश्चोक्तः \। तैर्
उद्दिष्टं महा-कार\[रूप\]पुरं चेदं मृत्युञ्जय-तन्त्राल्-लभ्यते
यतः---

> ब्रह्माण्डस्योर्ध्वतो देवि ब्रह्मणः सदनं महत् \।
>
> तद् ऊर्ध्वं देवि विष्णूनां तद् ऊर्ध्वं रुद्र-रूपिणाम् \।\।
>
> तद् ऊर्ध्वं च महा-विष्णोर् महा-देव्यास् तद् ऊर्ध्वगम् \।
>
> कालातिकालयोश्चाथ परमानन्दयोस् ततः \।\।
>
> पारे पुरी महा-देव्याः कालः सर्व-भयावहः \।
>
> ततः श्री-ब्रह्म-पीयूषवारिधिन् इत्य् अनूतनः \।\।
>
> तस्य तीरे महा-कालः सर्व-ग्राहक-रूपधृक् \।
>
> तस्यान्तरे समुद्भासी रत्न-द्वीपः शिवाह्वयः \।\।
>
> ध्यायेत् तत्र परानन्दं रामोपास्यं परं महत् \।
>
> स्मरेद्-वृन्दावने रम्ये मोहयन्तम् अनारतम् \।\।
>
> वल्लवी-वल्लभं कृष्णं गोप-कन्यासहस्रशः \।\।

इत्य् एवम् अन्तं बहु-विस्तृतम स्ति \।\। ५३ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** सलिलम् इति
कारणार्णवोदकम् \। एजन्त उच्चलन्तो बृहद् ऊर्मय एव भूषणं यस्य तत्
अद्भुतं भवनम् इति महा-काल-पुरम् इति श्री-स्वामि-चरणास्तच् च
मृत्युञ्जय-तन्त्रात् ज्ञेयम् \।

> ब्रह्माण्डस्योर्ध्वतो देवि ब्रह्मणः सदनं महत् \।
>
> तद् ऊर्ध्वं देवि विष्णूनां तद् ऊर्ध्वं रुद्र-रूपिणाम् \।\।
>
> तद् ऊर्ध्वं च महा-विष्णोर् महा-देव्यास् तद् ऊर्ध्वगम् \।
>
> कालातिकालयोश्चाथ परमानन्दयोस् ततः \।\।
>
> पारे पुरी महा-देव्याः कालः सर्व-भयावहः \।
>
> ततः श्री-ब्रह्म-पीयूषवारिधिन् इत्य् अनूतनः \।\।
>
> तस्य तीरे महा-कालः सर्व-ग्राहक-रूपधृक् \।

इति अत्र ब्रह्मणः सदनं सत्य-लोकः विष्णूनां विकुण्ठा-सुतानां
वैकुण्ठः \। रुद्र-रूपिणाम् इत्य् अहङ्कारावर्णस्थो रुद्र-लोकः \।
महा-विष्णोर् इति \। महत्तत्त्वस्थो महा-विष्णु-लोकः \। महा-देव्या इति
प्रकृत्यावरणस्थो महा-देवी-लोकः ब्रह्म-पीयूषवारिधिः कारणार्णवः \।
महा-कालः परव्योमस्थो महा-वैकुण्ठ-नाथस् तयस्यैव
कारणार्णव-जलान्तर्गतं भवनं महा-काल-पुरम् \। फाल्गुनो ददर्शेति
पूर्वस्योत्तरस्य चानुषङ्गः \। तद् वर्णयति धुमत्तमं द्युतिमत्सु
श्रेष्ठम् \।\। ५३ \।\।

**\॥।**

**\।\। १०.८९.५४ \।\।**

**तस्मिन् महा-भोगम् अनन्तम् अद्भुतं**

**सहस्र-मूर्धन्य-फणा-मणि-द्युभिः \।**

**विभ्राजमानं द्वि-गुणेक्षणोल्बणं**

**सिताचलाभं शिति-कण्ठ-जिह्वम् \।\।**

**श्रीधर-स्वामी (भावार्थ-दीपिका) :** सहस्रं मूर्ध्नि भवाः फणास्
तासु मणयस् तेषां द्युतिभिः \। द्वि-सहस्र-नेत्रैर् ऊर्जितं
स्फटिक-गिरि-सङ्काशम् \। शिति-कण्ठ-जिह्वम्, कण्ठाश् च जिह्वाश् च
कण्ठ-जिह्वाः शितयो नीलाः कण्ठ-जिह्वा यस्य तम् \।\। ५४ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्मिन् भवने\ऽनन्तं
ददर्श \। तथा तद्-भोग-सुखासनं विभुं च ददर्श \।
नोत्तरेणान्वयः \। महा-भीमम् अतिभयङ्करम् \। तस्मिन्न् इति चतुष्कम् \।
महान् फलादिभिर् अपिच्छिन्नो भोगो देहो यस्य तम् \। शिती धवलमेचकौ
इत्य् अमरः \।\। ५४ \।\।

---------------------------------------------------------------------------------------------------------------------

**कैवल्य-दीपिका :** *५२-साङ्ख्यक-श्लोक-टीका द्रष्टव्या।*

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्मिन्न् इति चतुष्कम् \। महान्
फलादिभिर् अपिच्छिनो भोगो देहो यस्य तम् \। अतो\ऽद्भुतम् \। लोकातीतम्
इति कारणार्णवशायिनः शेषाद् अपि विशेष उक्तः \।
सहस्र-शब्दो\ऽत्रासङ्ख्यपरः \। मूर्धन्याः मूर्धनि भवाः विशेषेण
तद्-भवनाद् अप्य् आधिक्येन भ्राजमानम् \।\। ५४ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्मिन् भवने प्रथमं
महा-भोगमनन्तं ददर्श \। सिताचलः कैलासस् तद्वदाभम् \। शितयो
नीलाः कण्ठा जिह्वाश् च यस्य तं शिती-धवल-मेचकावित्य् अमरः \।\। ५४
\।\।

**\॥।**

**\।\। १०.८९.५५ \।\।**

**ददर्श तद्-भोग-सुखासनं विभुं**

**महानुभावं पुरुषोत्तमोत्तमम् \।**

**सान्द्राम्बुदाभं सु-पिशङ्ग-वाससं**

**प्रसन्न-वक्त्रं रुचिरायतेक्षणम् \।\।**

**श्रीधर-स्वामी (भावार्थ-दीपिका) :** तद् भोग-सुखासनं
तस्यानन्तस्य भोगो देहः सुख-करम् आसनं यस्य तम् \।\। ५५ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पुरुषेषु त्रिषु उत्तमो
विष्णुस् तेभ्य उत्तमो गर्भोदशायी आदिपुरुषो वा तस्माद् अप्य् उत्तमम् \।\।
५५-५६ \।\।

---------------------------------------------------------------------------------------------------------------------

**कैवल्य-दीपिका :** *५२-साङ्ख्यक-श्लोक-टीका द्रष्टव्या।*

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ददर्श फाल्गुन इत्य् एव
प्रकरण-लब्धं तस्यैव चमत्कृतेर् वर्णनीयत्वात् तस्य भोग एव
सुखकरम् आसनं यस्य तं च ददर्श विभुं स्व-तेजसा
तत्-तत्-सर्व-व्यापकं यतो महान् अपरिच्छिन्नो\ऽनुभावः प्रभावो यस्य
तं कुतः पुरुषेषु त्रिघूत्तमः श्री-विष्णुस् तेभ्य उत्तमो
गर्भोदशाय्यादि-पुरुषो वा तस्माद् अप्य् उत्तमम् \। सान्द्रेति सार्धं तैर्
व्याख्यातम् \।\। ५५-५६ \।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ददर्श तद्-भोग-सुखासनम् इत्य्
आदि प्रकरणम् \। एतद्-वाक्य-व्याख्यानन्तरं-प्रघट्टके \।\। ५५ \।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तस्यानन्तस्य भोगो देह
एव सुखकरम् आसनं यस्य तम् \। त्रिषु पुरुषेषूत्तमो महत्-स्रष्टा
तस्मादपीति पुरुषोत्तमोत्तमम् \।\। ५५-५६ \।\।

**\॥।**

**\।\। १०.८९.५६ \।\।**

**महा-मणि-व्रात-किरीट-कुण्डल-**

**प्रभा-परिक्षिप्त-सहस्र-कुन्तलम् \।**

**प्रलम्ब-चार्व्-अष्ट-भुजं स-कौस्तुभं**

**श्रीवत्स-लक्ष्मं वन-मालयावृतम् \।\।**

**श्रीधर-स्वामी (भावार्थ-दीपिका) :** महान्तो मणि-व्राता येषु तेषां
किरीट-कुण्डलानां प्रभा तया परिक्षिप्ताः सर्वतः स्फुरन्तः सहस्रम्
अपरिमिताः कुन्तला यस्य तम् \।\। ५६ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः), श्रीनाथ-चक्रवर्ती
(चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(लघु-वैष्णव-तोषणी, क्रम-सन्दर्भः, बृहत्-क्रम-सन्दर्भः) :**
*न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.८९.५७ \।\।**

**सुनन्द-नन्द-प्रमुखैः स्व-पार्षदैश्**

**चक्रादिभिर् मूर्ति-धरैर् निजायुधैः \।**

**पुष्ट्या श्रिया कीर्त्य्-अजयाखिलर्द्धिभिर्**

**निषेव्यमानं परमेष्ठिनां पतिम् \।\।**

**श्रीधर-स्वामी (भावार्थ-दीपिका) :** कीर्त्य् अजया कीर्ति-सहितया अजया
\। अखिल-र्द्धिभिर् अणिमादि-विभूतिभिर् मूर्ति-धराभिः \।\। ५७ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** परमेष्ठिनां
ब्रह्मादि-देवानाम् \। छत्रिणो यान्तीतिवद्-बहुत्वम् \। स्व-इर-साधारणैः
पार्षदैः मूर्ति-धरैः स्व-मस्तकोपरि तत्-तच्-चिह्न-शोभित-देहैः
निजैः स्वाभाविकैर् आयुधैः \। आदि-शब्देन
शङ्ख-गदा-खड्ग-चर्म-शर-चाप-पाशाः, अष्टभुजत्वात् \। श्रीर् महिषी
पुष्ट्याद्याः शक्तयो मूर्तिमत्य एव परमेष्ठिनां पति द्वपरार्धान्तं
मुक्तानां ब्रह्मणां तत्र कूटीभूतानां पति मुक्तिप्रदत्वात् तस्य पदस्य
\।\। ५७ \।\।

---------------------------------------------------------------------------------------------------------------------

**कैवल्य-दीपिका :** आयुधादेर् विशेषः प्राग्वत् \।\। **कीर्तिश्** चाजा
माया द्वन्द्वैक्येऽपि न नपुंसकत्वम् \। ऊकालोऽच्-झ-ह्रस्व-दीर्घ-प्लुतः
\[पा। १.२.२७\] इतिवत् \। **अखिल-र्द्धिभिर्** अणिमादि सर्व-सिद्धिभिः
\। **परमेष्ठिनां** परमैश्वर्यवतां **पतिं** स्वामिनम् \।
अत्राधिकारिणम् आह---**ववन्द** इति \। **आत्मानं** तस्यैव कृत्स्नत्वेन
वैलक्षण्याभावात् \। प्रदीपाद् इव प्रवृत्तस्य दीपस्य \। **जिष्णुर्**
अर्जुनः स तु **तद्-दर्शनेन जात**-भयः \। एतेन
शुद्ध-सत्त्वोऽत्राधिकारीत्य् उक्तम् \।\।५६-५७\।\। \[मु।फ। २.४-५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** ववन्द आत्मानम् इत्य्
आदि \। अच्युतः श्री-कृष्ण आत्मानं ववन्दे \। यथा गोवर्धनोपरि
मूर्त्यन्तरम् आविर्भाव्य स्वयं वन्दितवान् तथार्जुनस्यानुग्रहार्थं
मोहार्थं च स्वविभूतिं दर्शयित्वा स्वयम् अपि ववन्दे \। जिष्णुर् अर्जुनश्
च तद्-दर्शन-जात-सम्भ्रमः सन् ववन्दे \। स परमेष्ठिनां परमे
पदे तिष्ठन्तीति परमेष्ठिनस् तेषां भूमा तौ आह---बद्धाञ्जली इति
अर्जुनं मोहयन् स्वयम् अपि बद्धाञ्जलिर् बभूव, वस्तुतस्तु स्वविभूतेर्
महिम-वर्धनं स्वस्यैवेति \।\। ५७ \।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वैः असाधारणैः पार्षदैः
मूर्ति-धरैः स्व-मस्तकोपरि तत्-तच्-चिह्न-शोभित-देहैः निजैः
स्वाभाविकैर् आयुधैः \। आदि-शब्देन
शङ्ख-गदा-खड्ग-चर्म-शर-चाप-पाशाः, अष्टभुजत्वात् \। श्रीर् महिषी
पुष्ट्याद्याः शक्तयो मूर्तिमत्य एव परमेष्ठिनां पतिं द्वपरार्धान्तं
मुक्तानां ब्रह्मणां तत्र कूटी-भूतानां पति मुक्ति-प्रदत्वात्-तस्य
पदस्य \।\। ५७ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** चक्रादिभिर् मूर्ति-धरैर्
इति स्व-स्व-मस्तकोपरि तत्-तच्-चिह्न-युक्तैः \।\। ५७ \।\।

**\॥।**

**\।\। १०.८९.५८ \।\।**

**ववन्द आत्मानम् अनन्तम् अच्युतो**

**जिष्णुश् च तद्-दर्शन-जात-साध्वसः \।**

**ताव् आह भूमा परमेष्ठिनां प्रभुर्**

**बद्धाञ्जली स-स्मितम् ऊर्जया गिरा \।\।**

**श्रीधर-स्वामी (भावार्थ-दीपिका) :** ऊर्जया ऊर्जितया गिरा \।\। ५८
\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तम् आत्मानं स्व-स्वरूपम्
एवाच्युतो जिष्णुश् च ववन्दे

> अहं स भरत-श्रेष्ठ मत्-तेजस् तत्-सनातनम् \।
>
> ब्रह्म-तेजोमयं दिव्यं महद् यद्-दृष्टवानसि \।\।

इति हरिवंशाच्-छ्री-कृष्णेनात्मैवार्जुनाय मायया दर्शित इति \।
तद्-दर्शनेन महा-काल-पुरेशेक्षणन जातं साध्वसं सम्भ्रमो यस्येति
तथा द्वयोर् विशेषणम् इदम् \। भूमा सर्वेश्वरः \। तौ कृष्णार्जुनौ \।
ऊर्जितया प्रगल्भया \। आत्मानम् इति \। श्री-गोवर्धन-पूजायां---

तस्मै नमो व्रज-जनैः सह चक्रेणात्मनात्मने

\[अत्राकारलोपसंधिरार्षः\] इतिवल्-लीला-कौतुक-मात्रार्थं तत्-तद् ईति
ज्ञापितम् \। अनन्तम् इत्य् अपरिच्छिन्न-तेजोमयत्वादिना अच्युत इति तत्रापि
स्वयं भगवत्त्वेन तत्रापि व्यापकत्वादि-च्युति-रहितः
स्वीय-नर-लीलाच्युति-रहितो\ऽपीत्य् अर्थः \। जिष्णुस्तु तादृशो\ऽपि तस्य
दर्शनाज्-जात-साध्वसः सन् ववन्दे \। ताव् अङ्गीकृतात्म-नर-लीलौ \।
श्री-कृष्णो\ऽसौ ब्रह्माक्रूरादीन् प्रति तादृश-वैभवानि कदाचिद् एव
प्रकाशयति---गोवर्धन-पूजन-लीलायामिव सदा तु कौतुकेन सतावद्
अङ्गीकृतात्म-नर-लील एव तद् अनुसारेणार्जुनाद्या अपीति भावः \। स तु
भूमा श्री-गोवर्धन-बलि-भुग्-वत्ततो\ऽपि दर्शितात्म-महत्त्वः तत्
सहायश् च तादृशा इत्य् आह---परमेष्ठिनां प्रभुर् इति \। यत ऊर्जायां
श्री-कृष्णेच्छानुसारेणैवार्जुनस्य स्व-वाक्यादराद्य् उत्पत्तये ऊर्जितया
सप्रागल्भ्ययेत्य् अर्थः \। सस्मितम् इति स्व-प्रसाद-व्यञ्जनार्थम् \।\।
५८ \।\। अत्र विश्वनाथः

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** द्विजात्मजा इत्य् आदि \।
युवयोर् दिदृक्षुणा मया द्विजात्मजा उपनीताः दिदृक्षुश्चेत् स्वयम् एव तत्र
कथं न गतः ? तत्राह---मुनि-धर्म-गुप्यते पृथिव्यां
धर्म-रक्षार्थम् \। अयम् अर्थः---विना भवद् इच्छामनेन रूपेण भुवि
गन्तुम् असमर्थो\ऽहम् \। युवयोर् इति किं द्वित्वनिर्देशन-परात्परत्वात्
श्री-कृष्णस्यैव दर्शने समुचितम् औत्कण्ठ्यम् ? तत्राह---कलावतीर्णौ
कला अर्जुनो\ऽवतीर्णः परिपूर्णः श्री-कृष्ण-स्वरूपेणैवावतीर्णस्तौ
तत्-कला-हेतोस् तद्-दर्शने\ऽप्य् उत्कण्ठा अर्जुनस् तस्यातिशय-प्रेमपात्रम्
इति कृत्वा वा\। अथवा, कलाभिः सर्वाभिर् एव शक्तिभिर् अवतीर्णौ \। यद्
वा, कं सुखं लातीति कलं सुखदम् अवतीर्णम् अवतारो ययोः भावे क्तः
\।

यद् वा, कलाम् अवतीति तथा तीर्णं तरणं याभ्याम् अयुवाम्
असुरहनन-कार्यं सङ्कल्प्य मे\ऽन्ति निकटे इतम् आगच्छतम् इति कृत्वा
द्विजसुता उपनीताः \। असुर-हननात् पूर्वं नोपनीतास्तदा
तत्-कार्य-बाधः स्यात्, अन्यथा युवयोर् दर्शनं मे कथं स्याद् इति
दिदृक्षुत्वम् \। तस्य श्री-कृष्णांशत्वे हरिवंशोक्तिः---\[विष्णु-प ११३.२५\]

> ततस् तेजः प्रज्वलितम् अपश्यन्त महा-मुने \।
>
> सर्वं लोकं समाविश्य स्थितं पुरुष-विग्रहम् \।\।
>
> तं प्रविष्टो हषीकेशाद्-दीप-तेजोनिधिस् तदा \।\।\[विष्णु-प ११३.२५\]
> इति \।

ततो\ऽर्जुन-प्रश्ने भगवद्-वाक्यम्---

> ब्रह्म-तेजोमयं दिव्यं महत् यद्-दृष्टवानसि \।
>
> अहं भागवत-श्रेष्ठ मत्-तेजस् तत् सनातनम् \।\।
>
> प्रकृतिः सा मम परा व्यक्ताव्यक्ता सनातनी \।
>
> तां प्रविश्य भवन्तीह मुक्ता योग-विदुत्तमाः \।\।\[हरिवंशे विष्णु।प
> ११४.९,१०\] इति \।

अथाहं स इति तादात्म्य-सन्देहे पुनराह---मत्-तेतस् तत् सनातनम् \।
तथापि तेजस्त्वे सन्देहम् अवतार्य प्रकृतिः सा मम इति प्रकृतिः
परात्परा शक्तिर् इति यावत् \। यत्रैव पुनर् आह---

सा साङ्ख्यानां गतिः पार्थ योगिनां च तपस्विनाम् \। \[विष्णु।प ११४.११\]
इति \।

भक्तानां त्व् अहम् एवेति वाक्यशेषः \। अतस्तेन सह वाक्यैक-वाक्यतायां
श्री-कृष्णस्यैव विभूति-विशेषो\ऽयम् इति सुसमञ्जसम् \।\। ५८ \।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** आत्मानम् इति \।
श्री-गोवर्धन-पूजायां तस्मै नमो व्रज-जनैः सह चक्रेणात्मनात्मने
इतिवल्-लीला-कौतुक-मात्रार्थं तत्-तदीति ज्ञापितम् \। अनन्तम् इत्य्
अपरिच्छिन्न-तेजोमयत्वादिना अच्युत इति तत्रापि स्वयं भगवत्त्वेन
तत्रापि व्यापकत्वादिच्युति-रहितः स्वीय-नर-लीला-च्युति-रहितो\ऽपीत्य्
अर्थः \। जिष्णुस्तु तादृशो\ऽपि तस्य दर्शनाज्-जात-साध्वसः सन् ववन्दे
\। तावङ्गीकृतात्म-नर-लीलौ \। श्री-कृष्णो\ऽसौ ब्रह्माक्रूरादीन् प्रति
तादृश-वैभवानि कदाचिद् एव प्रकाशयति-गोवर्धन-पूजन-लीलायामिव
सदा तु कौतुकेन सतावद् अङ्गीकृतात्म-नर-लील एव तद्
अनुसारेणार्जुनाद्या अपीति भावः \। स तु भूमा
श्री-गोवर्धन-बलि-भुग्वत्ततो\ऽपि दर्शितात्-ममहत्त्वः तत्-सहायश् च
तादृशा इत्य् आह---परमेष्ठिनां प्रभुर् इति \। यत ऊर्जायां
श्री-कृष्णेच्छानुसारेणैवार्जुनस्य स्व-वाक्यादराद्य् उत्पत्तये ऊर्जितया
सप्रागल्भ्ययेत्य् अर्थः \। सस्मितम् इति स्व-प्रसाद-व्यञ्जनार्थम् \।\।
५८ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ववन्द आत्मानम् इत्य् आदि \।
अच्युतः श्री-कृष्ण आत्मानं देहं मूर्ति-विशेषम्, अंशम् इति यावत् \।
कीदृशम् ? अनन्तम् अन्त-रहितम्, अंशत्वेऽपि तथात्वं स्वाभाविकम् एव \।
विष्णुश् च ववन्दे \। कीदृशः ? तद्-दर्शन-जात-सम्भ्रमः \। तस्य
श्री-कृष्ण-कृत-नमस्कारस्य दर्शनेन जातं साध्वसं यस्य \। अयं
सर्वेश्वरेश्वरः कथम् अमुम् अंश-रूपिणं नमस्करोतीति विस्मयं कृत्वा
\। ववन्दे इत्य् अत्र साध्वस-शब्दो विस्मय-वाची, साधुः असोऽसनं दीप्तिर्
यत्र, चमत्कार इत्य् अर्थः \। स भूमा नारायणः परमेष्ठिनां
योगीन्द्राणां प्रभुस् ताव् आह \। बद्धाञ्जली इति श्री-कृष्णस्यापि
बद्धाञ्जलित्वं कौतुक-परं स्वांशं प्रति सम्मानाधिक्यम् \। स्वस्यैव
यथा गोवर्धनोद्धरण-लीलायां मूर्त्य्-अन्तरम् आविर्भाव्य
तद्-वन्दनादिना कौतुक-प्रकटनम् \।\। ५८ \।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आत्मानं ववन्द इति \।
गोवर्धन-पूजायां तस्मै नमो व्रज-जनैः सह चक्रे आत्मनात्मने
\[भा।पु। १०.२४.३६\] इतिवल् लीला-कौतुक-मात्रार्थम् एव अनन्तम् इत्य्
आत्मनोऽसङ्ख्य-स्वरूपेणानन्त्यात् सोऽप्य् अष्ट-भुज एक आत्मेत्य् अर्थः \।
अच्युतो नर-लीलत्व-च्युति-रहित इति वन्दने हेतुर् उक्तः \। कृष्णस्यास्य
नर-लीलत्व-रक्षणार्थम् एव सोऽष्टभुज ईश्वर-लीलम् एतद्-अंशोऽपि तं
न वन्दितवान् इति भावः \। जात-साध्वसः प्राप्त-सम्भ्रम इति कृष्णाद्
अप्य् अयम् अधिकैश्वर्यवान् इति लब्ध-प्रतीतिक इत्य् अर्थः \। भूमेति
गोवर्धन-पूजा-ग्राही यः कृष्णः स इव कृष्णाद् अप्य् आधिक्येन
दर्शितात्म-महत्त्व इत्य् अर्थः \। परमेष्ठिनां
कोटि-ब्रह्माण्ड-स्थ-चतुर्मुखानाम् ऊर्जया प्रगल्भयेति
श्री-कृष्णाभिप्रायानुरूपाया तयैवार्जुनं मोहयितुम् इति भावः \।
स-स्मितम् इति त्वद्-अभिप्रायेणैव त्वद्-अंशोऽप्य् अहं स्वस्याधिक्यं
स्व-वाक्येन प्रकटीकरोमि \। वस्तुतस् तु तस्मिन्न् एव वाक्ये तवैव
रूप-गुणैश्वर्याधिक्यं मद्-अंशित्वं च द्योतयामि \। पश्य मे चातुर्यं
त्वयापि पश्चाद् अर्जुनाय स्व-तत्त्वम् अवश्य-ज्ञाप्यम् इति स्मितेन प्रार्थना
च द्योतिता \।\। ५८ \।\।

**\॥।**

**\।\। १०.८९.५९ \।\।**

**द्विजात्मजा मे युवयोर् दिदृक्षुणा**

**मयोपनीता भुवि धर्म-गुप्तये \।**

**कलावतीर्णाव् अवनेर् भरासुरान्**

**हत्वेह भूयस् त्वरयेतम् अन्ति मे \।\।**

**श्रीधर-स्वामी (भावार्थ-दीपिका) :** मे कलावतीर्णाव् इति सम्बोधनम्
\। शीघ्रं मे अन्ति सकाशम् इतम् आगच्छतम् \।\। ५९ \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** मे कलावतीर्णाव् इति द्वयोः
सम्बोधनम् अर्जुनाभिप्रायकम् एव लिङ्ग-समवाय-न्यायेन \। यद् वा, कं
सुखं लाति ददातीति कला रक्षा तद् अर्थम् अवतीर्णौ मे ममावनेर् भूमेर्
भरासुरान्हत्वा इहात्र मे ममान्ति समीपं युवाम् इतम् आगच्छतम् इति
योज्यम् \। अन्यथा कृष्णस् तु भगवान्स्व-यम् इति ववन्द आत्मानमजं
तमच्युतः इति पूर्व-श्लोकोक्तं च कथं सङ्गच्छेतेति \। तथापि तस्य
मुखात्तयोः स्वतो\ऽप्य् अधिकं-माहात्म्यम् उद्गतम् इति तादृशं तद्-वाक्यम्
एवाह---द्वितेति \। हे धर्म-गुप्तये कलावतीर्णो धर्मस्य
ब्राह्मणत्वादि-गुप्तये रक्षणाय कलाभिः सर्वाभिः शक्तिभिर्
युक्तावेवावतीर्णौ सर्वांश-संवलिततया प्रकटौ मध्य-मपद-लोपी
समासः \। युवयोर् युवां दिदृक्षुणा मया मे मम भुवि धाम्नि द्विजात्मजा
उपनीता आनीताः एवम् एव वक्ष्यते\ऽर्जुनेन तत्तत्त्वे पृष्टे श्री-कृष्णेनापि
श्री-हरिवंशे---

> मद्-दर्शनार्थं ते बाला हृतास् तेन महा-त्मना \।
>
> विप्रार्थम् एष्यते कृष्ष्णो मत्-समीपं न चान्यथे\ऽति \।\।

तद् एतच् च नापूर्वम्---

> यन्मर्त्य-लीलौपयिक स्वयोग-मायाबलं दर्शयता गृहीतम् \।
>
> विस्मापनं स्वस्य च सौभगर्द्धेः परम्पदं भूषण-भूषणाम् \।\।
> इति \।

तृतीये\ऽपि श्रीमद् उद्धवोक्तेः \। तद् एवं यद् यपि तत्र तस्य
स्पृहयालुत्वं तथा सर्वत्रापि करतल-मणिवत्-सर्व-दर्शित्वं
सर्वाकर्षित्वं च तथापि तेन स्वेच्छया निकटम् आगत्य दर्शन-दानं
विना स तं द्रष्टुं न शक्नोतीति कष्ट-कल्पनयैव तत्-सम्पादितवान् इति
च

शक्त्याधिक्यम् अप्य् आयातम् \। किमुत सौन्दर्यादि-गुणाधिक्यम् इति स्थितम्
\। हर् इवंशादत्र त्वयं विशेषः यः खल्व् अर्जुनं प्रत्य् अपि तथा
तस्य दिदृक्षेति युक्तं चैतत्---

> ययोर् आत्मसमं वित्तं जन्मैश्वर्याकृतिर् भवः \।
>
> तयोर् विवाहो मैत्री च नोत्तमाधमयोः क्वचित् \।\। इति न्यायेन \।

तद् उक्तं विष्णु-धर्मे श्री-कृष्णेनैव तं प्रति---

> यस् त्वां वेत्ति स मां वेत्ति यस्त्वाम् अनु समामनु \।
>
> अभेदेनात्मनो वेद्मि त्वाम् अहं पाण्डु-नन्दन \।\। इति \।

प्रस्तुत-पदावशेषो व्याख्यायते \। नन्व् एवम् अपि जातम् अधुना तु किं
कर्तव्यं तत्राह---भूयः पुनर् अपि अवशिष्टान् अवनेर् भरासुरान् हत्वा
मे मम अन्ति अन्तिकाय समीपम् आगन्तुं त्वरयेतं त्वरयतं शीघ्रं
प्रस्थापयतं मोचयतम् इत्य् अर्थः \। तद्-धाम्नो मुक्त-गम्यत्वेन
हरिवंशोक्तत्वात् अन्तीत्यव्ययाच् चतुर्थ्या लुक् \। चतुर्थी च
क्रियार्थोपपदस्य च कर्मणि स्थानिन इति स्मरणात् एधोभ्यो
व्रजतीतिवत् त्वरयेतम् इति हेतुर् णिजन्तस्य त्वरोर् लिङि रूपं
व्याख्यातान्त-क्रिययोर् एककर्मत्वं च कटं कृत्वा प्रथापयेतिवत्
अर्थान्तरे मे कलावतीर्णाव् इति व्यवहितान्वयः तथा त्वरयेतम् इति
सोपसर्गम् एव प्रयुज्येत \। स्व-निकट-प्रापणादेशे तथा व्यवहारात्
आस्तां तावद् अस्मन्-मतं श्री-कृष्णस्य स्वयं भगवत्त्वं नित्य-लीलत्वं
चेति \।\। ५९ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** नन्व् आवां
नर-नारायणौ भवान् परिपूर्णः, तत् कथमावां दिदृक्षुरसि, नैवम् इत्य्
आह---पूर्ण-कामा वयम् इत्य् आदि \। युवां पूर्ण-कामौ ईश्वराव् अपि
सम्बोधने नर-नारायणौ तु ऋषी मुनी धर्म् आचरणम् अकुरुतां ह्यस्तनी
द्विवचनम् स्थित्य् ऐ धर्म-संस्थापनाय ऋषभौ श्रेष्ठौ धर्मम्
आचरतां श्रेष्ठाव् इति \। धर्मं विशिनष्टि लोक-सङ्ग्रहम् \।\। ५९-६०-६५
\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथापि तस्य मुखात्-तयोः
स्वतो\ऽप्य् अधिकं माहात्म्यम् उद्गतम् इति तादृशं तद्-वाक्यम्
एवाह---द्वितेति \। हे धर्म-गुप्तये कलावतीर्णो धर्मस्य
ब्राह्मणत्वादि-गुप्तये रक्षणाय कलाभिः सर्वाभिः शक्तिभिर्
युक्तावेवावतीर्णौ सर्वांश-सम्वलिततया प्रकटौ मध्यम-पदलोपी
समासः \। युवयोर् युवां दिदृक्षुणा मया मे मम भुवि धाम्नि द्विजात्मजा
उपनीता आनीताः एवम् एव वक्ष्यते\ऽर्जुनेन तत्-तत्त्वे पृष्टे श्री-कृष्णेनापि
श्री-हरिवंशे---

> मद्-दर्शनार्थं ते बाला हृतास् तेन महात्मना \।
>
> विप्रार्थम् एष्यते कृष्ष्णो मत्-समीपं न चान्यथे\ऽति \।\।

तदेतच् च नापूर्वम्---

> यन्मर्त्य-लीलौपयिक स्वयोग-मायाबलं दर्शयता गृहीतम् \।
>
> विस्मापनं स्वस्य च सौभगर्द्धेः परम्पदं भूषण-भूषणाम् \।\।
> इति \।

तृतीये\ऽपि श्रीमद् उद्धवोक्तेः \। तद् एवं यद् यपि तत्र तस्य
स्पृहयालुत्वं तथा सर्वत्रापि करतल-मणिवत्-सर्व-दर्शित्वं
सर्वाकर्षित्वं च तथापि तेन स्वेच्छया निकटम् आगत्य दर्शन-दानं
विना स तं द्रष्टुं न शक्नोतीति कष्ट-कल्पनयैव तत्-सम्पादितवान् इति
च

शक्त्याधिक्यम् अप्य् आयातम् \। किमुत सौन्दर्यादि-गुणाधिक्यम् इति स्थितम्
\। हर् इवंशादत्र त्वयं विशेषः यः खल्व् अर्जुनं प्रत्य् अपि तथा
तस्य दिदृक्षेति युक्तं चैतत्---

> ययोर् आत्मसमं वित्तं जन्मैश्वर्याकृतिर् भवः \।
>
> तयोर् विवाहो मैत्री च नोत्तमाधमयोः क्वचित् \।\। इति न्यायेन \।

तद् उक्तं विष्णु-धर्मे श्री-कृष्णेनैव तं प्रति---

> यस् त्वां वेत्ति स मां वेत्ति यस्त्वाम् अनु समामनु \।
>
> अभेदेनात्मनो वेद्मि त्वाम् अहं पाण्डु-नन्दन \।\। इति \।

प्रस्तुत-पदावशेषो व्याख्यायते \। नन्व् एवम् अपि जातम् अधुना तु किं
कर्तव्यं तत्राह---भूयः पुनर् अपि अवशिष्टान् अवनेर् भरासुरान् हत्वा
मे मम अन्ति अन्तिकाय समीपम् आगन्तुं त्वरयेतं त्वरयतं शीघ्रं
प्रस्थापयतं मोचयतम् इत्य् अर्थः \। तद्-धाम्नो मुक्त-गम्यत्वेन
हरिवंशोक्तत्वात् अन्तीत्यव्ययाच् चतुर्थ्या लुक् \। चतुर्थी च
क्रियार्थोपपदस्य च कर्मणि स्थानिन इति स्मरणात् एधोभ्यो
व्रजतीतिवत् त्वरयेतम् इति हेतुर् णिजन्तस्य त्वरोर् लिङि रूपं
व्याख्यातान्त-क्रिययोर् एककर्मत्वं च कटं कृत्वा प्रथापयेतिवत्
अर्थान्तरे मे कलावतीर्णाव् इति व्यवहितान्वयः तथा त्वरयेतम् इति
सोपसर्गम् एव प्रयुज्येत \। स्व-निकट-प्रापणादेशे तथा व्यवहारात्
आस्तां तावद् अस्मन्-मतं श्री-कृष्णस्य स्वयं भगवत्त्वं नित्य-लीलत्वं
चेति \।\। ५९ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** द्विजात्मजा इत्य् आदि \।
द्विजात्मजा ययोपनीताः \। कुतः ? दिदृक्षुणा \। कुत्र दिदृक्षुत्वं
भवतः ? इत्य् आशङ्क्य तद् एव प्रकटयति---युवयोर् मध्ये भुवि
ममोत्पत्ति-स्थले श्री-कृष्णे दिदृक्षुत्वम् इत्य् अर्थः \। भवत्य् अस्माद् इति
भूः \। अपादाने क्विप् \। तथा च---अहं सर्वस्य प्रभवः \[गीता १०.८\]
इति श्री-मुखोक्तेः \।

ननु दिदृक्षुश् चेत्, तत्रैव कथं नागाः ? तत्राह---धर्म-गुप्तये
धर्म-रक्षायै \। कुत्र धर्म-रक्षा ? इत्य् आह---कलावतीर्णौ \।
कलानाम् अस्मद्-आदीनाम् अवतीर्णिर् अवतारो यस्मात् तस्मिन् श्री-कृष्णे एतस्मिन्
या धर्म-गुप्तिस् तद्-अर्थम् \। अहं चेत् तत्र गत्वाद्रक्ष्यम्, तदा
द्विज-बाला नामरिष्यन् \। तद्-आनयन-प्रकारेण तत्-कृत-प्रयत्नेन न
चास्य धर्मोऽयम् अभविष्यत् \। अत एषा धर्म-रक्षास्य भूयाद् इति मया
तत्र न गतम् \। अथवा दिदृक्षुत्वे हेतुः---धर्म-गुप्तये इति \। अंशो
ह्य् अंशिनं दिदृक्षतीत्य् एष एव धर्मः \। अतः परं कृतार्थोऽस्मि, तद्
अधुनावनेर् भारायमाणान् असुरान् हत्वान्तिमे चरमे कर्मणि
स्व-धाम-गमने त्वरयेतं त्वरां कुरुतम् \। इह भूमौ भूयः
प्रकृष्टं यथा भवति तथा हत्वेत्य् अनुषङ्गः \।\। ५९ \।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** युवयोर् वां मे कलया
अवतीर्णाव् इति सम्बोधनम् \। शीघ्रं मे अन्ति समीपे इत आगच्छतम् इत्य्
अर्जुन-मोह-प्रयोजको\ऽर्थः \। वास्तवार्थस्तु हे कलावतीर्णौ कलाभिः
स्व-शक्तिभिः सहैवावतीर्णौ भूयः पुनर् अपि युवाम् अवनेर्भारान् असुरान्
हत्वा मे अन्ति ममान्तिके तान् प्रस्थापयितुं त्वरयेतम् \। ण्यन्ताल्-लिङि
रूपम् \। अन्तीत्यव्ययं चतुर्थ्यन्तम् \। अत्रागत्य ते मुक्ता भवन्त्व् इति
तद्-धाम्नो मुक्त-गम्यत्वेन हरिवंशोक्तत्वात् \। द्वितीयस्कन्धे\ऽपि
क्रम-मुक्ति-सृतौ अष्टावरण-भेदानन्तरम् एव मोक्ष-श्रवणात् \।\। ५९
\।\।

**\॥।**

**\।\। १०.८९.६० \।\।**

**पूर्ण-कामाव् अपि युवां नर-नारायणाव् ऋषी \।**

**धर्मम् आचरतां स्थित्यै ऋषभौ लोक-सङ्ग्रहम् \।\।**

**श्रीधर-स्वामी (भावार्थ-दीपिका) :** आचरताम् आचरतम् \। इदं
भारत-युद्धात् पूर्वम् एव कृतम् अपि श्रैष्ठ्य-कथन-प्रस्तावेनात्रोक्तम्
\।\। ६० \।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** पूर्ण-कामाव् अपि
लोक-सङ्ग्रहार्थं धर्मम् आचरतं युवाम् \। इदं ब्राह्मण-पुत्रानयनादि
\। श्रेष्ठ्यं प्राशस्त्यम् \। प्रस्तावः प्रसङ्गः \। नन्व् आवां सर्वतः
परिपूर्णौ कथं ब्रह्मण्यण्व् आदि-धर्म-परौ स्याव इत्य् आशय
केवल-करुणया धर्म-संस्थापनार्थम् एवेति सिद्धान्त-यन्न् उदाहरणं
दर्शयति-पूर्णेति \। युवामृषभौ सर्वाविर्भाव-श्रेष्ठाव् अपि तत एव
पूर्णकामाव् अपि स्थित्यै सर्व-पालनाय लोक-सङ्ग्रहं धर्मम् आचरतां
मध्ये नर-नारायणाव् ऋषी तौ युवयोर् विभूति-रूपावंशावित्य् अर्थः \।
वक्ष्यते ह्यदुद्धवं प्रति श्री-कृष्णेनैव विभूति-प्रसङ्गे नारायणो
मुनीनां चेति \। अतस्ताव् अपि यदि तादृशौ तदा किमुत साक्षाद्-भगवन्ताव्
इति भावः \। अत्र चाचरतम् इत्य् अर्थे खल्व् आचरताम् इति न प्रसिद्धम्
इत्य् अपि तथा न व्याख्यातम् इति ज्ञेयम् \। किञ्च मद् अन्तिकम् आगच्छतम्
इति नर-नारायणौ भुत्वा धर्मम् आचरतम् इति पारम्परिक-विरोधश् च
ज्ञेयः \।\। ६० \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नन्व् आवां सर्वतः परिपूर्णौ
कथं ब्रहमण्यत्वादि-धर्म-तत्परौ स्यावेत्य् आशङ्क्य केवलं करुणया
धर्म-स्थापनार्थम् एवेति सिद्धान्त-यन्न् उदाहरणं दर्शयति---पूर्णेति
\। युवामृषभौ सर्वाविर्भाव श्रेष्ठाव् अपि तत एव पूर्ण-कामाव् अपि
स्थित्यै सर्व-पालनाय लोक-सङ्ग्रहं धर्मम् आचरतां मध्ये
नर-नारायणाव् ऋषी तौ युवयोर् विभूति-रूपावंशाव् इत्य् अर्थः \। वक्ष्यते
ह्यदुद्धवं प्रति श्री-कृष्णेनैव विभूति-प्रसङ्गे नारायणो मुनीनां चेति
\। अतस् ताव् अपि यदि तादृशौ तदा किमुत साक्षाद्-भगवन्ताव् इति भावः
\। अत्र चाचरतम् इत्य् अर्थे खल्व् आचरताम् इति न प्रसिद्धम् इत्य् अपि
तथा न व्याख्यातम् इति ज्ञेयम् \। किञ् च मद्-अन्तिकम् आगच्छतम् इति
नर-नारायणौ भुत्वा धर्मम् आचरतम् इति पारम्परिक-विरोधश् च
ज्ञेयः \।\। ६० \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** नन्व् आवां नर-नारायणौ,
त्वम् आदि-नारायणः, कथम् आवयोर् दिदृक्षुर् असि ? तत्राह---पूर्ण-कामाव्
अपीत्य् आदि \। अयि सम्बोधने \। भो भगवन् श्री-कृष्ण ! युवां
पूर्ण-कामाव् ईश्वरौ \। यद्यपि श्री-कृष्ण एवेश्वरः, तथापि
तत्-सखित्वेनायम् अर्जुनोऽपि मे त्वत्-सदृशः \। तवात्र यावान् स्नेहः,
तावान् आत्मानं विना नान्यत्र भवति \। तेन तुल्यं मे द्वयोर् दिदृक्षुत्वम्
इति युवाम् इति द्वि-वचनम् \। तर्हि नर-नारायणौ कौ ? इत्य्
आह---नर-नारायणाव् ऋषी, मुनी भूत्वा लोक-सङ्ग्रहं धर्मम् आचरताम् \।
कीदृशौ ? स्थित्यै स्थितिर् मर्यादा तन्-निमित्तम् ऋषभौ श्रेष्ठौ \। यद्
वा, स्थित्यै लोक-सङ्ग्रहं धर्मम् आचरतां मुनीनाम् ऋषभौ
ऋष्य्-अवतारौ अर्थात् तवैव \। उक्तं च, तुर्ये धर्म-कला-सर्गे
नर-नारायणाव् ऋषी \[भा।पु। १.३.९\] इति \। अन्यथा, एते चांश-कलाः
पुंसः कृष्णस् तु भगवान् स्वयं \[भा।पु। १.३.२८\] इत्य् उक्तस्यासङ्गतिः
\।\। ६० \।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आचरताम् आचरतम् \।\।
६०-६२ \।\।

**\॥।**

**\।\। १०.८९.६१ \।\।**

**इत्य् आदिष्टौ भगवता तौ कृष्णौ परमे-ष्ठिना \।**

**ॐ इत्य् आनम्य भूमानम् आदाय द्विज-दारकान् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** इतीत्थम् \।
आदिष्टावाज्ञप्तौ \। द्विज-पुत्रान् आदाय स्वकं धाम न्यवर्तताम् इति
द्वयोः सम्बन्धः \। इतीत्य् अर्धकम् \। इति पूर्वोक्त-प्रकारेण
गोवर्धन-मख-वल्लीला-विशेष-सम्पादनाभिप्रायेण आदिष्टौ
आदिष्टावादि-मुद्रयोक्तौ तत्र भगवद् आदि-शब्दः
स्पष्टैश्वर्यादि-व्यपेक्षया \। कृष्ण-शब्दश् च स्वयं भगवति कृषि
वाचकः शब्द इत्य् आदि-प्रामाण्येन परब्रह्मत्वापेक्षया \। श्रीमद्
अर्जुने\ऽपि तत्-सनामत्वेन निर्देशः \। पूर्ववत्-समशीलत्वापेक्षया
उभयत्र तादृशत्वे\ऽपि नराकृति-परब्रह्मेत्य् आदिप्रसिद्धया नर-लीलाव्
इत्य् अर्थः \।\। ६१ \।\।

इत्य् आदिष्टाव् इत्य् आरभ्य यथावय इत्य् अन्ते द्वे पद्ये सन्तत्य् अर्थं
सपादनियुते जप्ये तेनावश्यं सन्ततिलाभ इति, लिखित्वा धारणाद् अपीति
मन्त्र-शास्त्राद् अवसेयम् \।

अस्य श्लोक-द्वयात्मक-मन्त्रस्य व्यास ऋषिः \। कृष्णो देवतानुष्टुप् छन्दः
\। सन्तत्यवाप्तये जपे विनियोगः \। ध्यानं तु---

> विजयेन युतो रथास्तितः प्रसमानीय समुद्र-मध्यतः \।
>
> अददत्तनयान्-द्विजन्मने स्मरणीयो वसुदेव-नन्दनः \।\।

जपश् च---

> स्मर-बीज-सम्पुटितः कार्यः जीव-पुत्रक-मालया \।
>
> जीव-पुत्रस्य बीजैश् च दशांशं होमम् आचरेत् \।
>
> अस्य धारणम् अपि स्त्रिया कार्यं वाम-भुजे इति \।\।

स्वकं धामेति \। यथा तस्य तन्-नित्यं धाम तथास्य च द्वारकाख्यम्
इति भावः \। वक्ष्यते ह्य् एकादशान्ते-नित्यं सन्निहितस् तत्र
भगवान्-मधुसूदन इति \। सम्प्रहृष्टाव् इत्य् अर्जुनस्याभीष्ट-सिद्धेः
श्री-भगवतस्तु तत एवेति तथागतम् इति पूर्व-व्युत्क्रमेण ज्योतिर्
आदि-भेदक्रमादित्य् अर्थः \।\। ६१ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इतीति सार्धकम् \। इति
पूर्वोक्त-प्रकारेण गोवर्धन-मखवल्-लीला-विशेष-सम्पादनाभिप्रायेण
आदिष्टौ आदिष्टाव् आदिमुद्रयोक्तौ तत्र भगवद् आदि-शब्दः
स्पष्टैश्वर्यादि-व्यपेक्षया \। कृष्ण-शब्दश् च स्वयं भगवति कृषिर्
भू-वाचकः शब्द इत्य् आदि-प्रामाण्येन परब्रह्मत्वापेक्षया श्री-मद्
अर्जुने\ऽपि तत्-सनामत्वेन निर्देशः \। पूर्ववत्-समशीलत्वापेक्षया
उभयत्र तादृशत्वे\ऽपि नराकृति-परब्रह्मेत्य् आदि-प्रसिद्ध्या
नर-लीलावित्य् अर्थः \। स्वकं धामेति यथा तस्य तन्न् इत्यं धाम
तथास्य च द्वारकाख्यम् इति भावः \। वक्ष्यते ह्य् एकादशान्ते-नित्यं
सन्निहितस् तत्र भगवान्-मधुसूदन इति \। सम्प्रहृष्टाव् इत्य्
अर्जुनस्याभीष्ट-सिद्धः श्री-भगवतस्तु तत एवेति तथागतम् इति
पूर्व-व्युत्क्रमेण ज्योतिर् आदि-भेदक्रमादित्य् अर्थः \।\। ६१ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.६२ \।\।**

**न्यवर्तेतां स्वकं धाम सम्प्रहृष्टौ यथा-गतम् \।**

**विप्राय ददतुः पुत्रान् यथा-रूपं यथा-वयः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विप्रायेत्य् अर्धकम् \।
यथा-रूपं तत्-पित्रादि-दृष्ट-रूपान् अतिक्रमेणेत्य् अर्थः \। तत्र
योग्यताम् आह---प्रभू दुर्घट-घटना-समर्थों इत्य् अर्जुनस्यापि
तादृशत्वं व्यक्तम् \।\। ६२ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विप्रायेत्य् अर्धकम् \।
यथा-रूपं तत्-पित्रादि-दृष्ट-रूपान् अतिक्रमेणेत्य् अर्थः \। तत्र
योग्यताम् आह---प्रभू दुर्घट-घटनासमर्थौ इत्य् अर्जुनस्यापि
तादृशत्वं व्यक्तम् \।\। ६२ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.६३ \।\।**

**निशाम्य वैष्णवं धाम पार्थः परम-विस्मितः \।**

**यत् किञ्चित् पौरुषं पुंसां मेने कृष्णानुकम्पितम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतच् चरितस्य फलितम्
आह---वैष्णवं धाम महा-काल-पुराख्यं तदीय-पुरं तदीय-प्रभावं
वा निशाम्य \[निशाम्येति पाठः प्राचीनः \।\] दृष्ट्वा परम-विस्मितो\ऽपि
पुंसा सर्वेषाम् एव जीवानाम् ईश्वरः प्रादुर्भावनां च यत् किञ्चित्-पौरुषं
शक्तिस् तत्-कृष्णस्यैव अनुकम्पितं कृपासम्पादितं मेने \। तादृशेनापि
तेन तस्यावसर-प्रार्थनात् स्वस्य च द्विजात्मजा मे युवयोर् दिदृक्षुणा
इत्य् आदिद्वयेन तादृशतयोक्तेः \।

यद् वा, पूर्वोक्त-प्रकारेण तत्-पर्यन्त-व्यापकतया विष्णुः कृष्णस् तस्य
धाम प्रभावं तद्-गतं स्व-गतं च निशम्य द्विजात्मजा मे युवयोर्
दिदृक्षुणा इत्य् आदिना तन्-मुखाच्-छ्रुत्वेत्यादि हरिवंशे\ऽप्य् अर्जुने
तत्-तत्त्वं पृष्टवति श्री-कृष्णं सर्वं तन्-महा-पुरुष-पर्यन्तं
स्वस्यैव वैभवतया ज्ञापितवान् इति तत्रैव दृश्यम्, तद्
एतद्-व्याख्याकारणं मूलम् एते चांशकलाः पुंसः कृष्णस्तु भगवान् स्वयम्
इत्य् एव प्रथम-स्कन्ध-तृतीयाध्याये सर्व-भगवद् आविर्भावसूत्र-रूपे
तत्-परिभाषा-रूपत्वात् सूत्र्यते \। विवरणीयार्थः सङ्केपेण दर्श्यते
येन तद्धि सूत्रम् \। तत्र चानियमे नियमकारिणी परिभाषा \।
शास्त्रारम्भे सकृद् एव पश्यमाना सर्वम् एव व्याप्नोति तस्मात्-तद्
अधीनान्येवैतदाख्यान-वाक्यान्य् अपि तथा श्री-भगवतस् तस्य
सर्व-देवेतिहास-सारभूतत्वाद् अन्यशास्त्रवृन्दान्य् अपि प्रतिज्ञा-वाक्यम्
आत्रस्यान्यत्रापि सर्वोपमर्दकत्वं दृश्यते \। यथा आत्मनि विज्ञाते
सर्वम् इदं विज्ञातं भवतीतत्यादि-वाक्यम् आकाशादीनाम्
उत्पत्ति-वाक्यमन्यथयति \। किञ् च
श्रुति-लिङ्ग-वाक्य-स्थान-प्रकरण-समाख्यानां पारदौर्बल्यम्
अर्थ-विप्रकर्षाद् इति पूर्वमीमांसा-निर्णयः \। श्रुत्यादि-बलीयस्त्वाच् च
न बाधेत्य् उत्तर-मीमांसा-सम्मतिश् च तत्र साक्षाच्-छब्देनोपदेशः
श्रुतिः \। यथा एते चांशकलाः पुंसः कृष्णस्तु भगवान् स्वयम् इति \।
अन्यानि तु श्री-कृष्ण-सन्दर्भे विवृतानि तेषां परपरं बलम् अर्थस्य
दूर-दूर-प्रतीतेर् इति सर्व-श्री-भगवतोपदेश-प्रवृत्तस्य भगवतः
श्री-सूतस्य सर्व-निर्णयार्थं साक्षात्-स्वयं
भगवच्-छब्देनोपदेशो\ऽयं सर्वतो बतावानेवेति इत्थम् एव सर्वत्रैव
तैर् इदम् एव वाक्यं प्रमाणीक्रियते \। लीलायां च नाना-कौतुकिनः
श्री-भगवतो लाघव-दर्शनं न तत्-प्रमापकम् \।
गोवर्धन-बलिभुक्परे\ऽपि नारदादाव् अपि लघुतया व्यवहाराद् इति च

स्थिते साध्वेवोपन्यस् तम् \। इत्थम् उक्तं श्री-विष्णोर् उत्कर्षः स्वयं
भगवति श्री-कृष्ण एव पर्यवस्यतीति तथैव हि तेषाम् अप्य् उपन्यासः
सङ्गच्छते \। स चोक्त-लक्षणो भगवान् श्री-कृष्ण एवेति दिक् \।\। ६३
\।\। अत्र विश्वनाथः

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भगवान् स्वमित्य् एव
प्रथम-स्कन्ध-तृतीयाध्याये सर्व-भगवदाविर्भाव-स्वरूपे तस्य
परिभाषा-रूपत्वात् सूत्र्यते विवरणीयार्थः सङ्केपेण दर्श्यते येन
तद्धि सूत्रम् \। तत्र चानियमे नियमकारिणी परिभाषा \। शास्त्रारम्भे
सकृद् एव पश्यमाना सर्वम् एव व्याप्नोति तस्मात्-तद् अधीनान्येवैतद्
आख्यान-वाक्यान्यपि तथा श्री-भगवतस् तस्य
सर्व-देवेतिहास-सारभूतत्वाद् अन्यशास्त्र-वृन्दान्य् अपि
प्रतिज्ञा-वाक्यमात्रस्यान्यत्रापि सर्वोपमर्दकत्वं दृश्यते \। यथा
आत्मनि विज्ञाते सर्वम् इदं विज्ञातं भवतीतत्यादि-वाक्यम् आकाशादीनाम्
उत्पत्ति-वाक्यमन्यथयति \। किञ् च
श्रुति-लिङ्ग-वाक्य-स्थान-प्रकरण-समाख्यानां पारदौर्बल्यम्
अर्थ-विप्रकर्षाद् इति पूर्व-मीमांसा-निर्णयः \। श्रुत्यादि-बलीयस्त्वाच् च
न बाधेत्य् उत्तर-मीमांसा-सम्मतिश् च तत्र साक्षाच्-छब्देनोपदेशः
श्रुतिः \। यथा एते चांशकलाः पुंसः कृष्णस्तु भगवान् स्वयम् इति \।
अन्यानि तु श्री-कृष्ण-सन्दर्भे विवृतानि तेषां पर-परं बलम् अर्थस्य
दूर-दूर-प्रतीतेर् इति सर्व-श्री-भगवतोपदेश-प्रवृत्तस्य भगवतः
श्री-सूतस्य सर्व-निर्णयार्थं साक्षात्-स्वयं
भगवच्-छब्देनोपदेशो\ऽयं सर्वतो बतावान् एवेति इत्थम् एव
सर्वत्रैव तैर् इदम् एव वाक्यं प्रमाणीक्रियते \। लीलायां च
नाना-कौतुकिनः श्री-भगवतो लाघव-दर्शनं न तत्-प्रमापकम् \।
गोवर्धन-बलि-भुक्परे\ऽपि नारदादाव् अपि लघुतया व्यवहाराद् इति च
स्थिते साध्वेवोपन्यस्तम् \। इत्थम् उक्तं श्री-विष्णोर् उत्कर्षः स्वयं
भगवति श्री-कृष्ण एव पर्यवस्यतीति तथैव हि तेषाम् अप्य् उपन्यासः
सङ्गच्छते \। स चोक्त-लक्षणो भगवान् श्री-कृष्ण एवेति दिक् \।\। ६३
\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** परम-विस्मित इति
प्रथमम् आत्यन्तिक-महैश्वर्य-दर्शनेनाहो तावद् अहं पाण्डु-पुत्रो
मर्त्यो\ऽपि कृष्ण-प्रसादाद् एव सर्व-मूल-भूतं परमेश्वरम् इमम्
अपश्यम् इति विस्मितः यतः क्षणं परामृश्याहो तेन कथं युवयोर्
दिदृक्षुणेत्य् उक्तम् \। सर्वादि-परमेश्वरस्य तस्य स्वांशे कृष्णे दिदृक्षा
कथं सम्भवेत् \। सम्भवतु वा सा कदाचित् किन्तु दिदृक्षतेत्यनुक्त्वा
दिदृक्षुणेति ताच्छील्य-प्रत्ययेन दिदृक्षायाः सार्वदिकत्वं बुध्यते \।
भवतु वा सार्वदिकी दिदृक्षा द्वारकास्थं कृष्णं विभुत्वात्
स्व-सृज्य-विश्वस्य करामलक-तुल्यत्वाच् च तत्र स्थित्यैव कथं न
पश्यति, मास्तु वा विभुत्वं विप्रापत्याहरणार्थं प्रतिवर्षं द्वारकां
गच्छत्येव तत्रैत्य् अ तैलिक-ताम्बूलकादिभिः परिदृश्यमानं कृष्णं
कथं न पश्यति \। कृष्णस्येच्छां विना कृष्ण-दर्शनं न भवेद् इति
चेन्-मास्तु कृष्ण-दर्शनम्, ब्रह्मण्य-देवो भूत्वापि ब्राह्मणं प्रतिवर्षं
कथं दुःखयति, तन्-मन्ये कृष्ण-दर्शन-उत्कण्ठ्यं त्यक्तुम् अपि न
शक्नोति \। यद्-अर्थम् अकृत्यम् अपि कुरुते, करोत्वकृत्यम् अपि तद् अर्थं
किन्तु विप्रापत्याहरणार्थं कम् अपि सेवकं किं न प्रहिणोति स्वयं
कथं याति \। तन्-मन्ये द्वारकातस् तद् आहरणम् अप्य् अन्यैर् दुःशकं
तस्मात् कृष्ण-नगरस्थं विप्रं तथा दुःखयामि यथा तद्-दुःखं
सोढुम् असमर्थः कृष्णो मह्यं दर्शनं दास्यतीति तद्
अभिप्रायो\ऽवगम्यते \। अत एवान्तर्यामि-रूपेण तेनैव प्रेरितो मुखरो
विप्रः कृष्ण-सन्निधाव् एवागत्य प्रतिबालकनाशान्ते तां गाथां गायति \।
तस्मात् ततो\ऽप्यस्य कृष्णस्यैव पारमैश्वर्यम् अधिकम् अनुमीयत इति
विभाव्य परम-विस्मितः ततश् च कृष्णम् एव पृष्ट्वा तत्त्वम्
अत्रावधारयाम् इति विमृश्यार्जुनेन पृष्टे सति कृष्णेनोक्तं यथा
हरिवंशे---

> मद्-दर्शनार्थं ते बाला हृतास् तेन महात्मना \।
>
> विप्रार्थम् एष्यते कृष्णो मत्-समीपं न चान्यथेति \।\।

मया तु विप्रार्थम् अपि न गतं तत्-समीपं किन्तु सख्युस् तव
प्राण-रक्षार्थम् एव यदि विप्रार्थम् अहम् अगमिष्यंस् तदा
प्रथम-बालहरणानन्तरम् एव खल्व् अगमिष्यम् \। नवमे बाले हते
सत्येव यस्माद् अगमम् \। तस्मान् न तस्यानुरोधात् किन्तु त्वद् अनुरोधाद्
एवेति सर्वं तत्त्वं कृष्ण-मुखात् श्रुत्वा\ऽर्जुनो यत् किञ्चित् पौरुषं
पुंसां परव्योम-नाथ-पर्यन्तानामापि पुरुषाणां तत्-सर्वं
कृष्णानुकम्पितं कृष्णानुकम्पासम्पादितम् एव मेने \। इत्य् एवं वेदस्तवम्
आरभ्यैव तत्-कथापर्यन्तम् अत्र दशम-स्कन्धान्ते
दशमस्याश्रयत्वस्य कृष्णस्यैव सर्वोत्कर्ष-विवरणम् अभूद् इति ज्ञेयम्
\। इदं तु भारत-युद्धात्-पूर्वम् एव कृतम् अपि
श्रेष्ठ्य-कथन-प्रस्तावेनात्रोक्तम् इति श्री-स्वामिचरणाः \।\। ६३-६६ \।\।

**\॥।**

**\।\। १०.८९.६४ \।\।**

**इतीदृशान्य् अनेकानि वीर्याणीह प्रदर्शयन् \।**

**बुभुजे विषयान् ग्राम्यान् ईजे चात्य्-ऊर्जितैर् मखैः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** अथ
श्री-कृष्ण-कर्मणामानन्त्यम् आह---इतीति \। नर-लोक-विडम्बनम्
आह---बुभुज इति \। अत्यूर्जितैर् अन्येन कर्तुम् अशक्यैर् मखैर्
अश्वमेधादिभिः \। तथैतत्-प्रसङ्गेनान्यान्य् अपि तच् चरितानि स्मृत्वा
सास्रगद्-गदम् आह---तानि च सर्वाणि विवक्षन्न् अपि श्री-परीक्षिद्
आयूःस्वतापतासङ्कोचेन सदुःखम् उपसंहरन् एव चाह---इतीति त्रिभिः \।
इति पूर्वोक्त-प्रकारेण \। ईदृशानि पूर्वोक्त-तुल्यानि वीर्याणि
अद्भुत-कर्माणि इह लोके प्रकर्षण दर्शयन् प्रकटयन्न् अपि लीलया
ग्राम्यान् लौकिकान् अपि सर्वान् विषयान् बुभुजे \। ईजे च अत्यूर्जितैर्
महा-संविधान-सम्पन्नैः \।\। ६४ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथैतत्-प्रसङ्गेनान्यान्य् अपि
तच् चरितानि स्मृत्वा सास्रगद्-गदम् आह---तानि च सर्वाणि विवक्षन्न् अपि
श्री-परीक्षिद् आयूःस्व-तापतासङ्कोचेन सदुःखम् उपसंहरन् एव
चाह---इतीति त्रिभिः \। इति पूर्वोक्त-प्रकारेण ईदृशानि पूर्वोक्त-तुल्यानि
वीर्याणि अद्भुत-कर्माणि इह लोके प्रकर्षेण दर्शयन् प्रकटयन्न् अपि
लीलया ग्राम्यान लौकिकान् अपि सर्वान् विषयान् बुभुजे तथैजे चेति
अत्यूर्जितैः परमोद्भटैः \।\। ६४ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.६५ \।\।**

**प्रववर्षाखिलान् कामान् प्रजासु ब्राह्मणादिषु \।**

**यथा-कालं तथैवेन्द्रो भगवान् श्रैष्ठ्यम् आस्थितः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** श्रैष्ठ्यं
गृहस्थ-धर्मोत्कृष्ट्यम् \। प्रववर्ष अविच्छेदेन पूरयामास \। कामान्
दृष्टार्थान् \। आदिशब्दाद् अन्त्यजा अपि ज्ञेयाः \। तच् च यथाकालम्
अवसरोचितं तत्रापि बाहुल्ये दृष्टान्तः \। यथेति इन्द्रो यथा जलानि
वर्षति तथैवेत्य् अर्थः \। यतो भगवान् परिपूर्णैश्वर्यादिः यत एव
च सर्वावतारावतारिभ्यः \। श्रेष्ठ्यम् आस्थितः नित्यम् एव तत्-प्राप्तः
\। भारत-युद्धादित्य् आदि स्वामिचरणैर् युक्तम् एवोक्तम् \। वीर्यं
त्र्यम्बकतोषणम् इत्य् अर्जुनोक्त त्वात् यद्यप्य् अज्ञातवासानन्तरम्
एवार्जुनस्य तद् इदं चरितं लभ्यते तथापि तद्
अन्तराभिमन्यु-विवाह-परीक्षिदाधानयोर् अन्तराले काल-बाहुल्यम्
उपलभ्यते \। तद् अन्तरान्तरा चार्जुनस्य द्वारका-गमनं सम्भाव्यत
इति \।\। ६५ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रकर्षेण ववर्ष
अविच्छेदेन पूरयामास \। कामान् दृष्टार्थान् \। आदि-शब्दाद् अन्त्यजा अपि
ज्ञेयाः \। तच् च यथा-कालम् अवसरोचितं तत्रापि बाहुल्ये दृष्टान्तः \।
यथेति इन्द्रो यथा जलानि वर्षति तथैवेत्य् अर्थः \। यतो भगवान्
परिपूर्णैश्वर्यादिः यत एव च सर्वावतारावतारिभ्यः \। श्रेष्ठ्यम्
आस्थितः नित्यम् एव तत्-प्राप्त इति \।\। ६५ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.८९.६६ \।\।**

**हत्वा नृपान् अधर्मिष्ठान् घातयित्वार्जुनादिभिः \।**

**अञ्जसा वर्तयाम् आस धर्मं धर्म-सुतादिभिः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स्वयं कंसादीन् \।
अर्जुनस्यादिः प्रथमो भीमसेनो\ऽर्जुनादिः \। तैर् इति बहुत्वं
धनञ्जयादि-ग्रहार्थम् \। दुर्योधनादीन्-घातयित्वा \। यद् वा,
अर्जुन-सदृशैरैः \। धर्मुतीत्यत्रोक्तादिना जारासन्धिसहदेवादि-ग्रहः
\।\। ६६ \।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** स्वयं हत्वा अर्जुनादिभिर्
घातयित्वा च धर्म स्व-भक्ति-पर्यन्तं वर्तयामास प्रावर्तयत् \।
एवं भगवतः श्री-कृष्णस्य सर्व-सुख-कर्तृत्वं स्मृत्वा क्षणं
रुदितवान् इति ज्ञेयम् \। टीकायाम् इदन्त्व् इति वीर्यं त्र्यम्बक-तोषणम् इत्य्
अर्जुने नोक्त त्व् आद्यप्य् अज्ञात-वासानन्तरमेवार्जुनस्य तद् इदं चरितं
लभ्यते तथापि तद् अनन्तराभिमन्यु-विवाह-परीक्षिदाधानयोर् अन्तराले
काल-बाहुल्यम् उपलभ्यते \। तद् अन्तरान्तरा चार्जुनस्य द्वारका-गमनं
सम्भाव्यत इति \।\। ६६ \।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी), जीव-गोस्वामी
(क्रम-सन्दर्भः, बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

इति सारार्थदर्शिन्यां हर्षिण्यां भक्त-चेतसाम् \।

ऊननवतितमो\ऽध्यायो दशमे\ऽजनि सङ्गतः \।\।

**\॥।**

इति श्रीमद्-भागवते महा-पुराणे ब्रह्म-सूत्र-भाष्ये पारमहंस्यं

संहितायां वैयासिक्यां दशम-स्कन्धे द्विज-कुमारानायनं

एकोनोनवतितमोऽध्यायः \।

\।\। ८९ \।\।

**(१०.९०)**

### अथ नवतितमोऽध्यायः

### श्रीकृष्णलीलानां संक्षेपतो\ऽनुवर्णनं तन्महिषीणां तस्मिन्ननुरागाधिक्यं यदुवंशीयानामसंख्येयत्वप्रतिपादनं च \।

**\।\। १०.९०.१-६ \।\।**

**श्री-शुक उवाच---**

**सुखं स्व-पुर्यां निवसन् द्वारकायां श्रियः पतिः \।**

**सर्व-सम्पत्-समृद्धायां जुष्टायां वृष्णि-पुङ्गवैः \।\।**

**स्त्रीभिश् चोत्तम-वेषाभिर् नव-यौवन-कान्तिभिः \।**

**कन्दुकादिभिर् हर्म्येषु क्रीडन्तीभिस् तडिद्-द्युभिः \।\।**

**नित्यं सङ्कुल-मार्गायां मद-च्युद्भिर् मतङ्-गजैः \।**

**स्वलङ्कृतैर् भटैर् अश्वै रथैश् च कनकोज्ज्वलैः \।\।**

**उद्यानोपवनाढ्यायां पुष्पित-द्रुम-राजिषु \।**

**निर्विशद्-भृङ्ग-विहगैर् नादितायां समन्ततः \।\।**

**रेमे षोडश-साहस्र- पत्नीनाम् एक-वल्लभः \।**

**तावद् विचित्र-रूपोऽसौ तद्-गेहेषु महर्द्धिषु\।\।**

**प्रोत्फुल्लोत्पल-कह्लार- कुमुदाम्भोज-रेणुभिः \।**

**वासितामल-तोयेषु कूजद्-द्विज-कुलेषु च \।\।**

**श्रीधर-स्वामी (भावार्थ-दीपिका) :**

चरमे तु पुनः प्रोक्ता कृष्ण-लीला समासतः \।

यदु-वंश-प्रसूतानाम् आनन्त्यं च स-कारणम् \।\।

श्री-कृष्ण-विभूतिं समासेन दर्शयति---सुखं स्व-पुर्याम् इति \।
**सर्व-संपद्**-आदि-विशिष्टायाम् \। **श्रियः पतिः**
षोडश-सहस्र-पत्नीनाम् एक-वल्लभः संस् तासां गेहेषु रेमे \[भा।पु।
१०.९०.५\] इत्य् अन्वयः \।\।१-५\।\। गेह-विशेषणं
प्रोत्फुल्लेत्य्-आदि-श्लोकेन \।\।६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** चरमे नवतितमे \।
स्कन्ध-समाप्त्य्-अपेक्षं चरम-पदम् \। स-कारणं कारणं चात्र
भगवत्-प्रसादो दैतेय-निग्रहश् च, देवासुराहव-हता
इत्य्-आदि-श्लोक-द्वयेनात्रैव तथोक्तः \। स्व-पुर्यां स्वत्वेन स्वीकृतायाम्
\।\।१\।\।

आदिना लीलान्तर-ग्रहः \। हर्म्येषु धनिनां योग्येषु समुन्नत-गृहेषु
\।\।२\।\।

निर्विशेषद्भिर् मध्वादि भुञ्जानैर् भृङ्गैर् विहगैश् च घोषवत् कृतायाम्
\।\।४\।\।

श्रियः पतिर् इति कर्तृ-पदम् आद्य-पद्य-गतम् अत्र सम्बध्यते \।
तावन्ति स्त्री-सम-सङ्ख्यानि विचित्राणि रूपाणि यस्यासौ \। महत्य ऋद्धयो
येषु तेषु \।\।५\।\।

वासितानि परिमली-कृतानि तोयानि येषु गृहेषु \।\।६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** रेमे
षोडश-सहस्र-पत्नीनाम् इत्य्-आदि \। तावन्ति बिभ्रद्-रूपाणि बिभ्रद् अपि
एक एव वल्लभ एकश् चासौ वल्लभश् चेति \। इदम् एव ऐश्वर्यं, न तु
काय-व्यूहः स तस्य, स तु सामान्य-योगिनाम् अपि सम्भवति, नापि
स्फुरद्-रूपत्वेन तासां तथा मानम्, केवल-स्फूर्तेस्
तथा-व्यवहाराभावात् \। अपि तु मध्याह्न-कालीय-सूर्यवत्
वस्तु-महिइमैवायम् \।\।५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुनान्ते तस्यैव
क्रीडा-सुख-रूपं परं प्रयोजनम् आह---सुखम् इत्य्-आदिना, स्त्रिय
\[१०.९०.६\] इत्य् अन्तेन \। स्वस्य पुर्याम् इति सुख-निवास-योग्यतोक्ता \।
अत एव नितरां वसन्न् इति श्री-वैकुण्ठाधिक-सुख-वासः सूचितः \। अतो
महा-लक्ष्म्या अपि सुख-वासस् तत्रैवातिशयेनाह---**श्रियः पतिर्** इति
\। अत एव सर्वाभिः सम्पद्भिः समृद्धायां सम्पन्नायाम् \। यद् वा,
सुख-निवासस्य प्रकारस् तद्-धेतुर् वा \। श्रियः श्री-रुक्मिण्याः पतिः
श्री-भगवद्-अनुसारेण पूर्वतो विस्तारित-निजाशेष-रूप-गुणादिकतया सह
योग्य-क्रीडा-विशेषेण तत्-परिपालक इत्य् अर्थः \।

किं च, सर्व-सम्पद्भिः सम्यक् श्री-वैकुण्ठतोऽप्य् उत्तमतया ऋद्धायां
नित्य-नूतनतया वर्धमानायाम् इति \।

किं च, स्त्रीभिश् च जुष्टायां, उत्तमः श्री-वैकुण्ठ-स्त्रीभ्योऽप्य् उत्कृष्टो
वेशो भूषणं यासां ताभिः, नव-यौवनम् एव कान्तिः शोभा, किं वा नवं
पूर्व-पूर्वतो विलक्षणं यौवनं कान्तिश् च यासां ताभिः \।\।१\।\।

एवं वेष-वयः-कान्तीर् उक्त्वा वैदग्ध्यादिकम् आह---**कन्दुकेति** \।
आदि-शब्दाद् गीत-नृत्यादयः \। महा-गौरीभिर् इत्य् अर्थः \। यद् वा,
कान्ति-शब्देन तद्-वर्णः सूचित एव \। ततश् चेतस् ततः
कन्दुकादि-क्रीडया तडिताम् इव द्यौश् चञ्चला गतिर् यासां ताभिः \।\।२\।\।

एवम् आन्तरीं सम्पदम् उक्त्वा बाह्यं वदन् सदा चतुरङ्ग-सेनासेवितत्वम्
आह---नित्यम् इति \। **सङ्कुलाः** सङ्कीर्णा व्याप्ता वा **मार्गा** यस्यास्
तस्याम् सुष्ठु श्री-वैकुण्ठाधिक-शोभनतयालङ्कृतैः, अस्य
मतङ्गजादिभिः सर्वैर् अप्य् अन्वयः \। तत्रापि **कनकोज्ज्वलैर्** इति
स्वर्ण-प्राचूर्याभिप्रायेण \। किं वा, रथानाम् एव
सौवर्ण-चित्र-मयत्वात् तेषाम् एवेदं विशेषणम् \।\।३\।\।

अधुना तद्-बाह्यम् अप्य् आह---उद्यानेति \। उद्यानानि पुष्प-प्रधानानि,
उपवनानि फल-प्रधानानि वनानि \। तानि तैस् तैश् चाढ्यायां युक्तायां,
अत एव पुष्पितानां द्रुमाणां राजिषु ये निर्विशन्तो निःशेषेण प्रविशन्तो वा
भृङ्गा विहगाश् च, तैः समन्ततो बहिर् अन्तश् च सर्व-दिक्षु **नादितायाम्
\।**

अतो **रेमे** बहुधा चिक्रीड \। कथम् ? तद् आह---षोडशेति \।
एक-वल्लभः सन् सर्वासां तासां प्रत्येकं युगपत्
प्रीत्य्-आचरण-पूर्वकम् इत्य् अर्थः \। न च तद् असम्भाव्यं तस्य
शक्ति-विशेषाद् इत्य् आह---तावन्तीति \। बिभ्रद् इव बिभ्रत् \। अत एवोक्तं
श्री-हरि-वंशे जल-क्रीडा-प्रसङ्गे---

> अहम् इष्टा मया सार्धं जले वसति केशवः \।
>
> इति ता मेनिरे सर्वा मुदा नारायण्-स्त्रियः \।\।
>
> सर्वाः सुरत-चिह्नाङ्ग्यः सर्वाः सुरत-तर्पिताः \।
>
> मानम् ऊहुश् च ताः सर्वा गोविन्द-बहु-मानजम् \।
>
> अहम् इष्टाहम् इष्टेति स्निग्धे परिजने तदा \।
>
> नारायण-स्त्रियः सर्वा मुदा शंश्लाघिरे शुभाः \।\। \[ह।वं।
> २.८८.१४-१६\]

किं च,

> एकार्पित-मनो-दृष्ट्योर् नर्ष्यान्ताश् चक्रुर् अङ्गनाः \।
>
> नारायणेन देवेन तर्प्यमाण-मनोरथाः \।\।
>
> शिरांसि गर्वितान्य् ऊहः सर्वा निरवशेषतः \।
>
> बाल्लभ्य्-अङ्के शिव-मयं वहन्त्यश् चारु-दर्शनाः \।\। \[ह।वं।
> २.८८.२०-२१\] इति \।\।५\।\।

महत्य ऋद्धयः सर्व-सिद्धयो येषु तेषु, सर्व-सम्पत्-समृद्धायाम्
इत्य्-उक्तानाम् अपि ऋद्धीनाम् अत्र पुनर्-उक्तिस् तत्-पुर्याम् अपि विशेषतो
गृहाणाम् अशेष-सम्पत्त्य्-अपेक्षया \।\।४-५\।\।

प्रकर्षेण उद् उच्चैर् अतिशयेन फुल्लानाम् उत्पलादीनां रेणुभिर् वासितम्
अमलं तोयं गृहान्तर्-वर्ति-क्रीडा-तडागादि-जलं येषां तेषु \। तत्र
कह्लारं सौगन्धिकम् उत्पल-कुमुदयोः श्वेत-रक्तत्वेन भेदः \।
कूजन्ति द्विजानां पारावतादीनां कुलानि येषु तेषु तद्-गृहेषु \। यद् वा,
वासितेष्व् अमलेषु तोयेषु च विजहारेति परेणान्वयः \।\।**६\।\।**

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च चित्तं समाधाय
समाप्तौ परम-सुख-मयं लीला-विशेषं स्मरन्न् आह---सुखम् इत्य्-आदिना,
स्त्रिय \[१०.९०.६\] इत्य् अन्तेन \। तत्राद्यं षट्कं स्वस्य स्वयं
भगवतः पुर्याम् इति स्वभाविकता स्व-लीला-सुख-निवास-योग्यता चोक्ता
\। अत एव नितरां वसन्न् इति वैकुण्ठादिभ्योऽप्य् आधिक्यम् \। अतस्
तदीयासाधारण-लक्ष्म्या रुक्मिणी-रूपाया अपि \। तथैव तत्र वास इत्य्
आह---**श्रियः पतिर्** इति \। अत एवम् उत्तरोत्तरत्रापि वैशिष्ट्यम्
एवोह्यम् \।\।१\।\।

नवं नित्यम् एव पूर्व-पूर्वता-विलक्षणं यौवनं कान्तिश् च यासां
ताभिः \। एवं वेष-वयः-कान्तीर् उक्त्वा वैदग्ध्यादिकम्
आह---**कन्दुकेति** \। आदि-शब्दाद् गीत-नृत्यादयः \। तत्र चेतस् ततः
कन्दुकादि-क्रीडया चलन्तीनां तडिताम् इव द्यौः शोभा यासां ताभिः
\।\।२\।\।

एवम् उत्तरीणां सम्पदम् उक्त्वा बाह्यं वदन् सदा चतुरङ्ग-सेनासेवितत्वम्
आह---नित्यम् इति \। **सङ्कुलाः** सङ्कीर्णा **मार्गा** यस्यास् तस्याम्
अलङ्कृतैर् इत्य् अस्य मतङ्ग-जादिभिः सर्वैर् अप्य् अन्वयः \। तत्रापि
**रथैः कनकोज्ज्वलैः** सौवर्ण-चित्र-मयैः \।\।३\।\।

अधुना तद्-बाह्यम् अप्य् आह---उद्यानेति \। **नादितायाम्** इति भृङ्गादिभिर्
हेतुभिः सञ्जात-नादायाम् इत्य् अर्थः \।\।४\।\।

**रेमे** बहुधा चिक्रीड \। कथम् ? तद् आह---षोडशेति \। एकोऽपि
वल्लभः सन् युगपत् प्रीति-दान-पूर्वकम् इति भावः \। न च तद्
असम्भाव्यं तस्य शक्ति-विशेषाद् इत्य् आह---तावन्तीति \। रूपाण्य् एकस्यैव
विग्रहस्य सर्वत्र स्फुरणानि चित्रं बतैतद् एकेन वपुषा \[भा।पु।
१०.६९.२\] इत्य्-आदि श्री-नारदोक्तेः \। अत एवोक्तं श्री-हरि-वंशे
जल-क्रीडा-प्रसङ्गे---

अहम् इष्टा मया सार्धं जले वसति केशवः \।

इति ता मेनिरे सर्वा मुदा नारायण्-स्त्रियः \।\।

सर्वाः सुरत-चिह्नाङ्ग्यः सर्वाः सुरत-तर्पिताः \।

मानम् ऊहुश् च ताः सर्वा गोविन्द-बहु-मानजम् \।

अहम् इष्टाह्म् इष्टेति स्निग्धे परिजने तदा \।

नारायण-स्त्रियः सर्वा मुदा शंश्लाघिरे शुभाः \।\। \[ह।वं।
२.८८.१४-१६\]

किं च,

एकार्पित-मनो-दृष्ट्योर् नर्ष्यान्ताश् चक्रुर् अङ्गनाः \।

नारायणेन देवेन तर्प्यमाण-मनोरथाः \।\।

शिरांसि गर्वितान्य् ऊहः सर्वा निरवशेषतः \।

बाल्लभ्य्-अङ्के शिव-मयं वहन्त्यश् चारु-दर्शनाः \।\। \[ह।वं।
२.८८.२०-२१\] इति \।\।५\।\।

महत्यस् तादृशम् अपि पुर्याम् उत्कृष्टा ऋद्धयो येषु तेषु कह्लारं
सौगन्धिकम् उत्पल-कुमुदयोः श्वेत-रक्तत्वेन भेदः \।\।**६\।\।**

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** रेमे षोडश- इत्य्-आदि \।
षोडश-सहस्रं रूपाणि बिभ्रद् अपि पत्नीनां मध्ये एक-वल्लभ एकश्
चासौ वल्लभश् चेति \। तथा एक एव सम-षोडश-सहस्रधा भासमानो
रेम इत्य् अर्थः \। न तु काय-व्यूहेन, काय-व्यूहस् तु सामान्य-योगिनाम्
एव सम्भवति \। अयं तु योगेश्वरेश्वर एक एव षोडश-गृहेषु
रमितवान्, नैतत् तर्क-सहम् इत्य् अपि न व्यामकत्वात् तस्य वपुषः
परिच्छिन्नत्वेऽपि व्यापकत्वम् इति \।\।५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :**

नवतितमे जल-केलौ महिषीणां प्रेम-वैचित्री \।

यादव-गणना-शक्तिर् लीलानां नित्यता चोक्ता \।\।

अथ मधुरेण समापयेद् इति न्यायेन कृष्णस्य जल-विहारं वर्णयन्
प्रथमम् उद्दीपनत्वेन नगर-रामणीयकम् आह---सुखम् इत्य्-आदिना \। तद्
गृहेषु तासां गृहेषु रेमे इत्य् अन्वयः \। गृहेषु रमणम्
आह---प्रोत्फुल्लेति \।वासितान्य् अमलानि यानि तोयानि तेष्व् इत्य् अर्थः
\।\।१-६\।\।

**\॥।**

**\।\। १०.९०.७ \।\।**

**विजहार विगाह्याम्भो ह्रदिनीषु महोदयः \।**

**कुच-कुङ्कुम-लिप्ताङ्गः परिरब्धश् च योषिताम् \।\।**

**श्रीधर-स्वामी (भावार्थ-दीपिका) :** तथा **ह्रदिनीषु चाम्भो विगाह्य
विजहार** \। **महान् उदयो** वैभवं यस्य सः \। **योषितां
कुच-कुङ्कुमैर् लिप्ताङ्गः** यतस् ताभिः **परिरब्धः** \।\।७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ह्रदिनीषु नदीषु \।
ह्रदिनी तटिनी नदी इत्य् उत्पपोक्तेः \। ताभिर् योषिद्भिः \।\।७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तत्-प्रकारम्
एवाह---विगाह्येति \। ह्रदिनीष्व् इत्य् उपलक्षणं, श्री-हरिवंशोक्तानुसारेण
सागरोऽपि ज्ञेयः \। महोदय इति जल-क्रीडोपकरण-वर्ग-सम्पत्तिर् अपि
सूचिता \। सा चोक्ता तत्रैव हरि-वंशे---

> काश्चित् काष्ठमयैस् तेरुः प्लवैः सर्वाङ्ग-शोभनाः \।
>
> क्रौञ्च-बर्हिण-नागानाम् आकार-सदृशैः स्त्रियः \।\।
>
> मकराकृतिभिश् चान्या मीनाभैर् अपि चापराः \।
>
> बहु-रूपाकृति-धरैः पुप्लुवुश् चापराः स्त्रियः \।\।

किं च,

> नौभिर् गृह-प्रकाशाभिश् चिक्रीडुर् अपराजिताः \।
>
> स्नातानुलिप्ता मुदिताः सायाह्नेऽन्धक-वृष्णयः \।\।
>
> आयाताश् चतुरास्रश् च वृत्ताश् च स्वस्तिकास् तथा \।
>
> प्रासादा नौषु कौरव्य विहिता विश्वकर्मणा \।\।

किं च,

> भक्ष्य-भोज्यानि पेयानि चोष्यं लेह्यं तथैव च \।
>
> बहु-प्रकारं मनसा ध्यातं तेषां भवत्य् उत \।\।

किं च,

> नारायणाज्ञया वृक्षाः पुष्पाणि मुमुचुर् भृशम् \।
>
> ऋतवश् चानुरूपाणि विहायसि गतास् तथा \।\।
>
> ववौ महोरहो वातो रति-खेद-हरः सुखः \।
>
> रजोभिः सर्व-पुष्पाणां युक्तश् चन्दन-शैत्य-भृत् \।\।
>
> शीतोष्णम् इच्छतां तत्र बभूव वसुधा-पते \।
>
> वासुदेव-प्रसादेन भौमानां क्रीडतां तदा \।\।

किं च,

> उवाह सर्व-गन्धाढ्यं स्वच्छं वीर महोदधिः \।
>
> तोयं चालवणं वीर वासुदेवस्य शासनात् \।\।
>
> गुल्फ-दघ्नं जानु-दघ्नम् ऊरु-दघ्नं तथैव च \।
>
> नारीणां स्तन-दघ्नं च जलं समभिकाङ्क्षितम् \।\। इत्य्-आदि \।

यद् वा, महान् उदयः सर्वथोत्कर्षो यस्य सः \। अतस् तस्यैव तादृशी
क्रीडा युज्यत इति भावः \। यद् वा, महोदयत्वम् एव दर्शयति---कुचेति
\। अनेन जल-क्रीडा-कारणम् अपि सूचितम् \।\।७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विजहारेति \। तैर् व्याख्यातम्
\। यद् वा, सुखम् इत्य्-आदिकं पञ्चकम् एव \। प्रोत्फुल्लेति युग्मकम् \।
वासितेष्व् अमलेषु च तोयेषु च विजहार \। तत् प्रविगाह्येति ह्रदिनीष्व् इत्य्
उपलक्षणं श्री-हरिवंशोक्तानुसारेण सागरेऽपि ज्ञेयम् \। महोदय इति
जल-क्रीडोपकरण-वर्ग-सम्पत्तिर् अपि महती सूचिता \। सा चोक्ता
तत्रैव---

> काश्चित् काष्ठमयैस् तेरुः प्लवैः सर्वाङ्ग-शोभनाः \।
>
> क्रौञ्च-बर्हिण-नागानाम् आकार-सदृशैः स्त्रियः \।\।
>
> मकराकृतिभिश् चान्या मीनाभैर् अपि चापराः \।
>
> बहु-रूपाकृति-धरैः पुप्लुवुश् चापराः स्त्रियः \।\। \[ह।वं।
> २.८८.२७-२८\]

किं च,

> नौभिर् गृह-प्रकाशाभिश् चिक्रीडुर् अपराजिताः \।
>
> स्नातानुलिप्ता मुदिताः सायाह्नेऽन्धक-वृष्णयः \।\।
>
> आयाताश् चतुरास्रश् च वृत्ताश् च स्वस्तिकास् तथा \।
>
> प्रासादा नौषु कौरव्य विहिता विश्वकर्मणा \।\। \[ह।वं। २.८८.५७-५८\]

किं च,

> भक्ष्य-भोज्यानि पेयानि चोष्यं लेह्यं तथैव च \।
>
> बहु-प्रकारं मनसा ध्यातं तेषां भवत्य् उत \।\। \[ह।वं।
> २.८८.५५\]

किं च,

> नारायणाज्ञया वृक्षाः पुष्पाणि मुमुचुर् भृशम् \।
>
> ऋतवश् चानुरूपाणि विहायसि गतास् तथा \।\।
>
> ववौ महोरहो वातो रति-खेद-हरः सुखः \।
>
> रजोभिः सर्व-पुष्पाणां युक्तश् चन्दन-शैत्य-भृत् \।\।
>
> शीतोष्णम् इच्छतां तत्र बभूव वसुधा-पते \।
>
> वासुदेव-प्रसादेन भौमानां क्रीडतां तदा \।\। \[ह।वं। २.८८.७२-७४\]

किं च,

> उवाह सर्व-गन्धाढ्यं स्वच्छं वीर महोदधिः \।
>
> तोयं चालवणं वीर वासुदेवस्य शासनात् \।\।
>
> गुल्फ-दघ्नं जानु-दघ्नम् ऊरु-दघ्नं तथैव च \।
>
> नारीणां स्तन-दघ्नं च जलं समभिकाङ्क्षितम् \।\। \[ह।वं।
> २.८८.२३-२४\] इत्य्-आदि \।\।७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तडागादि-तोय-सामान्येषु
रमणम् उक्त्वा नदीषु रमणम् आह---विजहारेति \। परिरब्धश् च अर्थात्
ताभिः \।\।७\।\।

**\॥।**

**\।\। १०.९०.८-९ \।\।**

**उपगीयमानो गन्धर्वैर् मृदङ्ग-पणवानकान् \।**

**वादयद्भिर् मुदा वीणां सूत-मागध-वन्दिभिः \।\।**

**सिच्यमानोऽच्युतस् ताभिर् हसन्तीभिः स्म रेचकैः \।**

**प्रतिषिञ्चन् विचिक्रीडे यक्षीभिर् यक्ष-राड् इव \।\।**

**श्रीधर-स्वामी (भावार्थ-दीपिका) :** सूत-मागध-बन्धिभिश्
चोपगीयमानः \।\।८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** रेचकैः
चर्मादि-निर्मित-सेचन-यन्त्रैः \। यन्त्रे चर्मादि-रचिते सेचनार्थं
तथौषधे \। द्रावके रेचकः शिश्ने इति धरणिः \। विचिक्रीडे स्म \।
यक्ष-राट् कुबेरः \। यक्षाणाम् अणीव-कामित्वेन तत्-साम्यम् उक्तम् \।\।९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** गन्धर्वैस् तत्-सदृशैर्
गायकोत्तमैः \। किं वा, श्री-भगवत्-प्रीत्यै काले समागतैर्
देव-भेदैर् एव \। तथेत्य् उक्त-समुच्चये \। किं वा, तेनानिर्वचनीयेन
प्रकारेण मृदङ्गादीन् वादयद्भिर् इति वादकैर् इत्य् अर्थः \। सूतादिभिश्
चोपगीयमानः \। समम् अन्यत् \।

ताभिर् योषिद्भिः \। रेचकैर् जल-क्षेप-यन्त्र-विशेषैः \। विविधं
चिक्रीडे चिक्रीड \। अच्युत इति सर्वासां प्रत्येकं
पार्श्व-स्थित्य्-अभिप्रायेण \। बह्वीभिः सहैकस्य विक्रीडायां
दृष्टान्तः---यक्षीभिर् इति \। यक्ष-राट् कुबेरः \।\।८-९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** उपेति युग्मकम् \।
गीत-गानोपकरणत्वेन गन्धर्वैर् मृदङ्गादीन् वादयद्भिः सूतादिभिस् तु
पुराण-गानाद्य्-उपकारणत्वेन वीणाम् इति ज्ञेयम् \। एते च जलं परितः
पट-प्राकाराद् बहिर् ज्ञेयाः \। रेचकैर् जल-क्षेप-यन्त्र-विशेषैः \।
विविधं चिक्रीडे चिक्रीड \। अच्युत इति सर्वासां प्रत्येकं
पार्श्व-स्थित्य्-अभिप्रायेण \। तत्र धार्ष्ट्यांशे दृष्टान्तः---यक्षीभिर् इति
\। यक्ष-राट् कुबेरः \।\।८-९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** गन्धर्वादयः पट-प्राकाराद् बहिः
स्थिताः ज्ञेयाः \।\।८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** रेचकैर्
जल-क्षेप-यन्त्र-विशेषैः \। यक्षीभिर् इति धार्ष्ट्य्-अंशे दृष्टान्तः
\।\।९\।\।

**\॥।**

**\।\। १०.९०.१० \।\।**

**ताः क्लिन्न-वस्त्र-विवृतोरु-कुच-प्रदेशाः**

**सिञ्चन्त्य उद्धृत-बृहत्-कवर-प्रसूनाः \।**

**कान्तं स्म रेचक-जिहीर्षययोपगुह्य**

**जात-स्मरोत्स्मय-लसद्-वदना विरेजुः \।\।**

**श्रीधर-स्वामी (भावार्थ-दीपिका) : ताः क्लिन्न-वस्त्राः,** अत एव
**विवृतोरु-कुच-प्रदेशाः** \। **उद्धृतानि** विस्रस्तानि
**बृहत्-कबरेभ्यः प्रसूनानि** यासां ताः \। **जातेन स्मरेण** य
उत्सवस् तेन **लसन्ति वदनानि** यासां ताः \।\।९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** ताः स्त्रियो विरेजुः स्मेति
सम्बन्धः \। अत एव क्लिन्न-वस्त्रत्वाद् एव विवृताः प्रत्यक्षीभूता
उरु-प्रदेशाः कटि-प्रदेशाश् च यासां ताः \।\।१०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** उद्धृतेषु बृहत्सु
कबरेषु प्रसूनानि यासां जल-क्लेदन-भिया कबरा ऊर्ध्वं कृत्वा बद्ध
इत्य् अर्थः \। कान्तं श्री-कृष्णं रेचको जल-यन्त्रं हर्तुम् इच्छया
उपगुह्य विरेजुः \।\।१०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ततश् च ता अधिकम्
अशोभतेत्य् आह---ता इति \। कान्तं सिञ्चन्त्यः स्वस्य कान्तस्य यद् रेचकं
तस्य जिहीर्षया तन्-मिषेणेत्य् अर्थः \। कान्तम् एवोपगुह्य बलाद्
बाहु-वक्षः-कण्ठादि-ग्रहणेनालिङ्ग्य उत्स्मय उत्कृष्ट-स्मितं वा, मदो वा,
विशेषेण पूर्वतोऽधिकतया रेजुः \।\।१०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ततश् च ता अधिक-शोभन्तेत्य्
आह---ता इति \। कान्तं सिञ्चन्त्यः स्मेति विस्मये जिहीर्षया तन्-मिषेणेत्य्
अर्थः \। उत्स्मयः कम् अप्य् उत्कर्ष-प्राप्तवत् स्मितम् \। उत्सवेति पठः
क्वचित् \।\।१०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ताः क्लिन्न-वस्त्रेत्य्-आदि \।
उद्धृतेषु बृहत्सु कबरेषु प्रसूनानि यासां जल-क्लेदन-भिया उद्धृत्या
बद्धा ये कबरास् तेष्व् इत्य् अर्थः \। कान्तं श्री-कृष्णम् उपगुह्य दोर्भिर्
आपीड्य रेचक-यन्त्र तस्य जिहीर्षया रेजुः, न तु जहुः विझीर्षया
रमणाभिनयनम् एव चक्रुर् इत्य् अर्थः \।\।१०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** उद्धृतानि विस्रस्तानि
बृहत्-कबरेभ्यः प्रसूनानि यासां ताः \।\।१०\।\।

**\॥।**

**\।\। १०.९०.११ \।\।**

**कृष्णस् तु तत्-स्तन-विषज्जित-कुङ्कुम-स्रक्**

**क्रीडाभिषङ्ग-धुत-कुन्तल-वृन्द-बन्धः \।**

**सिञ्चन् मुहुर् युवतिभिः प्रतिषिच्यमानो**

**रेमे करेणुभिर् इवेभ-पतिः परीतः \।\।**

**श्रीधर-स्वामी (भावार्थ-दीपिका) :** तासां स्तनेभ्यो
विषज्जित-कुङ्कुमा स्रग् यस्य \। क्रीडाया अभिषङ्गेणाभिनिवेशेन धुतः
कम्पितः कुन्तल-वृन्द-बन्धो यस्य सः \।\।११\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** विषज्जित-कुङ्कुमा
लग्न-काश्मीर-राग-स्रक् माला \।\।११\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** श्री-भगवांस् तु
परमानन्दं प्रापेत्य् आह---कृष्ण इति \। तु-शब्दो विशेषम् एव दर्शयति
तद् इत्य्-आदि-विशेषणैः \। यद् वा, तुर् अपि,
साक्षात्-परमानन्द-घन-मूर्तिर् भगवान् अपि रेमे \। तत्-प्रकारम्
एवाह---तद् इत्य्-आदिना \। जल-क्रीडायां स्तन-कुङ्कुम-सद्-भावः, तासां
भूषणानुलेपनादेर् अप्य् अक्षयत्वात् \। यद् वा, प्राग् एव स्रजि
संलग्नत्वेन तदानीम् अपि तस्यानपगमात् \। सिञ्चन्त्यस् ता मुहुर् इत्य्
अस्योभयतोऽप्य् अन्वयः \। परीतो युवतिभिर् एव वेष्टितो रेमे, जले
विजहार \। किं वा, परम-सुखी बभूवेत्य् अर्थः \। स्वच्छन्दतया
जल-क्रीडा-सुखे दृष्टान्तः---करेणुभिर् इवेति \।\।११\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** श्री-भगवांस् तु परमानन्दं
प्रापेत्य् आह---कृष्णस् त्व् इति \। तु-शब्दो विशेषे तम् एव दर्शयति तद्
इत्य्-आदि-विशेषणैः \। जल-क्रीडायां स्तन-कुङ्कुम-लेपापायेऽपि
तद्-विषज्जित-स्रक्त्वम् \। प्राग् एव स्रजि संलग्नत्वेन तदानीम् अपि
तस्यानपगमात् \। सिञ्चन्त्यस् ता मुहुर् इत्य् अस्योभयतोऽप्य् अन्वयः \।
परीतो युवतिभिर् एव वेष्टितः स्वच्छन्दतया जल-क्रीडा-सुखे
दृष्टान्तः---करेणुभिर् इवेति \।\।११\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तासां स्तनेभ्यो
विषज्जित-कुङ्कुमा स्रक् यस्य सः \।\।११\।\।

**\॥।**

**\।\। १०.९०.१२ \।\।**

**नटानां नर्तकीनां च गीत-वाद्योपजीविनाम् \।**

**क्रीडालङ्कार-वासांसि कृष्णोऽदात् तस्य च स्त्रियः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **क्रीडा**-सम-कालिकानि
**वस्त्रादीनि** \। **तस्य** श्री-कृष्णस्य \।\।१२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतो नर्तकादीन् अप्य्
आनन्दयद् इत्य् आह---**नटानाम्** इति \। **गीत-वाद्योपजीविनो** गायका
वादकाश् च, तेषाम् अपि \। षष्ठ्यश् चतुर्थीषु \। तत्-**क्रीडाया**
योऽ**लङ्कारान् वासांसि** **चादात्** कृष्ण इति परमौदार्याद्य्-अभिप्रायेण
\। **स्त्रियश्** चादुः \।\।१२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतो नर्तकादीन् अप्य् आनन्दयद्
इत्य् आह---**नटानाम्** इति \। षष्ठ्यश् चतुर्थीषु \। **स्त्रियश्** चादुः
\।\।१२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : नटानाम्** इति चतुर्थेऽर्थे
षष्ठ्यः \।\।१२\।\।

**\॥।**

**\।\। १०.९०.१३ \।\।**

**कृष्णस्यैवं विहरतो गत्य्-आलापेक्षित-स्मितैः \।**

**नर्म-क्ष्वेलि-परिष्वङ्गैः स्त्रीणां किल हृता धियः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : क्ष्वेलिर्** हास्योक्तिर् उच्यते
इति \।\।१३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं जल-क्रीडा-वार्तां
समाप्याधुना श्री-भगवद्-अशेष-क्रीडा-फलित-विशेषम् आह---**कृष्णस्य**
इत्य्-आदि द्वादशबिः \। **एवम्** अनेनोक्त-प्रकारेण **विहरतो** गृहेषु
जलेषु च क्रीडतः कृष्णस्य सर्व-चित्ताकर्षकस्य भगवतो
**गत्य्**-आदिभिर् इति गत्य्-आदीनाम् अपि तदीयत्वेन सर्व-चित्ताकर्षकत्वम्
अभिप्रेतम् \। **क्ष्वेली**-स्तनालभनादि-गत्य्-आदीनां यथोत्तरं
धी-हरणे श्रैष्ठ्यम् \। **स्त्रीणाम्** इति प्रेम-विशेषवत्त्वेन
धी-हरण-योग्यतोक्ता \। **धियो** विचारात्मिकाः \। **किल** निश्चितम् \।
निज-भाव-विशेषेणात्रासम्भावनादिकं न कार्यम् इति भावः \।\।१३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्रैवाश्चर्य-विशेषं वक्तुम्
आह---**कृष्णस्य** इति द्वाभ्याम् \। एवं पूर्वोक्त-प्रकारेण **विहरतः**
कदाचिद् गृहे कदाचिज् जले च क्रीडतः **कृष्णस्य गत्य्-आदिभिः स्त्रीणां**
स्वभावत एवोल्लङ्घित-विचार-प्रेम्णां **धियो हृताः** स्व-वशी-कृताः \।
तत्र **क्ष्वेली**-स्तनालभनादिभिर् गत्य्-आदीनां यथोत्तरं धी-हरणे
श्रैष्ठ्यम् \। **किल** वार्तायाम्, इदम् आश्चर्य-वृत्तं श्रूयताम् इत्य् अर्थः
\।\।१३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **कृष्णस्य** एव **विहरत**
इत्य्-आदि \।\।१३\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८७) :** अथ **प्रेम-वैचित्त्यम्** \।
तल्-लक्षणं च---

> प्रियस्य सन्निकर्षेऽपि प्रेमोन्माद-भ्रमाद् भवेत् \।
>
> या विश्लेष-धियार्तिस् तत् प्रेम-वैचित्त्यम् उच्यते \।\। \[उ।नी। १५.१४७\]

तद् यथा---**कृष्णस्यैवं** इति \। **एवं विहरतः कृष्णस्य
गत्य्-आदिभिः स्त्रीणां धियो हृताः** \। ततश् च ता **मुकुन्दैक-धियः**
समाहिता इव क्षणम् **अगिरः** सत्यः पुनर् अनुराग-विशेषेण **उन्मत्ता**
इव विहरन्तम् अपि तम् **अरविन्दाक्षं** परोक्षवच् **चिन्तयन्त्यो**
**जडं** विवेक-शून्यं यथा स्यात्, तथा **ऊचुः** \। **तानि** वचनानि
**मे** मम **गदतो** वाक्यतः **शृणु** इति \।\।१३-१४\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.९०.१४ \।\।**

**ऊचुर् मुकुन्दैक-धियो गिर उन्मत्तवज् जडम् \।**

**चिन्तयन्त्योऽरविन्दाक्षं तानि मे गदतः शृणु \।\।**

**श्रीधर-स्वामी (भावार्थ-दीपिका) : मुकुन्दैक-धियः** समाहिता इव
क्षणम् **अगिरः** सत्यः पुनस् तम् एवेशं **चिन्तयन्त्यो जडं** यथा
भवति, तथा यानि वाक्यानि **ऊचुः,** **तानि मे** मत्तो **गदतः शृणु**
इत्य् अर्थः \।\।१४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ* इति---या
**गिर** इति बहु-वचनेन पद-समूहात्मक-वाक्यानि लक्ष्यन्त इति भावः
\।\।१४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : ऊचुर्**
**मुकुन्दैक-धिय** इत्य्-आदि \। **उन्मत्तवत्** यथा भवति, **जडं**
यथा भवति, तथा **गिर ऊचुः** \। यद् वा, पूर्वम् **अगिरश्**
**चिन्तयामासुः**, पश्चाद् **उन्मत्तवद् ऊचुः** \।

तत्र कस्याश्चिद् दिनेऽपि रात्रि-शेष-भ्रमः, कस्याश्चित् तत्रैव
कृष्ण-पक्ष-रात्रि-शेष-भ्रमः \। कस्याश्चिद् अकाले जलद-भ्रमः,
कस्याश्चित् तत्रैव वसन्त-भ्रम इत्य्-आदिभिर् असति विप्रलम्भेऽपि
विप्रलम्भवद् अनुराग-सागरस्य उन्मर्यादतया समीपस्थम् अपि
श्री-कृष्णम् आश्लिष्यमानम् अपि समुद्दिश्य, तथा वचनाद् उन्मत्ता \। अयं तु
वैचित्त्याख्यो भावः \। तथा च,

> सम्भोगेऽपि वियोगे च गाढोत्कण्ठानवस्थिता \।
>
> असम्बद्धं यद् आचष्टे तद् वैचित्त्यं विधुर् बुधाः \।\। इति \।\।

तत् तु अतिशय-प्रेम-चमत्कार-फलम् \।\।१४\।\।

---------------------------------------------------------------------------------------------------------------------

**सनातन-गोस्वामी (दिग्-दर्षिनी) :** \[बृ।भा १.७.९६\]
अस्यार्थः---**मुकुन्दैक-धियः** समाहिता इव क्षणम् **अगिरः** सत्यः
पुनस् तम् एव **अरविन्दाक्षं** **चिन्तयन्त्यः** \। **जडं** यथा स्यात्,
तथा यानि वाक्यानि **ऊचुः, तानि मे** मत्तो **गदतः शृणु** इति
\।\।१४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हृत-धीत्वम् एव
दर्शयति---**ऊचुर्** इति \। अथवा स्त्रीणां गत्य्-आदिभिः कृष्णस्यापि धियो
हृताः \। तत्र हेतुः---एवम् अनेन पूर्व-पूर्वोक्तेन प्रकारेण विहरत
इति \। श्री-कृष्णेनापि तासां धियो हृता इत्य्-आशयेनाह---**ऊचुर्** इति \।
**मुकुन्दे** परमानन्द-प्रदे प्रेम-सुख-विस्तारके वा भवत्य् एव
**एकस्मिन् धीर्** यासां, ताः \। अतः कदाचिद् **अरविन्दाक्षं**
परम-सुन्दरं तं **चिन्तयन्त्योऽगिरस्** तूष्णीं बभूवुः, कदाचिद्
**उन्मत्तवच्** चात एव **जडम् ऊचुस्** ताः \। **मे गदत** इति
परमाश्चर्य-श्रवणेऽवधान-विशेषार्थम् \। अन्यत् तैर् व्याख्यातम् \।

यद् वा, **मुकुन्दैक-धीत्वेन** तं **चिन्तयन्त्यो** या **गिर ऊचुः,**
ताः निगदतो मे शृणु \। छन्दसि व्यवहिताश् चेति मे इत्य् अनेन
व्यवधानम्, तव परि ये चरन्ति \[भा।पु। १०.८७.२७\] इत्य्-आदिवत्
\।\।१४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र कदाचिन् मत्तवत्
धूस्तरादि-विक्षिप्त-चित्ता इव तत्रैव वा **गिरः** मोह-प्राप्त्या क्षणं
निद्राणा इव च तूष्णीं स्थिताः सत्यः \। **अरविन्दाक्षं** परोक्षम्
अपरोक्षं वा स्थितं **चिन्तयन्त्यः**, परोक्षतया भावयन्त्यो **जडं**
विचार-शून्यं यथा स्यात् तथा **ऊचुः** \। स्वप्न इव प्रलेपुः \।
उन्मादेऽपि तच्-चिन्तने हेतुः---**मुकुन्दे** निज-सर्व-दुःख-विमोचके
तस्मिन्न् एव **एका** अव्यभिचारिणी **धीर्** यासां ताः \।
तत्रापरोक्षत्व-पक्षे श्री-भगवांस् तु तच्-छ्रवण-कौतुकाय तत्र
तूष्णीं स्थित इति ज्ञेयम् \। वैचित्त्य-विप्रलम्भाख्यो हि भावोऽयं
मुक्ता-फलादौ वोपदेवादिभिः स्वीकृतः, वर्णितश् च
श्री-हर्ष-मिश्रादिभिर् इति \।\।१४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** **ऊचुर्** इत्य्-आदि \।
**उन्मत्तवत्** उन्मत्ता इव, **जडं** यथा भवति, तथा **ऊचुः** \।
**मुकुन्दे एका** एकाग्रा **धीर्** यासाम् \। अथवा, पूर्वम् **अगिरः**
सत्यः **जडं** यथा भवति, तथा स्थिताः, पश्चाद् **ऊचुः** \। तत्र
कस्याश्चिद् दिनेऽपि रात्रि-शेष-भ्रमः \। तत्रैव कस्याश्चित्
कृष्ण-पक्ष-भ्रमः \। कस्याश्चिद् अकालेऽपि जलदागम-भ्रम इत्य्-आदि \।
असति विप्रलम्भेऽपि विप्रलम्भवद् अनुराग-सागरस्योन्मर्यादतायां
समीपस्थम् अपि श्री-कृष्णम् आलिङ्गितानां तथा भाषणाद् उन्मत्ता \। सा तु
वैचित्त्याख्य-भाव-व्यञ्जिका न तून्माद-वैचित्त्यम् \। यथा,

> सम्भोगेऽपि वियोगाभ-गाढोत्कण्ठानवस्थितः \।
>
> असम्बद्धं यद् आचष्टे तद् वैचित्त्यं प्रकीर्त्यते \।\।

तद् अतिशय-प्रेम-वैह्वल्यम् \।\।१४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८७) :** ततश् च ता
**मुकुन्दैक-धियः** समाहिता इव क्षणम् **अगिरः** सत्यः पुनर्
अनुराग-विशेषेण **उन्मत्ता** इव विहरन्तम् अपि तम् **अरविन्दाक्षं**
परोक्षवच् **चिन्तयन्त्यो** **जडं** विवेक-शून्यं यथा स्यात्, तथा
**ऊचुः** \। **तानि** वचनानि **मे** मम **गदतो** वाक्यतः **शृणु**
इति \।\।१४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उन्मत्तवत्**
हृत-बुद्धित्वात् धूस्तुरादि-विक्षिप्त-चित्ता इव **अरविन्दाक्षम्** अपरोक्षम्
अपि परोक्सया **चिन्तयन्त्यो जडं** विचार-शून्यं यथा स्यात्, तथा यान्य्
**ऊचुस्,** **तानि मे** मत्तः **शृणु** \। इयं प्रेम्णः षष्ठी भूमिका \।
अनुराग-भेदः प्रेम-वैचित्त्याख्यस् तल्-लक्षणम् उज्ज्वल-नीलमणाव्
उक्तम्, यथा---

> प्रियस्य सन्निकर्षेऽपि प्रेमोन्माद-भ्रमाद् भवेत् \।
>
> या विश्लेष-धियार्तिस् तत् प्रेम-वैचित्त्यम् उच्यते \।\। \[उ।नी। १५.१४७\]
> इति \।\।१४\।\।

**\॥।**

**\।\। १०.९०.१५ \।\।**

**महिष्य ऊचुः---**

**कुररि विलपसि त्वं वीत-निद्रा न शेषे**

**स्वपिति जगति रात्र्याम् ईश्वरो गुप्त**[^२]**-बोधः \।**

**वयम् इव सखि कच्चिद् गाढ-निर्विद्ध-चेता**

**नलिन-नयन-हासोदार-लीलेक्षितेन \।\।**

**श्रीधर-स्वामी (भावार्थ-दीपिका) : ईश्वरः** श्री-कृष्णः **स्वपिति**
\। **त्वं** तु निद्रा-भङ्गं कुर्वती **विलपसि**, **न शेषे** न
स्वपिषि, तद् अनुचितम् इत्य् अर्थः \। अथवा, नापराधस् तवापीत्य्
आशयेनाहुः---**नलिन-नयनस्य** भगवतो **हासेन** सहितम्
**उदारं** यल् **लीलेक्षितं**, तेन **कच्चिद्** **गाढं
निर्विद्ध-चेतास्** त्वम् इति \।\।१५\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** उत्क्रोश-कुररौ समौ इत्य्
अमरः \। हे **कुररि** ! उत्क्रोश-पक्षि-भार्ये \। *इत्य् अर्थ* इति------

> निद्रा-भङ्गः कथा-च्छेदो दम्पत्योः प्रतिभेदनम् \।
>
> शिशु-मातृ-विभेदश् च ब्रह्म-हत्या-समः स्मृतः \।\।

इति स्मृतेर् *अनुचितं* करोषीति भावः \। किं त्वम् अप्य् अस्मत्-सदृशत्वान्
*न स्वपिषि* आकुलत्वाद् इत्य् आहुः---*अथवा* इत्य्-आदिना \। **कच्चिद्**
इष्ट-प्रश्ने \। *नलिन-नयनस्य* कमल-नेत्रस्य \। आर्तानां निद्रा न
भवतीति भावः \।\।१५\।\।

---------------------------------------------------------------------------------------------------------------------

**कैवल्य-दीपिका :** अथ वैचित्त्ये विप्रलम्भम्
आह---**पट्ट-महिष्य** इति \। **कुररी** इति \। हे **कुररि** **न
शेषे** **जगति स्वपिति** शयानेऽपि त्वं **वीत-निद्रा** यत्, तत् किम्
**ईश्वरस्** त्वत्-स्वामी कुररः **गुप्त-बोधः** अदृशीभूतः \। **वयम्
इव** यथा वयं गुप्तेश्वरत्वाद् **वीत-निद्राः** \। अनेन
निद्रा-च्छेद-लक्षणा स्मर-दशा उक्ता \। महिषीणाम् ईश्वरस्य
सन्निहितत्वेऽपि उन्माद-माहात्म्याद् गुप्तत्वोक्तिः\। न ह्य् अत्र
भगवतोऽन्तर्धानादिकम् उक्तम् \। **न शेष** इत्य् अत्र न च्युतोऽच्युत
इतिवद् विभावा, न लोपो नञः \[पा। ६.३.७३\] \। **कच्चित्**-शब्दो हि
इष्ट-सम्प्रश्ने \। **नलिन-नयनः** कृष्णः \। **निर्विद्ध-चित्तस्** त्वं
वीत-निद्रत्वे कारणान्तरम् \।\।१५\।\। \[मु।फ। १२.७२\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : कुररि** इत्य्-आदि \।
सर्व-भूतेषु यः पश्येद् भगवद्-भावम् आत्मनः \[भा।पु। ११.२.४५\]
इत्य्-आदि-दिशा आत्मनो भगवद्-भावं सर्व-भूतेषु यः पश्यति, स
भागवतोत्तमो भवति \। तथा च, प्रणय-रशनया धृताङ्घ्रि-पद्मः
स भवति भागवत-प्रधानः \[भा।पु। ११.२.५५\] इति
वक्ष्यमाण-भागवतोत्तमत्वं गोपीनाम् आसां चेति दर्शयन् प्रति-श्लोकम्
एव स्वौपम्येनोपसंहारम् आह---हे **कुररि** ! **ईश्वरः स्वपिति, त्वं
विलपसि**, तन्-निद्रा-भङ्गे भयं न करोषि \।

नन्व् **ईश्वरः** सर्वदा जागर्त्य् एव, कथं तस्य निद्रा ?
तत्राह---**असुप्त-बोधः** स्फुट-ज्ञानोऽव्याहत-ज्ञानः, निद्रयापि तस्य
बोधो हर्तुं न शक्यते \। किं वा, त्वम् अनुयुज्यसे---हे **सखि** !
**वयम् इव कच्चिद्** एवं त्वयापि, यतो **वीत-निद्रा**, यतो **न शेषे**
\।\।१५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :**

श्री-कृष्ण-महिषीर् वन्दे प्रेम-मोहित-चेतसः \।

यासां वाग्-अर्थ-बोधः स्याद् यासाम् एव प्रसादतः \।\।

साक्षात्-श्री-भगवत्-संयोगे विराजमानोऽपि भाव-विशेषोद्रेकेण वैचित्त्याद्
वियोगिन्य इव सत्यः\। किं वा, तद्-बलेनैव सर्वेषाम् अपि श्री-भगवति
स्व-सदृश-भावं मन्यमानाः, स्वभावतो रात्रौ रुवतीं कुररीं
श्री-कृष्णस्याप्राप्त्य्-आर्तां मत्वाह---**कुररि** ! इति \। एवम् अग्रेऽपि \।

यद् वा, न तदा रात्रिः, न च तत्र कुररी-प्रभृतयः \। किन्तु
जल-विहार-मध्य एव प्रेमोद्रेक-कृतोन्माद-विवर्तासक्तय इति \। तत्र
काश्चिद् आहुर् इति प्रत्येकं सर्व-श्लोकेष्व् अवतारणया वक्तुर् भेदः
कल्प्यः \। विविध-वाक्याद् युगपत् सर्वासां तत्-तत्-सर्व-वक्तृकत्वे च
**उन्मत्तवद्**-उक्त्या पूर्वापर-वाक्य-सङ्गत्य्-आद्य्-अनपेक्षायाम् अपि
विशेषतश् चासङ्गतेर् गुणवत्तायाम् अपि साधु-जन-प्रीत्यै तत्र तत्राग्रे
यथा-मति सङ्गतिः कार्या \।

हे कुररस्य भार्ये ! **वीत-निद्रा** जाग्रती सती **विलपसि**, उच्चैर्
आर्त-नादेन शोचसि, क्षणम् अपि **न शेषे** \। **जगति** इति यथान्यः
कश्चिल् लौकिकः शेते, तथैव **स्वपिति** इत्य् अर्थः \। तद्
एवाहुः---**गुप्त-बोध** आच्छन्न-जागरण इत्य् अर्थः \।

ननु युष्माभिः सह रतिं हित्वा हन्त किम्-अर्थं स्वपिति ?
तत्राहुः---**जगति गुप्त-बोधो** जगद्-अन्तर्-गतेन केन तद्-अभिप्रायो
ज्ञातुं शक्य इत्य् अर्थः \।

यद् वा, अ-कार-प्रश्लेषेण साक्षाद् बोध-रूपः, ज्ञान-घन-मूर्तिर् अपीत्य्
अर्थः \। **जगति** लोक-मध्ये लौकिक-लीलानुसारेण **रात्रौ स्वपिति**
\। हे **सखि** ! इति निज-भाव-साम्य-मननात्, प्रेम-भर-स्वभावाद् वा
\। **कच्चित्** किं वा \। **गाढं** दृढम् अतिशयेन वा, **निःशेषेण**
सामग्रतया **विद्ध-चेता** असि, **लीलेक्षित**-क्षणादि तस्यौदार्यं
सर्व-चित्ताकर्षकत्वेन महत्त्वं स्वजन-सर्व-सुख-दातृत्वं वा,
**हासोदार-लीलेक्षितेन** एव **नयनयोः**
प्रकाश-सौन्दर्याद्य्-अभिप्रायेण \। किं वा, **नलिन-नयनत्वाद्** एव
तादृशम् **ईक्षितम्** इति नलिन-नयन-शब्दः \। अन्यत् तैर् व्याख्यातम् \।

यद् वा, **न शेषे** इति न चिराद् इत्य्-आदिवद् अशेष इत्य् अर्थः \।
सर्वस्मिन् **जगति** सर्व-लोकेषु शयानेषु सत्सु **त्वम्** एका
**विलपसि** इत्य् अर्थः \। तत्र निज-भावानुसारेण स्वयम् एव कारणम्
उद्भावयन्ति---**वयम्** इति \। **नलिन-नयनस्य हासेनोदारं**
परमोत्कृष्टं **लीलेक्षितं** तेन \। अन्यत् समम् \।\।१५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र सर्वासाम्
एवैक-जातीय-भावत्वात् कुरर्य्-आदि-वाक्-श्रवणेन वक्ष्यमाणा वाचो जाता
इत्य् आह---**श्री-महिष्य ऊचुर्** इति \। तत्र स्वभावत एव रुवतीं
कुररीं प्रत्य् आहुः---हे **कुररि** ! **जगति त्वम्** एवैका सती **न
शेषे** शयनेच्छाम् अपि न कुरुष इत्य् अर्थः \। यतो **विलपसि** उच्चैः
परिदेवनाम् एव कुरुषे \। **ईश्वरो**ऽस्माकं पतिस् तु **रात्र्यां**
तद्-अन्वेषण-शक्ति-विरोधिन्यां **गुप्त-बोधः** कुत्राप्य् आच्छन्नः सन्
शेते \।

यद् वा, **जगति** इत्य् अस्यैवात्रैवान्वयः \। कुत्रापीत्य् एवार्थः \।
तस्माद् इदम् अनुमीमह इत्य् आहुः---**वयम् इव** इति \। तस्मात् हे
**सखि** ! सादृश्यात् सख्यं प्राप्तेः युक्तम् एव ममेदम् इति तवोच्चैर्
विलापोऽयम् अस्मास्व् अपि साचिव्याय स्याद् इति भावः \।\।१५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद् एवाह---**कुररि**
इत्य्-आदि \। सर्व-भूतेषु यः पश्येद् भगवद्-भावम् आत्मनः \[भा।पु।
११.२.४५\] इत्य्-आदि-दिशा आत्मनो भगवति यो भावः, तं सर्व-भूतेषु
पश्यन्तीनां, प्रणय-रशनया धृताङ्घ्रि-पद्मः \[भा।पु। ११.२.५५\]
इत्य्-आदिना विव्रियमाणम् उत्तम-भागवत-दशाम् आरूढानां महिषीणां पृथक्
पृथग् भासमानम् इदम्---हे **कुररि** ! **ईश्वरः** श्री-कृष्णः
**स्वपिति**, **त्वं विलपसि**, केयं ते रीतिः ? तन्-निद्रा-भङ्गे भयं
न करोषि ?

ननु स्वपन् कथम् असौ मद्-विलापं श्रोष्यति ? इत्य्
आह---**अगुप्त-बोधः** \। निद्रायाम् अप्य् अगुप्तः प्रकटो बोधो यस्य,
अतः श्रोष्यत्य् एव, ततो मा विलपेति शेषः \।

अथवा, किम् इति त्वम् आक्षिप्यसे ? हे **सखि** ! **वयम् इव कच्चित्
त्वम्** अप्य् एवं, किं तद्-वीत-निद्रा-कृत् ? ज्ञातम् इत्य् आह---**न शेषे**
न स्वपिषि \। तस्य कारणम् आह---**नलिन-नयन-** इत्य्-आदि \।
**वयं** यथा तस्य **हासोदार-लीलेक्षितेन निर्विण्ण-चित्ताः** सत्यो
**वीत-निद्रा** भूत्वा न शयामहे, तथा त्वम् अपीति \।\।१५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८७) :** अथ विरह-स्पर्शीनि तान्य्
एवोन्माद-वाक्यान्य् आहुः---**कुररि** इत्य्-आदि \। हे **कुररि** ! **जगति
त्वम्** एव एका **रात्र्यां विलपसि,** अत एव **न शेषे** न निद्रासि \।
**ईश्वरो**ऽस्मत्-स्वामी तु **गुप्त-बोधः** क्वचिद् आच्छन्नः स्वपिति \।
तस्माद् अस्माकं तव च विलापादि-साधर्म्याद् इदम् अनुमीयत इत्य्
आहुः---**वयम् इव** इति \। एवम् अन्यत्रापि योजनीयम् \।\।१५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** ततश् च आत्मनो भावम्
उन्माद-वशात् प्रायः सर्वत्र पश्यन्त्यः कुरर्य्-आदीन् आहुर् दशभिः \। हे
**कुररि** ! यस्य विरहेण **त्वं विलपसि** **वीत-निद्रा** गत-निद्रा
सती, स तु त्वयि प्रेम-शून्यः **ईश्वरो**ऽस्माकं पतिः **स्वपिति**, अतस्
त्वद्-विलापं न शृणोति \। तत एव त्वद्-विलाप-श्रवणोत्था कृपाप्य् अस्य
सम्भवेत् न यतस् त्वत्-सङ्गं कुर्यात्, किं युष्माभिः सह **स्वपिति** ?
नहि नहि, **गुप्त-बोधः** अस्माभिर् अज्ञात-तत्त्व एव **जगत्य्** अस्मिन्
क्वापि **रात्र्यां** तद्-अन्वेषण-विरोधिन्यां **शेते** \। अतस् त्वं वा किं
करिष्यसि ? वयं वा किं कुर्मः ? इति भावः \। शिव शिव त्वं
पक्षि-जातिर् अपि हे **सखि** ! **वयम् इव गाढ-निर्विद्ध-चेता** अभूः
! अवश्यम् एवम् एतत्-सङ्गो भवतु इति \। निर्बन्धे हेतुः---**नलिन-**
इत्य्-आदि \।\।१५\।\।

**\॥।**

**\।\। १०.९०.१६ \।\।**

**नेत्रे निमीलयसि नक्तम् अदृष्ट-बन्धुस्**

**त्वं रोरवीषि करुणं बत चक्रवाकि \।**

**दास्यं गता वयम् इवाच्युत-पाद-जुष्टां**

**किं वा स्रजं स्पृहयसे कवरेण वोढुम् \।\।**

**श्रीधर-स्वामी (भावार्थ-दीपिका) : नक्तं** रात्राव् **अदृष्ट-बन्धुः**
सती **रोरवीषि** \। **किं वा** नैतवद्, अपि तु **वयम् इव स्पृहयसे**
\।\।१६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एतावत्*
बन्धु-वियोग-मात्रम् एव **स्पृहयसे** इच्छसि \। **कवरेण**
केश-विन्यासेन \।\।१६\।\।

---------------------------------------------------------------------------------------------------------------------

**कैवल्य-दीपिका :** **नेत्र** इति \। **नक्तं** रात्रौ \। **बन्धुः**
प्रियतमः \। **रोरवीषि** भृशं शब्दं करोषि \। **बत** इति खेदे \।
**अच्युतस्य पादाभ्यां** भक्त्य्-अर्पितत्वाज् **जुष्टां** **वयम् इव** यथा
वयं **स्पृहयामः** \। अनेन सङ्कल्प-लक्षणा \।\।१६\।\। \[मु।फ।
१२.७३\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** भवतु, त्वम् एव
प्रलप, चक्रवाकी कथं रोरवीतीति ताम् आक्षिप्याहुः---**नेत्रे** इत्य्-आदि
\। हे **चक्रवाकि** ! **त्वं** कथं **रोरवीषि**, आर्त-नादं पुनः
पुनः कुरुषे ? तथापि ईश्वर-निद्रा-भङ्गे भयं नास्ते ! आं ज्ञातं,
**वयं** यथा, तथा **त्वम्** अप्य् **अच्युत-पाद-जुष्टां स्रजं वोढुं
स्पृहयसे**, अत एव **नेत्रे निमीलयसि** ध्यायसि ध्यानान्तरं
**रोरवीषि** \। रात्रौ चक्रवाकादर्शनेनाहं रोरवीमि ? तत्राह---**न,
अदृष्ट-बन्धुः**, दृष्ट-बन्धुर् एव त्वम् \। अस्याम् उपरि कस्यापि
काल-कृत-दोषो नास्ति, ईश्वर-प्रसादात् \। तथापि चेद् एवं तवानुमितम्
इदं **वयम् इव** इति \।\।१६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तस्या अप्य् अधिकम्
आर्त-नादं चक्रवाक्याः श्रुत्वा तथैवाहुः---**नेत्रे** इति \। **बन्धुः**
प्रियतमः **करुणं** यथा स्यात्, तथा **रोरवीषि**, भृशम् आर्त-नादं
तनोषि \। **बत** खेदे \। अहो बत ईदृश आर्त-नादः
स्व-पत्य्-अदर्शन-मात्रेण न स्यात्, किन्तु श्री-भगवति
भाव-विशेषेणैवेति पक्षान्तरम् आहुः---**दास्यम्** इति \।
तद्-एकाधीनत्वं प्राप्ता **वयम् इव** यथा वयं स्पृहयामः \। यद् वा,
**वयम् इव दास्यं** दासी-मतित्वं **गता** **अच्युतस्य** सदा
सर्व-सद्-गुण-रूपादि-परिपूर्णस्य भगवतः **पादाभ्यां जुष्टाम्** सदा
प्रीत्या स्वीकृतां **वोढुं स्पृहयसे** स्पृहयसि \। इदं
दास्य-प्राप्ति-प्रयोजनम् \। तथा चोक्तं श्री-यज्ञ-पत्नीभिः---प्राप्ता
वयं तुलसि-दाम पदावसृष्टं केशैर् निवोढुम् \[भा।पु। १०.२३.२९\][^३]
इति \। करणेन केश-पाशेनेति तस्यास् तद्-अभावेऽपि तद्-उक्तिर् आत्मोद्देशात्
प्रेमोन्मादाद् एव वा \। तद् उक्तम् एव---**उन्मत्तवद्** इति \। एवम् अग्रेऽपि
\। अन्यत् तैर् व्याख्यातम् \।

यद् वा, **किं वा** इति \। **किं** तर्के \। भाव-विशेषेण
स्रग्-वहन-स्पृहयैव रोरवीषीति तर्कयाम इत्य् अर्थः \।\।१६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्या अप्य् अधिकम् आर्त-नादं
चक्रवाक्याः श्रुत्वा तथैवाहुः---**नेत्रे** इति \। **बन्धुः** प्रियतमः
\। **करुणं** यथा स्यात्, तथा **रोरवीषि**, भृशम् आर्त-नादं तनोषि
\। **बत** खेदे \। अस्मत्-समैव त्वम् अपीति भावः \। अहो **बत**
ईदृश आर्त-नादः स्व-पत्य्-अदर्शन-मात्रेण न स्यात्, किन्तु श्री-भगवति
भाव-विशेषेणैवेति पक्षान्तरम् आहुः---**दास्यम्** इति \। **वयम् इव
दास्यं गता** दासी सती **अच्युतस्य** सदा
सर्व-गुण-रूपादि-परिपूर्णस्य भगवतः **पादाभ्यां जुष्टाम्**
उपभुक्तां चरणोपधानी-कृतां **वोढुं स्पृहयसे** स्पृहयसि \।
भाव-विशेषेण परम्परया तच्-चरण-स्पर्शं कामयस इत्य् अर्थः \।
**पाद**-शब्दोऽत्र पातिव्रत्योचित-भक्त्या श्री-भगवत्-स्पृष्टता-मात्रे तु
तात्पर्यम् \।

यद् वा, **वयम् इव दास्यं गता** असीति तां तथा **वोढुं स्पृहयसि**
इति कान्ता भूत्वा तद्-उचित-सौभाग्यम् इच्छसीत्य् अर्थः \।
स्पष्टतयानुक्तिस् तु शालीन्यात् \। यथोक्तं यज्ञ-पत्नीभिः---प्राप्ता वयं
तुलसि-दाम पदावसृष्टं \[भा।पु। १०.२३.२९\][^४] इति \।\।१६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** प्रत्युवाच---हे सखि !
कुरर्य् एव प्रलपतु, कथम् इयं चक्रवाकी रौति ? इत्य् आह---**नेत्र**
इत्य्-आदि \। हे **चक्रवाकि** ! किम् इति **रोरवीषि** ?
तवापीश्वर-निद्रा-भङ्ग-भयं नास्ति \। अज्ञातं **वयम् इव दास्यं
गता** सती **अच्युत-पाद-जुष्टां स्रजं कवरेण वोढुं स्पृहयसे,** तद्
युक्तम् एवेदं ते समाक्रन्दनम् \। अत एव **नेत्रे निमीलयसि** ध्यायसि
\। \"न त्व् अहं चक्रवाकादर्शनेन रोरवीमि,
तवापीश्वर-निद्रा-भङ्ग-भयं न तद्\" इत्य् अत्राशङ्कस इत्य् आह---न,
**अदृष्ट-बन्धुर्** एव भवति \। अस्यां पुरि कस्याप्य् अभीष्ट-विच्छेदो
नास्ति, ईश्वरस्य प्रभावात् \। तथापि यद् एव **रोरवीषि**, तेन यद्
अनुमितं, तद् एव सत्यम् इति भावः \।\।१६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अदृष्ट-बन्धुः** किम्
अदृष्ट-स्व-भर्तृकासि ? अहो **बत** ईदृश आर्त-नादः
स्व-पत्य्-अदर्शनेन सम्भवेद् इति पक्षान्तरम् आहुः---**दास्यं गता** इति
\।\।१५\।\।

**\॥।**

**\।\। १०.९०.१७ \।\।**

**भो भोः सदा निष्टनसे उदन्वन्न्**

**अलब्ध-निद्रोऽधिगत-प्रजागरः \।**

**किं वा मुकुन्दापहृतात्म-लाञ्छनः**

**प्राप्तां दशां त्वं च गतो दुरत्ययाम् \।\।**

**श्रीधर-स्वामी (भावार्थ-दीपिका) : अलब्ध-निद्रः सदा निष्टनसे**
क्रोशसि \। किं वा, अस्माभिः **प्राप्तां दशां** **त्वम्** अपि **गतो**ऽसि
\। अहो कष्टं ! यथा वयं सम्भोगेन
**मुकुन्दापहृत**-कुच-कुङ्कुमादि-**लाञ्छनाः,** तथा त्वम् अपि,
यतोऽपहृत-श्री-कौस्तुभादि-लाञ्छनो लक्ष्यसे \।\।१७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **निष्टनसे** ष्टन्-शब्दे
नि-पूर्वः \। **दुरत्ययां** दुर्लङ्घ्याम् \।\।१७\।\।

---------------------------------------------------------------------------------------------------------------------

**कैवल्य-दीपिका :** **भो** इति \। **हे उदन्वन्** समुद्र !
**निष्टनसे** नितरां शब्दायसे \। **मुकुन्दापहृतम्** आकृष्टं यद्
**आत्मनो** **लाञ्छनं** समुद्र-शायना मूर्तिः, **तेन प्राप्तां दशां
गतः** \। **त्वं च** इति च-कारेण वयं च \। समुद्र-शायिन एव
पुरुषस्य कृष्णत्वात् प्रति समुद्रं हरिः शेत इति कवि-समयाच् च \।
अत्र **निष्टनस** इत्य् अनेन प्रलाप-लक्षणा \।\।१७\।\। \[मु।फ।
१२.७४\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तादृशीनां स्त्रीत्वात्
धैर्याभावे समुचितम् एवैतत् \। अयं त्व् अतिगम्भीरोऽपि समुद्र
उच्चैस्तराम् आक्रोशति किम् ? इत्य् आहुः---**भो भो** ! इत्य्-आदि \। हे
**उदन्वन्** ! समुद्र ! **सदा** सदैव **निष्टनसे**,
ईश्वर-निद्रा-भङ्ग-भयं न करोषि \। किम् इदम् ? स्वयम्
**अलब्ध-निद्र** ईश्वरस्यापि निद्रा-भङ्गं करोषि \। आं ज्ञातम् \। किं
वा, **मुकुन्दापहृतात्म-लाञ्छनः** सन् **दुरत्ययां दशां** **त्वं च**
**प्राप्तः** \। वयं तु दुरत्ययां दशां प्राप्ता एव, त्वं चेति \।
च-कारस्याक्षेपः \। **मुकुन्देनापहृतो** य **आत्मा,** स एव
**लाञ्छनम्** उद्वेग-व्यञ्जकं यस्य \।\।१७\।\।

---------------------------------------------------------------------------------------------------------------------

**सनातन-गोस्वामी** **(बृहद्-वैष्णव-तोषणी) :** तस्या अप्य् अधिकतरम्
आक्रोशन्तं समुद्रं तथैवाहुः---**भो** इति \।
श्री-भगवन्-महा-विभूतित्वेन सादर-सम्बोधनम् \। वीप्सा अतिखेदात् \।
**अलब्ध-निद्रत्वाद्** एव **अधिगतो**ऽधिकं प्राप्तः **प्रकृष्टो
जागरो** येन, तथा-भूतः सन् **निष्टनसे** \। **मुकुन्देन**
सर्वानन्द-प्रदेनापि भगवता **हृतात्म-लाञ्छनो** **दशां**
तद्-अप्राप्ति-दुरवस्थाम् \। **च** अपि \। ताम् अपि **दुरत्ययाम्**
अनतिक्रम्याम् \। अन्यत् तैर् व्याख्यातम् \।

यद् वा, **मुकुन्देन** इति स्मितादिना कुन्द-सुन्दर-श्री-दन्तालि-प्रकाशेन
श्री-मुख-शोभयेति भावः \। **अपहृतम् आत्म-लाञ्छनं**
त्वत्-स्वाभाविक-स्थैर्य-गाम्भीर्यादि-लक्षणं यस्य, तथा-भूतः सन्
अस्माभिः **प्राप्तां** धैर्यादि-रहितां **दशां** **त्वम्** अपि
**गतो**ऽसि, यतः **सदा निष्टनसे** \।\।१७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तस्या अप्य् अधिकतरम्
आक्रोशन्तं समुद्रं तथैवाहुः---**भो** इति
श्री-भगवन्-महा-विभूतित्वेन सादर-सम्बोधनम् \। वीप्सा अतिखेदात् \।
**अलब्ध-निद्रत्वाद्** एव **अधिगतः** अधिकं प्राप्तः **प्रकृष्टो
जागरो** येन, तथा-भूतः सन् किं **निष्टनसे**, अस्माकं केनापि
दुःखेन भवतु नाम, तत् तद् भवतु, तद् विनापि कथम् इति भावः \।
क्षणं विमृश्याहुः---**किं वा** इति \। **मुकुन्देन**
सर्व-दुःख-विमोचकेनापि **अपहृतम्** **आत्म-लाञ्छनं**
स्वभाव-सिद्ध-स्थैर्य-गाम्भीर्यादि-रूप-लक्षणं यस्य, तथा-भूतः
सन् **त्वं च** अस्मद्-विधवत्त्वम् अपि **दुरत्ययाम्** अनतिक्रम्यां
**दशां** तद्-अप्राप्ति-दुःख-स्थां **गतो**ऽसि \। हा कष्टम् इति भावः
\।\।१७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** त्वादृशीनां स्त्रीत्वाद्
धैर्याभावे समुचितम् एवैतत् कथनम् \। अयं तूच्चैर् गभीरोऽपि
समुद्रः कथं स्तनति ? इति काचिद् अपराह---**भो भो** इत्य्-आदि \। हे
**उदन्वन्** ! जलधे ! **सदैव निष्टनसे** ईश्वर-निद्रा-भङ्ग-भयं
किं कुरुषे ? स्वयम् **अलब्ध-निद्रां** च न यासि \। आं ज्ञातम् \। किं
वा, **मुकुन्दापहृतात्म-लाञ्छनः** सन्निधि-गत-प्रजागरो **दुरत्ययां
दशां गतः** प्राप्ता स्वयम् एवोत्पन्ना \। **मुकुन्देनापहृतो** य
**आत्मा,** स एव **लाञ्छनम्** उद्वेग-चिह्नं यस्य, तद् उचितम् एवैतद्
इति शेषः \।\।१७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : भो उदन्वन्** ! गाम्भीर्यं
परित्यज्य अतितरल-लोक इति **निष्टनसे** शब्दायसे, निर्निद्रः सन्न्
उच्चैः फूत्कृत्य रोदिषि \। अत्र कारणं वद \। अथवा, अलं
कारण-कथनेन \। ज्ञातम् अस्माभिर् इत्य् आहुः---**किं वा** इति \। यथा
सम्भोग-मिषेण अपहृता अस्मत्-कुङ्कुम-हार-माला कः स चोरः, तथैव
त्वम् अपि तेनैव **अपहृत**-श्री-कौस्तुभादि-**लाञ्छनः** \।\।१६\।\।

**\॥।**

**\।\। १०.९०.१८ \।\।**

**त्वं यक्ष्मणा बलवतासि गृहीत इन्दो**

**क्षीणस् तमो न निज-दीधितिभिः क्षिणोषि \।**

**कच्चिन् मुकुन्द-गदितानि यथा वयं त्वं**

**विस्मृत्य भोः स्थगित-गीर् उपलक्ष्यसे नः \।\।**

**श्रीधर-स्वामी (भावार्थ-दीपिका) : मुकुन्द-गदितानि** रहस्यानि
**विस्मृत्य** तद्-एक-चिन्तया **कच्चित् त्वं** **क्षीणोऽसि वयम् इव** \।
**स्थगित-गीस्** तनु-वाक् \। हे **इन्दो** ! **नस्** तथैव
**उपलक्ष्यसे** \।\।१८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **यक्ष्मणा** क्षय-रोगेण,
यक्ष्मा तु क्षय-रोगे स्याद् ग्रहे च बाल-वृद्धयोः इति नाम-माला \।
**दीधितिः** घृणिः \। *तद्-एक-चिन्तया* मुकुन्दैक-चिन्तया \।
**स्थगिता** आच्छादिता **गीर्** यस्य, स तथा \। स्थगे आच्छादने,
ततः क्ते स्थगितेति सिद्धेः \। **नो**ऽस्माभिः \। *तथैव* अस्मत्-तुल्य
एव \।\।१८\।\।

---------------------------------------------------------------------------------------------------------------------

**कैवल्य-दीपिका :** **त्वम्** इति \। **यक्ष्मणा** दक्ष-शापजेन रोगेण
**प्रक्षिणोषि**, न नाशयसि \। यथा वयं विरहजेन यक्ष्मणा
**क्षीणाः** \। **तमो**ऽज्ञानम् \। **दीधितिभिः** प्रज्ञा-रश्मिभिर् न
क्षिणुमः \। **विश्रुत्य** विशेषात् वा **स्थगित-गीर्** निश्चलः \।
**उपलक्ष्यसे** दृश्यसे नोऽस्माभिः \। अनेन व्याधि-लक्षणा \।\।१८\।\।
\[मु।फ। १२.७५\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** इन्दुम् उद्दिश्य काश्चिद्
आहुः---**त्वं यक्ष्मणा** इत्य्-आदि \। हे **इन्दो** ! **क्षीणः** सन्
**निज-दीधितिभिस् तमो न क्षिणोषि** \। को हेतुः ? तत्राहुः---**कच्चिद्**
इत्य्-आदि \। **यथा वयं**, तथा **त्वम्** अपि **स्थगित-गीर्
उपलक्ष्यसे नो** अस्माभिः \। यतो **बलवता** **यक्ष्मणा गृहीतः** \।
चिन्तायां क्षय-व्याधिर् भवति, सा पूर्व-रागस्य दशा-दशकान्तर्वर्तिनी
व्याधि-नाम्नी दशा \। तत्र हेतुः---**मुकुन्द-गदितानि** **विस्मृत्य**
विशेषेण स्मृत्वा रहसि गदितं तद् विस्मृत्येति वा, आनन्देन प्राग् विस्मृतं
पश्चात् तद्-अनुतापो जात इति स्वानुभव-प्रकटनम् \।\।१८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अधुना महा-रोगार्तम् इव
चन्द्रम् दृष्ट्वाहुः---**त्वम्** इति \। **यक्ष्मणा** रोग-विशेषेण
**गृहीतो** बलाद् व्याप्तः संस् **तमो**ऽन्धकारं **न क्षिणोषि** न
नाशयसि, यतः **स्थगित-गीः** \। **गदितैः**
श्री-दन्त-कुन्दादि-प्रकाशतः श्री-मुख-शोभाधिक्याभिप्रायेणैव
**मुकुन्द**-शब्दः \। भो **इन्दो** ! **नो**ऽस्माभिः \। अन्यत् तैर्
व्याख्यातम् \।

तत्र **भो** **इन्दो** इति लेख्ये \"हे\" इति लेखक-भ्रमाद् इत्य्
अवगम्यते \। भो इत्य् अस्यैव व्याख्याया अपेक्ष्यत्वाद् इति \। अथवा,
**यथा वयं मुकुन्दस्य गदितानि** विशेषेण स्मृत्वा अनुसन्धाय
तद्-अभिनिवेशेन **स्थगित-गिरः** **क्षीणाश्** च निजग-दुःखं
स्व-बुद्ध्य्-आदि-रश्मिभिः क्षपयितुं न शक्नुमः, तथा **त्वम्** अप्य्
अस्माभिर् **लक्ष्यसे** \। अतो **यक्ष्मणा गृहीतः क्षीणः** संस् **तमः**
स्व-भार्याणां ताराणां दुःखं **निज-दीधितिभिः** स्व-कर-स्पर्शादिना
क्वचित् किं न क्षिणोषि ? अहो कथम् अत्रोत्तरं न यच्छसि ? तत् **कच्चिन्
मुकुन्द-गदितानि विस्मृत्य स्थगित-गीर्** अपि तथैवास्माभिर्
**उपलक्ष्यसे** ? एवं कच्चिद् इत्य् अस्योभयत्राप्य् अन्वयः \। अन्यत्
समानम् \।\।१८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ननु, अहो यद्यप्य् एते
तिर्यग्-आद्याः समुद्रान्तास् तद्-भावाद् उत्तरोत्तराधिक्येन क्रोशन्ति, तर्ह्य्
अयं सर्व-सद्गुणश् चन्द्रमाः कथं मौनी वर्तते ? ज्ञातं चेदम् अपीति
भङ्गी-पूर्वकम् आहुः---**भो इन्दो** ! **त्वं बलवता** सुधा-मूर्तेर् अपि
तव पराभवात् प्रशस्त-बलेन **यक्ष्मणा निगृहीतोऽसि** \। यतः
**क्षीणः** हीनः सन् **निजा** यावत्यो **दीधितयः,** ताभिः पूर्णिमायाम्
अपि **तमो न क्षिणोषि** सूर्यवत् क्षयं प्रापयितुं न शक्नोषि \। **यथा
वयं** श्री-मुकुन्द-विरहेण **क्षीणा** निज-दुःख-हरणेऽप्य् असमर्थाः,
तथा **त्वम्** अपीत्य् अहो त्वय्य् अधिक-कष्टम् एवेति भावः \। क्षणं
परामृश्येवाहुः---**कच्चिद्** इति \। किं वा, **मुकुन्दस्य गदितानि**
विश्लेषारम्भे समय-बन्धादीनि **विस्मृत्य**
तद्-विरह-भव-प्रागल्भ्येनापस्मृत्य तद्-अनिश्चयेनैव क्षीणः सन्
**तमो न क्षिणोषि** \। यतो वयम् इव त्वं **स्थगित-गीश्** च
**नो**ऽस्माभिर् **उपलक्ष्यसे** \। कुरर्य्-आदिवद् आक्रोशनाद् एतत् प्रश्नेऽप्य्
उत्तरादानाद् इति भावः \।\।१८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** भवतु आत्मापहरणाद् अस्य
तथा-विधा दशा, इन्दुः कथं क्षीयमाणः आस्त इत्य् आशङ्क्य काचिद्
आह---**त्वं यक्ष्मणा** इत्य्-आदि \। हे **इन्दो** ! **बलवता यक्ष्मणा
क्षीण इव** कथं **दीधितिभिस् तमो न क्षिणोषि** ? यक्ष्म-बाधितो जनो
यथा किम् अपि कर्तुं न शक्नोति, तद्वत् कोऽर्थः \। आम्, ज्ञातं,
**कच्चित्** **भो** **यथा वयं** **मुकुन्द-गदितानि** **विस्मृत्य**
मुकुन्देन रहसि यद् उक्तं, तद् विस्मृत्य **स्थगिताः,** तथा **त्वम्**
अपि **स्थगित-गीर् नो**ऽस्माभिर् **उपलक्ष्यसे** \। तत्-स्मरणे ध्यायन्
क्षिणोषि, वयं यथा अग्रे आनन्देन विस्मृतं, पश्चात् तद्-अनुस्मरणे
क्षीणाः स्मः, तथा त्वम् अपि \। तद् युक्तम् एवैतत् \।\।१८\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : त्वं यक्ष्मणा** इति \।
अथवा नेदं कारणम् \। कारणं तु ज्ञातम् अस्माभिर् इत्य्
आहुः---**मुकुन्द-गदितानि विस्मृत्य** इति \। तस्य विश्लेषारम्भे तेन यः
खल्व् आधिः समयः स-चाटु स-बहु-शपथ-मुक्तस् तत्र तदानीं
वैक्लव्यातिशयात् त्वया मनो न दत्तम् \। अत इदानीं तानि
**मुकुन्द-गदितानि विस्मृत्य** महानुतापाद् एव **स्थगित-गीर्
नो**ऽस्माभिर् **उपलक्ष्यसे** \। कुरर्य्-आदिवत् आक्रोशनाद् एतत्-प्रश्नेऽप्य्
उत्तरादानाद् इति भावः \। **यथा वयम्** इति वयम् अपि तद्-विश्लेषात्
तथा तद्-वचन-विस्मरणोत्थानुतापात् **स्थगित-गिरो** विशीर्याम इति
भावः \।\।१८\।\।

**\॥।**

**\।\। १०.९०.१९ \।\।**

**किं न्व् आचरितम् अस्माभिर् मलयानिल तेऽप्रियम् \।**

**गोविन्दापाङ्ग-निर्भिन्ने हृदीरयसि नः स्मरम् \।\।**

**श्रीधर-स्वामी (भावार्थ-दीपिका) :** अप्रियाचरणं विना स्मरोदीरणेन
व्यथा-जननं हे **मलयानिल** ! तवानुचितम् इत्य् अर्थः \।\।१९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *इत्य् अर्थ*
इति---कृष्ण-क्षण-पातेषु **निर्भिन्न**-चेतसाम् आर्तानाम् अस्माकम्
अकृत-त्वद्-अपराधानां पुनर् अन्यत् काम-व्यथोत्पादनं न योग्यम् इति
भावः \।\।१९\।\।

---------------------------------------------------------------------------------------------------------------------

**कैवल्य-दीपिका :** **किं न्व्** इति \। **किम्** **अप्रियम्** **आचरितम्**
**नो हृदि ईरयसि** उद्दीपयसि \। अनेन मनः-सङ्ग-लक्षणा \।\।१९\।\।
\[मु।फ। १२.७६\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एभिः सह
कथोपकथने स्वास्थ्यं न ददासि, तत् **किं तेऽस्माभिर् अप्रियम्
आचरितम्** ? इत्य् आहुः---**किं न्व्** इत्य्-आदि \।\।१९\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रात्रि-शेषे वहन्तं वातम्
आसाद्य तेन जनितया काम-पीडयाहुः---**किम्** इति \। **नु** अहो \।
कतरद् **अप्रियम्** \। पाठान्तरे वा-शब्दः स-भ्रू-क्षेप-प्रश्ने \।
**गोविन्दस्य** गोकुलेन्द्रस्य श्री-गोपी-गण-विमोहनस्य
भगवतोऽ**पाङ्गेन** ईक्षण-शरेणेत्य् अर्थः \। **निः**शेषतया
**भिन्ने** विदारिते, अस्माकं **हृदि स्मरम् उदीरयसि**, काम-व्यथां
जनयसीत्य् अर्थः \।

हे **मलयानिल** ! इति शीतल-स्वभावस्य ते ताप-जननम् एतद्
अनुचितम्, तत्राप्य् अन्य-हतानां पुनस् त्वया हननं परमायुक्तम् इति
भावः \। अन्यत् तैर् व्याख्यातम् \।

यद् वा, अहो बत ! **अस्माभिः किं** नाम दुष्कर्म **कृतम्**, यतस्
**ते** **प्रियं** निजेष्टं **स्मरं** श्री-भगवद्-विषयकं कामम्
अस्माकं **हृदीरयसि**, यतोऽस्माकम् अप्य् अप्रियतमस्य तत् स्मरस्य
त्वयोद्दीपनम् अयुक्तम् एवेति भावः \। तत्रापि स्वत एव दुःखितानां
पुनर् दुःख-जननं नैव युक्तम् इत्य् आहुः---**गोविन्द** इति \। समम्
अन्यत् \।\।१९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** रात्रि-शेषे मुद् उद्वहन्तं
स्मरोद्दीपनं स्तुति-व्याजेन निन्दन्त्य आहुः---**किं न्व्** इति \। तत्र
स्तुतिर्, यथा---हे **मलयानिल** ! मलयस्य परमार्थतः
श्रीमद्-अगस्त्य-निवासस्य व्यवहारतश् चन्दनाकरस्यानिल ! **ते** तव
**प्रियम्** **अस्माभिर् नु** अहो **किम् आचरितम्** ? यतो **गोविन्दस्य**
पृथिव्या भार-हरणाय पृथिव्याम् अवतीर्णस्येत्य् अर्थः \। तस्य
**अपाङ्गेन** निर्भेदकत्वात् बाण-रूपेण **निः**शेषेण **भिन्ने हृदि**
जीवाधार-कोशे **स्मरं** स्मृतिं चैतन्यम् **ईरयसि** पुनः प्रवेशयसि
\। यद् वा, **स्मरं** कामम् अपि **ईरयसि** किम् उत चैतन्यम् इति भावः
\। यद् वा, अनिलेन त्वयेरणान् निजानुभवाच् च स्मरस्य वह्नित्वम्
अवगम्यते \। ततस् तन् निर्भिन्नत्वान् मृतकत्वं प्राप्ते हृदि
यद्-अन्तिम-क्रियोचितं तद्-रूप-वह्निम् ईरयसि ददासि \। तस्मात् किन्त्व्
आचरितम् इत्य्-आदि \।

अथ निन्दा, यथा हे तादृश ! **अस्माभिर्** एव तव **अप्रियं किम्
आचरितं,** तद् वदेत्य् अर्थः \। **नु** वितर्के \। विचारेणापि
नास्मद्-बुद्धि-गोचरं तद् इत्य् अर्थः \। कथम् ? तद्
आह---तादृश-**गोविन्दापाङ्ग-निर्भिन्ने**ऽप्य् अस्माकं तादृशेत्य्-आदि \।
तादृशं **स्मरम् ईरयसि**, तत् तु विनाप्य् अप्रियाचरणम् अन्य-हतस्य,
तत्रापि म्रियमाणस्य दाहनं तादृशस्य तव नोचितं, तथा
क्षण-विलम्बासहत्वात् परम-चापल्यं चेति भावः \। यद् वा, तादृशेऽपि
**हृदि** कामम् **ईरयसि** \। अहो तव मूर्खत्वं वृथा
विडम्बन-कर्तृत्वं चेति भावः \।\।१९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** काचित् तत्रैव समये
मेदुरं वहन्तम् अनिलम् अभिमृश्य तद्-बाधितेव सासूयम् आह---**किं**
**न्व् आचरितम्** इत्य्-आदि \। हे **मलयानिल** ! **अस्माभिस् ते** **किम्
अप्रियम् आचरितम्** ? न किम् अपीति चेत्, कथम् एवं पीडयसि ? इत्य्
आह---**गोविन्दापाङ्ग-निर्भिन्ने** **किं स्मरम् ईरयसि** प्रेरयसि ?
क्षेत्रे जम्बीर-रसम् इवेति शेषः \। असूया व्यभिचारी \।\।१९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे **मलयानिल** ! **ते
किम् अप्रियं** वैरम् **अस्माभिर् आचरितम्** ? यद् अस्मिन् विपत्-समये त्वं
वैर-परिशोधनं करोषीत्य् आहुः---**गोविन्द-** इति \।\।१९\।\।

**\॥।**

**\।\। १०.९०.२० \।\।**

**मेघ श्रीमंस् त्वम् असि दयितो यादवेन्द्रस्य नूनं**

**श्रीवत्साङ्कं वयम् इव भवान् ध्यायति प्रेम-बद्धः \।**

**अत्युत्कण्ठः**[^५] **शवल-हृदयोऽस्मद्-विधो बाष्प-धाराः**

**स्मृत्वा स्मृत्वा विसृजसि मुहुर् दुःखदस् तत्-प्रसङ्गः \।\।**

**श्रीधर-स्वामी (भावार्थ-दीपिका) : मेघ** इति \।
आतपार्ति-हरणादि-साम्यात् त्वं **यादवेन्द्रस्य नूनं दयितः** सखासि,
अतो **भवांस् तं ध्यायति** \। ध्याने लिङ्गान्य् आहुः---**अत्युत्कण्ठ**
इत्य्-आदि \। अहो किम् इति त्वया तेन सख्यं कृतं ? यतो **दुःखदस्
तत्-प्रसङ्गः** इति \।\।२०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** किं च, **मेघ**
जल-सेक्तृत्वेन सर्व-तापापनोदक **श्रीमन्** विद्युद्-युक्तत्वात्, अतः
सखित्वात् \। ***तं*** यादवेन्द्रम् \। *लिङ्गानि* ज्ञापकानि \।
***अत्युत्कण्ठस्*** तद् द्रष्टुम् अतीवेच्छावान् \। **शवल-हृदयो**
विह्वलः \। यथा **वयं** ध्यायामः, तथा **भवान्** अप्य्
**अस्मद्-विधो**ऽस्मत्-तुल्य एवार्तः \। **बाष्प-धारा** अश्रु-प्रवाहान् \।
**तत्-प्रसङ्गः** श्री-कृष्ण-प्रसङ्गः \।

वस्तुतस् तु त्वं प्रेम-भक्तोऽसि प्रह्लादादिवत् तद्-धर्माणां, वाग्
गद्गदा द्रवते यस्य चित्तं \[भा।पु। ११.१४.२४\] इत्य्-आदीनां त्वयि
दर्शनात् \। तथा च श्री-कृष्ण-सङ्गः दुःखानां साम्सारिक-तापानां
दशा-च्छेदक[^६] एव, अत एव सर्वस्व-त्याग-पुरःसरं
तद्-यशः-श्रवण-मात्रेण महान्तोऽरण्यम् आप्य [तद्-ध्यानयन्तस् तम् इताः
\।]{।मर्क्} तद् उक्तं---

> कीर्त्यमानं यशो यस्य सकृद् आकर्ण्य रोचनम् \।
>
> तस्मिन् न्यस्त-धियः पार्थाः सहेरन् विरहं कथम् \।\। \[भा।पु।
> १.१०.१२\] इति \।

---------------------------------------------------------------------------------------------------------------------

**कैवल्य-दीपिका :** **मेघ** इति \। **शवलं** व्याकुलम् \। अत्र
स्मृतिः \।\।२०\।\। \[मु।फ। १२.७७\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : अस्मद्-विधो वयम् इव,**
सादृश्ये विध-प्रत्ययः \।\।२०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** समुद्रान्तिके वर्षन्तं
मेघं श्री-भगवद्-विरहार्त्या रुदन्तं मत्वाहुः---**मेघ** इति \।
वृष्ट्या भूमि-सेचनेन लोकानां ताप-हरणात्, अयं **दयितत्वे** हेतुः \।
वर्ण-सादृश्याद् अपि दयितत्वम् आहुः---**श्रीमन्** ! हे
सुश्याम-वर्णत्वादिना शोभा-युक्तेति, **यादवेन्द्रस्य** अस्मद्-दयितस्येत्य्
अर्थः \। यद् वा, यादवेन्द्रत्वेन यादवा एव तस्य दयितत्वे योग्याः,
तथापि त्वम् अपि दयितोऽसीति भावः \।

**नूनं** वितर्के \। **श्रीवत्साङ्कम्** असाधारण-लक्षणेन सर्वतो
विलक्षणम् \। यद् वा, श्री-युक्ताः श्री-नन्द-व्रजस्य वत्सा अङ्के
स्नेह-लालनादिना सदा क्रोडे कृता यस्य तम् \। इति ध्यान-सौष्ठवाय
गोप-वेशादिकम् अभिप्रेतम् \। **प्रेम**-पाशेन **बद्धो** **ध्यायति**
चिन्तयति \। **भवान्** इति श्री-भगवद्-दयितत्वेनादरात् \।

**विसृजसि** इति त्वत्-प्रेम-वार्तया प्रेमोद्रेकात् \। **अत्युत्कण्ठो**
महा-व्यग्रः **शवल-हृदयश्** च व्याकुल-मना **अस्मद्-विधः**, वयम्
इव इत्य् अर्थः \। **स्मृत्वा स्मृत्वा** तं **मुहुर् बाष्प-धारा**
**विसृजसि** मुञ्चसि \। वीप्सा मुहुः-शब्दश् च कथञ्चिद् यत्नेन
स्मरणादौ संवृत्तेऽपि पुनः पुनस् तद्-उद्भवात् \। **तत्-प्रसङ्गः**
तस्मिन्न् आसक्तिः \। किं वा, तस्य **प्रसङ्गः** \। किं तद् ? वार्ता-
मात्रम् अपि किं पुनर् ध्यानम् इत्य् अर्थः \। अन्यत् तैर् व्याख्यातम् \। यद्
वा, इदम् उचितम् एवेत्य् आहुः---**दुःखद** इति \। समम् अन्यत् \।\।२०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ समुद्रान्तिके वर्षन्तं
मेघं श्री-भगवद्-विरहार्त्या रुदन्तं मत्वा
तत्-सारूप्य-दर्शन-जातेनाकृत्रिम-सौहृद्येनाहुः---**मेघ**- इति \।
**नूनं** वितर्के \। इति सर्वत्र वाक्ये योज्यम् \। हे **मेघ** !
**त्वं** **यादवेन्द्रस्य नूनं दयितः** प्रिय-सखः **असि** \। यतः
हे **श्रीमन्** ! प्राप्त-तत्-सारूप्य-लक्ष्मीकः \। ततः किम् ?
तत्राहुः---प्राप्त-सारूप्याद् अपि भवद्-विधाद् विलक्षण-लक्ष्मीकम् अमुं
**भवान् नूनं ध्यायति** \।

ननु प्राप्ते पर्यन्त-फले फलस्य वा न्यूनत्वे किं तद्-ध्यानेन ?
तत्राहुः---**प्रेम-बद्ध** इति \। तच् छ्री-मूर्तेस् तथा स्वभावो यथा
तत्र प्रेमैव ज्ञायते, नौदासीन्यं न चेर्ष्येति भावः \।
तत्रोभयत्रापि दृष्टान्तः---**वयम् इव** इति \। यस्माद् एवं
**प्रेम-बद्धः**, तस्मात् **नूनम् अत्युत्कण्ठः** तेन
निर्वेदादि-नाना-भाव-**शवल**-चित्तोऽप्य् असि \। तत्रापि
हेतुः---**अस्मद्-विध** इति \। प्रेम-बद्ध-तादृश्यात् स्वानुभवेन
ज्ञायस इत्य् अर्थः \।

यद् वा, **अत्युत्कण्ठत्वेन** लक्षणं **शवल-हृदयः** शवलं
वैवर्ण्येन नाना-वर्णं हृदयं मध्य-भागो यस्य तथा-भूतोऽसीति \।
तच् च युक्तम् इत्य् आहुः---**अस्मद्-विध** इति \। अहो **नूनम्** अत एव
तं **स्मृत्वा स्मृत्वा** वृष्टि-रूपा **बाष्प-धारा मुहुः सृजसि** सर्वत्र
विकिरसि \। युक्तं च तद् इत्य् आहुः---**दुःखद** इति \। **प्रसङ्ग**
आसक्तिः प्रस्ताव-मात्रं वा \।\।२०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्रैव काचिन् मेघम्
आलोक्यैव निगदति---**मेघ श्रीमन्न्** ! इत्य्-आदि \। हे **मेघ** !
**श्रीमन्** ! श्री-युक्त ! **त्वं यादवेन्द्रस्य दयितोऽसि** मित्रम् असि
सावर्ण्यात् श्रीमत्त्वाच् च \। स श्रीमान् लक्ष्मीवान् त्वम् अपि शोभावान् इत्य्
अर्थः \। **नूनं** मन्ये **वयम् इव भवान्** अपि **श्रीवत्साङ्कं
प्रेम-बद्धः** सन् **ध्यायति** \। प्रेम-बद्धत्वं व्याकरोति---**अपि**
इत्य्-आदि \। **अपि** सम्भावनायाम् \। **उत्कण्ठ** उत्कण्ठावान् उद्ग्रीवो वा
**शवल-हृदयो** नाना-भाव-शावल्य-वलित-मना भूत्वा **बाष्प-धारा**
विसृजसि, **मुहुः** **अस्मद्-विधः** अस्मत्-सदृशः, सादृश्ये
विध-प्रत्ययः \। किं कृत्वा ? **स्मृत्वा** तत्-प्रेमानुक्षण-स्मरणेन
उचितम् एवैतत् \। कथम् ? इत्य् आह---**दुःखदस् तत्-प्रसङ्गः** \।
तत्-प्रस्ताव-मात्रम् अपि दुःखदं, किम् उत निरन्तरानुस्मरणम् इति
\।\।२०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : दयितः** सखा \। **त्वम्
असि प्रेम-बद्धः** प्राप्त-बन्धनः सन्, **तं ध्यायति श्रीवत्साङ्कम्**
इति \। तस्य च वर्णेन साम्येऽपि तस्य श्रीवत्साङ्कोऽधिक इति तत्र
तवाशक्ति-कारणम् अवगतम् इति भावः \। **शवल-हृदयः**
विषाद-मलिन-चेताः वृष्टि-मिषेण **बाष्प-धाराः विसृजसि** वृष्टि-मिषेण
रोदिषि \। अहो किम् इति त्वया तत्रासक्तिः कृता, यतस् **तत्-प्रसङ्गो
दुःखद** एव \।\।२०\।\।

**\॥।**

**\।\। १०.९०.२१ \।\।**

**प्रिय-राव-पदानि भाषसे**

**मृत-सञ्जीविकयानया गिरा \।**

**करवाणि किम् अद्य ते प्रियं**

**वद मे वल्गित-कण्ठ कोकिल \।\।**

**श्रीधर-स्वामी (भावार्थ-दीपिका) :** हे **कोकिल** ! मे
**प्रिय-रावस्य** प्रियं-वदस्य श्री-कृष्णस्य पदानीव **पदानि**
शब्दांस् त्वं **भाषसे** \। **मृतान् सञ्जीवयति** इति तथा तया
**अनया** कोमलया **गिरा** **वल्गित-कण्ठ** रमणीय-कण्ठ मे
कथय **किं तव प्रियं करवाणि ?** इति \।\।२१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** प्रियं रौति वदतीति
**प्रिय-रावः,** तस्य \। **वल्गितं** प्रिय-रम्ययोः इति \।\।२१\।\।

---------------------------------------------------------------------------------------------------------------------

**कैवल्य-दीपिका :** **प्रिय-** इति \। **प्रियस्य** नाम **पदानि** इति
\। **भाषसे** **अनया** अपश्यम् अ-स्वर-युक्त्या \। **वल्गितो**
वल्गीकृतः \। अत्र गुण-कीर्तनम् \।\।२१\।\। \[मु।फ। १२.७८\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** तत्र काश्चित्
पिक-रवम् आकर्ण्य कृष्ण-स्वरं स्मृत्वा वदन्ति---**प्रिय-राव-** इत्य्-आदि
\। **प्रियस्य** श्री-कृष्णस्य राववद् **रावो** यस्य \। **राव-पदानि**
इत्य् एकं वा पदम् \।\।२१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** रात्रि-शेषे कूजन-कोकिलम्
आहुः---**प्रिय-** इति \। तद्-विरहेण **मृतान्** जनांस्
तत्-स्मर-सदृशतया तन्-नैकट्य-बोधने **सम्यग् जीवयति** इति तया
**गिरा** हेतुना **तव** **प्रियं किं करवाणि** ? अपि तु न किञ्चित्
कर्तुं शक्नुयाम् इत्य् अर्थः \। **वल्गितः** पञ्चम-स्वरेण वल्गूकृतः
**कण्ठो** येन, तत्-सम्बोधनम् \। अनेन श्री-भगवद्-गीः-साम्यार्थं
सुस्वरत्वं सूचयन्ति \। अत्र च **करवाणि** इति **मे** इति
चैकत्व-निर्देशः \। श्री-भगवद्-वाङ्-माधुरी-हृत-चित्तायाः कस्याश्चिद्
एकस्या वोक्तेः \। यद् वा, सर्वासाम् अपि प्रत्येकं तादृशोक्तेर् एव \। अन्यत्
तैर् व्याख्यातम् \।

यद् वा, **अनया** श्री-भगवद्-गीः-सदृश्या **गिरा** तथा-भूतया
**सम्यग् जीवतीति** स-जीवः, मृतो भवति सञ्जीवोऽपि यथा, तया किं
कतरद् **अप्रियम्** अनिष्टं **करवाणि** कुर्वत्य् अस्मि, यतस् त्वं तु मे
मयि **वद** कूज, कूजसीत्य् अर्थः \। तच् च त्वत्-स्वभावाद् एवेत्य्
आशयेन सम्बोधयति---**वल्गित-कण्ठ** ! हे शवल-कण्ठेति ! अयं
प्रेमार्त्य्-उक्ति-विशेषः \। यद् वा, **अनयापि गिरा** तव **अप्रियं किं
करवाणि**, अपि तु नैव करिष्यामीत्य् अर्थः \। निजाभीष्टे मरणे
सहायत्वात् \। अतो **वद** \। समम् अन्यत् \।\।२१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ रात्र्य्-अवसाने कूजन्तं
कोकिलं पूर्ववत् स्तुति-निन्दाभ्याम् आहुः---**प्रिय-राव-** इति \। तत्र
स्तुतिः---हे **कोकिल** ! पञ्चम-गान-प्रसिद्ध ! तत्रापि **वल्गितः**
प्रियेणैव शिक्षा-विशेषाद् वल्गु-कृतः **कण्ठो** यस्य, हे तथा-विध !
**प्रियस्य राव** इव रावः पञ्चम-स्वरो यत्र, तादृशानि **पदानि**
गीत-निबद्धान् शब्दान् **भाषसे** \। यद् वा, **प्रियस्य रावः**
शिक्षा-वचनं येषु, तादृशानि **पदानि** दूत्यानुरूपान् शब्दान् **भाषसे**
\। ततस् तन्-नैकट्य-बोधनेन तद्-विरह-मृतान् **सम्यग् जीवयति** इति
तथा तथा **गिरा** हेतुना **किं प्रियं करवाणि** तन् **मे** मह्यं
**वद** \। कृपया ज्ञापय \। अत्रैक-वचनं प्रत्येकम् अपि
तत्-क्षमता-विवक्षया पृथग्-उक्तेः \।

अथ निन्दा---हे चञ्चल-**कण्ठ** ! **कोकिल** ! **मृत-सञ्जीविकया**
तथा **गिरा** हेतुना **प्रियस्य रावः** शिक्षा यत्र, तादृशानि **पदानि
भाषसे** \। मया तद्-विरहासहिष्णुत्वाज् जीवनान् मरणम् एव वरं
मन्यते, तत् तु स इव त्वम् अप्य् आपाततोऽमृतायमान-वचनेन मध्ये
मध्ये विघातयन् दुःखद एवासीद् इति भावः \। तस्मात् **तवाप्रियं**
तुण्ड-त्रोटनादिकम् अत्रापराधे **किं करवाणि** तत् त्वम् एव **वद**
स्व-दण्ड-विशेषं स्वयम् एवानुमन्यस्व, अन्यथापराध-क्षयो न भवेद्
इति भावः \।\।२१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तत्रैव काचित् पिक-रवम्
आकर्ण्य प्रीयमाणाह---**प्रिय-राव** इत्य्-आदि \। हे **कोकिल** ! **अद्य
किं ते प्रियं करवाणि** ? **वद** कथम् अकाण्डे नः प्रियं भवत्या
कार्यम् इत्य् आह---हे **प्रिय-राव** ! प्रियस्य राव इव रावो यस्य, स
तथा हे तथा-भूत ! **मृत-सञ्जीविकया** मृत-सञ्जीविन्या **अनया गिरा
पदानि भाषसे** \। यद् वा, प्रियस्य श्री-कृष्णस्य राववत् पदानीरयसे
कथम् अत्र पदं ? हे **वल्गित-कण्ठ** ! चञ्चल-कण्ठ ! \।\।२१\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे **प्रिय-राव कोकिल**
! **अनया पदानि** अस्मद्-विरह-दुःख-त्राणान्य् एव **भाषसे**, पदं
व्यवसित-त्राण-स्थान-लक्ष्माङ्घ्रि-वस्तुषु इत्य् अमरः \। **वल्गितः**
वल्गूकृतः **कण्ठो** येन, हे तादृश ! अत्र विरहे कोकिल-शब्दस्य
दुःखदत्वात्, प्रिय-रावेत्य्-आद्याः सर्वा एव विपरीत-लक्षणया वक्रोक्तय
एव \। तेन स्व-शब्देन मां ज्वालयतस् **तव किं प्रियं करवाणि** ?
तुण्डम् एव धक्ष्यामीति भावः \।\।२१\।\।

**\॥।**

**\।\।** **१०.९०.२२ \।\।**

**न चलसि न वदस्य् उदार-बुद्धे**

**क्षिति-धर चिन्तयसे महान्तम् अर्थम् \।**

**अपि बत वसुदेव-नन्दनाङ्घ्रिं**

**वयम् इव कामयसे स्तनैर् विधर्तुम् \।\।**

**श्रीधर-स्वामी (भावार्थ-दीपिका) :** हे **क्षिति-धर** ! त्वं **न
वदसि** **न चलसि** \। अतो नूनं **महान्तम् अर्थं चिन्तयसे** \।
**बत** तर्हि \। **अपि** किं, यथा **स्तनैर् विधर्तुं वयं**
कामयामहे, तथा त्वं स्तन-तुल्यैः शृङ्गैर् वोढुं **कामयसे** \। ॐ
इति चेत्, तर्हि तवाप्य् अस्मद्-अवस्था भविष्यतीति भावः \।\।२२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *स्तन-तुल्यैस्*
तीक्ष्णाग्रैः \। *ॐ इति चेत्* सत्यं तं धर्तुम् इच्छामीति यदि वदसि \।
*इति भाव* इति---निरस्त-समस्तैहिकामुष्मिकाः सत्यस् तद्-एकतानास् तथा
त्वम् अपि कृतार्थो भविष्यसीत्य् आशयः \।\।२२\।\।

---------------------------------------------------------------------------------------------------------------------

**कैवल्य-दीपिका :** **न** इति \। **अपि** अहो \। यथा **वयं**
**स्तनैर् विधर्तुं** कामयामहे \। अत्र त्रपा-नाशः \।\।२२\।\।
\[मु।फ। १२.७९\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अन्याः ऊचुः---**न
चलसि** इत्य्-आदि \। **त्वं** सावधाना अपि यद् एवं करोषि, तद्
अवगतं, **वयम् इव** इति **स्तन**-प्रायैः शृङ्गैः \।\।२२\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महा-स्थिरं रात्रौ
प्रायः शयित-सर्व-जन्तुत्वात् तूष्णीं स्थितं चारुणोदये श्री-रैवतकं
दृष्ट्वाहुः---**न** इति \। हे **उदार-बुद्धे** ! इति महाशयस्य तद् एवं
युक्तम् एवेति \। तथा हे **क्षिति-धर** ! इति \। अतस् त्वयैव पृथ्वी
रक्षितेति भावः \। महार्थ-चिन्तनम् एव वितर्कयन्ति---**अपि** इति \।
**वसुदेव-नन्दनस्य** परम-मोहनस्य भगवतोऽ**ङ्घ्रिं** पादं
**वि**शेषेण प्रेमालिङ्गनादिना **धर्तुम्** \। अन्यत् तैर् व्याख्यातम् \।

तत्र मूल-स्थितस्य **न चलसि** इत्य्-आदेर् उत्क्रमेण लेखो
लेखक-भ्रमात् \। किं वा, महार्थ-चिन्तनेन चलन-मात्रस्याप्य् अभावेन
तन्-माहात्म्यापेक्षया तथैव व्याख्यापत्तेर् इति \।\।२२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महा-स्थिरं रात्रौ प्रायः
शयित-सर्व-जन्तुत्वात् तूष्णीं स्थितं चारुणोदये श्री-रैवतकं
दृष्ट्वाहुः---**न** इति \। हे **क्षिति-धर** ! यद्यपि
पञ्चाशत्-कोटि-योजन-विस्तीर्णां पृथ्वीं धरसि, तथापि **न चलसि,**
**न** च **वदसि** \। तस्माद् एव हे **उदार-बुद्धे** ! महा-चित्त !
तद् एव दर्शयन्ति---कम् अपि **महान्तम् अर्थं** पुरुषार्थं
**चिन्तयसे** चिन्तयसि \। **कामयसे** इति \। तत्रापि स-शङ्कम् आहुः \।
**अपि** प्रश्ने \। **बत** खेदे \। स च महार्थो मत-भेदान्
नाना-विध इति \। तत्र **देवस्य** अस्मत्-पूज्यस्य श्वशुरस्य यो
**नन्दनः** प्रधान-पुत्रोऽस्मत्-पतिर् इत्य् अर्थः \। आर्य-पुत्र इतिवत्
स्पष्टतया अनुक्तिर् लज्जया \। तस्य **वसु** परम-धन-रूपम्
**अङ्घ्रिं** वयम् अपि **स्तनैर्** **विधर्तुं** स्वयं नारीयमाणः
स्तनीकृतैः शृङ्गैर् आलिङ्गितुं किं **कामयसे** ? यदि कामयसे,
तदास्माकम् इव तवापि बुद्धि-हीनत्वं स्व-प्राण-मात्रेऽपि
धारणा-सामर्थ्यं भविष्यसीत्य् अर्थः \। स्तनानां बहुत्व-निर्देशस् तु
तस्य लोभातिशयं द्योतयति \। अत्र **वसु-देव**-पदयोर्
भिन्न-क्रमतया प्रयुक्तयोर् अप्य् एकत्र सन्तापेन
श्वशुर-नामोच्चारण-प्रमाद उन्मादोक्त्या न दोषाय इति ज्ञेयम् \। टीकायां
**न चलसि न वदस्य्** अनयोर् व्युत्क्रम-निर्देशः प्रायो लेखक-भ्रमाद्
इति \।\।२२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तदैव काचित् रैवतम्
अनुस्मृत्य निगदति---**न चलसि** इत्य्-आदि \। हे **उदार-बुद्धे** !
**क्षिति-धर** ! **न चलसि न वदसि,** कोऽर्थः ? आं ज्ञातं,
**महान्तम् अर्थं** प्रयोजनं **चिन्तयसे**, तद् एव ब्रूहीत्य्
आह---**अपि बत** इत्य्-आदि \। **अपि** सम्भावने, **बत** खेदे \।
**वसुदेव-नन्दनाङ्घ्रिं स्तनैः** स्तन-प्रायैः शिखरैर् **विधर्तुं
कामयसे** \। **वयम् इव** वयं यथा स्तनैर् वोढुं कामयमाना
निरन्तरं कम् अप्य् अर्थं चिन्तयामः, त्वं पुरुषो भूत्वापि स्त्री-भावम्
आसाद्य **कामयस** इति निगर्वः \।\।२२\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हे **क्षिति-धर** !
रैवतक-पर्वत ! नूनं त्वं **महान्तम् अर्थं** स्वाभीप्सितं
**चिन्तयसि**, अतो **बत** इति इदं वा तवाभीप्सितम् इत्य् अर्थः \।
**वयं** यथा **स्तनैर्** **धर्तुं** कामयामहे, तथा त्वं स्तनैः
किं वोढुं **कामयसे** ? ॐ इति चेत्, तर्हि तवाप्य् अस्मद्-अवस्था
भविष्यतीति भावः \।\।२२\।\।

**\॥।**

**\।\। १०.९०.२३ \।\।**

**शुष्यद्-ध्रदाः करशिता**[^७] **बत सिन्धु-पत्न्यः**

**सम्प्रत्य् अपास्त**[^८]**-कमल-श्रिय इष्ट-भर्तुः \।**

**यद्वद् वयं मधु-पतेः प्रणयावलोकम्**

**अप्राप्य मुष्ट-हृदयाः पुरु-कर्शिताः स्म \।\।**

**श्रीधर-स्वामी (भावार्थ-दीपिका) :** भोः **सिन्धु-पत्न्यो** नद्यः !
सम्प्रति ग्रीष्मे सिन्धुर् मेघ-द्वारा अमृत-वृष्ट्या युष्मान् नानन्दयति \।
**बत** अहो कष्टम् \। अतः **शुष्यन्तो ह्रदा** यासां ताः \।
**अपगत-कमल-शोभाः** कृशाश् च **वयं** **यथा** प्रियतमस्य
**भर्तुर् मधु-पतेः** \। **स्म** प्रसिद्धम् \।\।२३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **कृशानि तटानि** कूलानि
यासां ताः \। क्वचित् \"कर-शिता\" इति पाठे तु गुणादेशस् त्व् आर्ष एव \।
अत आनन्दाभावात् \। **शुष्यत्**-तोया विगत-जला **ह्रदा** स्नानाद्य्-अर्थं
जनावतरण-स्थानानि \। **मधु-पतेर्** यदु-पतेः **मुष्ट-हृदयाः**
हृष्ट-चेतसः\। **पुरु** अधिकं, पुरुः पुरोगे प्रचुरे
स्वर्लोक-नृप-भेदयोः इति हैमः \।\।२३\।\।

---------------------------------------------------------------------------------------------------------------------

**कैवल्य-दीपिका :** हे **सिन्धु-पत्न्यः** ! महा-नद्यः ! आः कष्टम् \।
यूयं सूर्पस्था भवथः \। **शुष्यन्तो** **ह्रदा** हृदय-स्थानीयाः
प्रदेशा यासां ताः \। **अपेताः कमल-श्रियो** सुखायमान-पद्म-शोभा
यासां, तास् तथा \। **वयम्** अप्य् एवं-विधाः \। अत्र तनुता \।\।२३\।\।
\[मु।फ। १२.८०\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं **शुष्यद्-ध्रदा**
इत्य्-आदि \। युष्माकं भर्तापि निष्टनसे, यूयम् अपि विरह-**कर्शिता** इत्य्
अर्थः \।\।२३\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ग्रीष्मे कृशाः, तत्रापि
रात्रौ मुद्रित-कमलत्वेन शोभा-हीना नदीर् दूरतो दृष्ट्वा ताः परमार्ता
मत्वाहुः---**शुष्यद्** इति \।

**इष्टस्** तद्-अन्यस्येष्टत्वाभावेन परम-प्रियश् चासौ **भर्ता** स्वामी
चेति \। तथा तस्येति तस्यास्मत्-परिपालनं युक्तम् एवेति भावः \।

**मधुपतेर्** निजाशेष-गुणादि-प्रकटनार्थं यदु-कुलेऽवतीर्य
तच्-छ्रेष्टतां गतस्य, तथापि यादवान् एव पालयति, न त्व् अस्मान् इति
भावः \। अत एव येन **अवलोकम्** अप्य् **अप्राप्य मुष्ट-हृदया**
नष्ट-चित्ताः **पुरु** युष्मत्तोऽप्य् अधिकं **कर्शिताः** कार्श्यं प्रापिता
वर्तामहे \। अत्र ह्रदानाम् आन्तरतया हृदय-तुल्यत्वादिना
**मुष्ट-हृदया** इत्य् अस्य प्रतिपदं दार्ष्टान्तिके **शुष्यद्-ध्रदा** इति
ज्ञेयम् \। अतोऽ**पेत-कमल-श्रिय** इत्य् उक्त्या दृष्टान्तेऽप्य् अत्र
म्लनत्वादिनापेत-मुखाब्ज-शोभा इति ध्वनितम् एव \। अन्यत् तैर्
व्याख्यातम् \।

तत्र सिन्धु-मेघ-द्वारेत्य्-आदिकं दृष्टान्ते **प्रणयावलोकम् अप्राप्य**
इत्य् अस्य ध्वन्य्-अनुसारात् **कर्शिता** इत्य् अस्यैव व्याख्या \। कृशाश् चेति
तथा **इष्ट-भर्तुर्** इत्य् अस्यैव प्रियतमस्य भर्तुर् इति \। अथवा,
**इष्ट-भर्तुः** सिन्धोर् एव हेतोः, तत्-कृतोपेक्षया **शुष्यद्-ध्रदा**
इत्य्-आदि \। अन्यत् समानम् \।\।२३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अथ निदाघे क्षुदृआ नदीर्
दूरतो दृष्ट्वा ताश् च मूर्च्छिता मत्वा पूर्व-पूर्ववद् असम्बोध्य मिथ
आहुः---**शुष्यद्** इति \। **बत** विस्मये खेदे वा \। **सिन्धोर्** अपि
**पत्न्य** एताः सम्प्रति **अपेत-कमलम्** इव मुख-**श्रियो** जाताः,
तथा **शुष्यन्तो ह्रदास्** तद्-रूप-**हृदयानि** यासां, तथा-भूताश् च
जाताः \। किं कृत्वा ? **इष्टो भर्ता** च यः सिन्धुः, तस्य
**प्रणयावलोकं** विरहात्मना निदाघेनैव विच्छेदनाद् **अप्राप्य,** तद्
अहो अस्मत्-सादृश्यम् एता अपि गता इति म्लान-मुखम् आहुः---**यद्वद् वयम्**
इति \। ततः **पुरु-कर्शिता** इति पुरु-शब्देनापेत-मुख-श्रीत्वम् अप्य्
अन्तर्-भावितम् \।\।२३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु भो **नद्यः** !
क्षिति-धरो ग्राव-मयोऽपि पुरुषः सन्न् अपि यद् अङ्घ्रिं स्तनैर् वोढुं
कामयते, स्त्री-भावम् उररीकृत्य वक्षसि कर्तुम् अभिलषति,
तद्-अनुचिन्तया स्त्रियो भवत्यो यदीदृशां यास्यन्ति, तत् किं चित्रम् ? इत्य्
आहुः---**शुष्यद्-ध्रदा** इत्य्-आदिः \। यतः, भो **सिन्धु-पत्न्यः** !
महाजन-गृहिण्यः ! **इष्ट-भर्तुः** श्री-कृष्णस्य, सिन्धुस् तावद्
उपपति-मात्रम्, इष्ट-भर्ता तु वो नूनं श्री-कृष्ण एव \। अतस् तस्य
**मधुपतेः** **प्रणयावलोकम् अप्राप्य** **मुष्ट-हृदयाः**
**पुरु-कर्शिताः** खिन्ना अत्यन्त-कृशा भवत्यः सन्ति \। यत्
**शुष्यद्-ध्रदा** शुष्यन् ह्रदा इव हृदो गम्भीरतरं **हृदयं** यासां,
अत एव **कर्शिताः** खिन्नाः \। खेद-लिङ्गम् आह---**सम्प्रति** इदानीम्
**अपेताः कमलानां** कमल-प्रायाणां मुखानां **श्रियो** यासाम् \। का इव
? इत्य् आह---**यद्वद् वयं** **स्मः**, वयं यथा शुष्यन् मनसो
म्लानाननाः खिन्नाः **पुरु-कृशाश्** चेत्य् अर्थः \।\।२३\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** भोः **सिन्धु-पत्न्यो**
नद्यः ! **सम्प्रति** यूयं **शुष्यद्-ध्रदाः** स्थ \। तत्र कारणम्
आहुः---**इष्ट-भर्तुः** **सिन्धु-पत्नीनाम्** अपि योऽभीष्ट-सुख-प्रदो
भर्ता यदुपतिः, तस्य **प्रणयावलोकम् अप्राप्य** एव **यद्वद् वयं**
प्रणयावलोकम् अप्राप्य **मुष्ट-हृदयाः** वञ्चित-चित्ताः स्मः, तद्वद् एव
यूयम् \।\।२३\।\।

**\॥।**

**\।\। १०.९०.२४ \।\।**

**हंस स्वागतम् आस्यतां पिब पयो ब्रूह्य् अङ्ग शौरेः कथां**

**दूतं त्वां नु विदाम**[^९] **कच्चिद् अजितः स्वस्त्य् आस्त उक्तं पुरा \।**

**किं वा नश् चल-सौहृदः स्मरति तं कस्माद् भजामो वयं**

**क्षौद्रालापय कामदं**[^१०] **श्रियम् ऋते सैवैक-निष्ठा स्त्रियाम्
\।\।**

**श्रीधर-स्वामी (भावार्थ-दीपिका) :** तदैव दैवाद् आगतं हंसं
दूतं कल्पयित्वाहुः---**हंस** इति \। **नो**ऽस्मान् प्रति **पुरा** रहस्य्
**उक्तम्** **किं वा चल-सौहृदः स्मरति** ?

स्मृत्वैव मां प्रस्थापितवान् इति चेद् अत आहुः---हे **क्षौद्र** !
क्षुद्रस्य दूत ! **कस्मात् तं वयं भजामः** ?

कामार्थम् आह्वयति युष्मान् इति चेद् अत आहुः---अहो तर्हि **तम्**
**आलापय** आकारय \। ॐ इति गच्छन्तम् इव तं पुनर् आहुः---यास्मान्
वञ्चयित्वा एकाकिनी सेवते, तां **श्रियम् ऋते** **तम्** एव **आलापय** \।

**सा** तद्-**एक-निष्ठा** कथं परिहर्तुं शक्यते ? इति चेद् अत
आहुः---**स्त्रियाम्**, जाताव् एक-वचनम् \[?\]\। अस्मासु स्त्रीषु मध्ये किं
**सैवैक-निष्ठा**, न तु वयम् ? इत्य् अर्थः \।

पाठान्तरे तु, **क्षौद्रं** मधु, तद्वन् मधुरालाप-मात्रं यस्य,
**तम् अकामदम्** अरति-प्रदं **श्रियम् ऋते वयं कस्माद् भजामः** ?
किन्त्व् अनादृतापि सती पुनः पुनः सैव भजतु यतोऽस्मादृष्यो मानिन्यः
स्त्रिय **एक-निष्ठा** एकत्रैव स्व-संमान-सिद्धौ निष्ठा यासाम् इति
\।\।२४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **स्वागतं** सुष्ठ्व्
आगमनं जातम् \। **आस्यताम्** उपविश्यताम् \। **पयः** क्षीरम् \।
**चल-सौहृदः,** अतोऽत्राहुः---**तं** शौरिम् \। *इत्य् अर्थ*
इति---**वयम्** अपि तद्-**एक-निष्ठा** एवेति \। तस्येहागमनम् उचितम्
एव भक्त-वात्सल्याद् इति भावः \। पाठान्तरे \"क्षौद्रालापम् अकामदम्"
इति पाठे तु क्षुद्रा मधुमक्षिकाः, ताभिर् निष्पादितं क्षौद्रम् \।\।२४\।\।

---------------------------------------------------------------------------------------------------------------------

**कैवल्य-दीपिका :** **हंस** इति \। हे **हंस** ! **आस्यताम्**
उपविश्यताम् \। **शौरेः** कृष्णस्य \। **नु** अहो ! **अजितः** कृष्णः \।
**पुरा** पूर्वम् अस्मान् प्रति यद् **उक्तं**, तत् **किं स्मरति** ? **तं**
च **कस्माद् भजामो वयम्** \। यतोऽसौ **क्षौद्रवद्** मधुवन्
मधुरालापो न तु **कामदः** \। **श्रियम् ऋते** **सा** हि यासां स्त्रीणां
मध्ये **एक-निष्ठा** एकस्मिन्न् एव स्थिरीभूता, न तु चञ्चलेति
सोत्प्रासोक्तिः \। अयम् अर्थः---अचञ्चला अप्य् अस्मान् उज्झित्वा चञ्चलां
श्रियं स भजते इति \। अत्रोन्मादः \। महिष्यः कुरर्य्-आदीन् \।\।

अत्र च स्मृति-गुण-कीर्तन-व्याधि-प्रलापाश् चतस्रो दशाः
काव्य-प्रकाश-निष्ठाः[^११] \। निद्रा-च्छेदादयस् तु षट् नयन-प्रीतिर् इत्य्
अत्र रति-रहस्यस्था[^१२] दर्शिता इति ज्ञेयम् \। तासां
नाना-महिषी-गतत्वाद् यत् क्रमाद् उक्ताः \। मृति-लक्षणा त्व् अन्या
स्मर-दशास्ति \। सा च---

इतीदृशेन भावेन कृष्णे योगेश्वरेश्वरे \।

ध्रियमाणेन माधव्यो लेभिरे वैष्णवीं गतिम् \।\। \[भा।पु। १०.९०.२५\]

इत्य् अनेन मूल-ग्रन्थेन सूचिताप्य् अमङ्गलत्वाद् इह नोक्ताः \।
एकादश-श्लोके जल-केलि-प्रसङ्गे मूले दर्शिता \। तत्र च सन्निहितेऽपि
भगवति तद्-आलाप-सौष्ठवेन तासां वैचित्त्याविर्भावान् नास्य भेदस्य
पूर्वानुरागादिष्व् अन्तर्भावः शक्यो वक्तुम् \। तथा च तत्रोक्तं---

कृष्णस्यैवं विहरतो गत्य्-आलापेक्षित-स्मितैः \।

नर्म-क्ष्वेलि-परिष्वङ्गैः स्त्रीणां किल हृता धियः \।\।

ऊचुर् मुकुन्दैक-धियो गिर उन्मत्त-वज् जडम् \।

चिन्तयन्त्योऽरविन्दाक्षं तानि मे गदतः शृणु \।\। \[भा।पु।
१०.९०.१३-१४\]

न चास्मिन्न् अध्याये भगवतो व्यवधानादिकम् उक्तम् \। तस्माद्
वैचित्त्य-रूपं विप्रलम्भस्य भेदान्तरम् अवश्यम् अभ्युपेतव्यम् \। अयम्
एवात्र विदग्ध-बुद्धेर् आचार्यस्याभिप्रायः \।\।\।\।२४\।\। \[मु।फ।
१२.८१\]

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** काश्चित् सम्मुखे दैवाद्
आगतं हंसम् आलोक्य दूतत्वेन परिभाव्य वदन्ति---हंसेत्य्-आदि \। हे
**हंस** ! **स्वागतम् आस्यतां**, गमनागमनाभ्यां श्रान्तोऽसि \। **पयः
पिब** \। पीत्वा विश्रम्य **शौरेः कथां** **ब्रूहि** \। **त्वां दूतम्
अनुविदाम** \। **कच्चिद् अजितः स्वस्त्य् आस्ते** ? **उक्तं पुरा** यद्यपि
\"स्वस्त्य् आस्ते\" इति पूर्वोक्तं, तथाप्य् उत्कण्ठया पृच्छाम इति भावः \।

**किं वा, नो**ऽस्मान् **स्मरति**, तत्र कः सन्देहः ?
तत्राहुः---**चल-सौहृद** इति स्मरणाद् भाव-व्यञ्जकं **तं
चल-सौहृदं** **वयं भजामः** \।

कस्मात् ? इति स्वयम् एव हेतुम् उपन्यस्य स्त्रियोऽनभिज्ञाश् चेद् इति
सिद्धान्तयन्ति---श्रीर् अपि \। श्रीः सा कथं भजति ?
तत्राहुः---**श्रियम् ऋते** श्रियं विना श्रियो वार्ता त्यज्यतां, **सा** तु
केवलम् **एक-निष्ठा** एकस्मिन् वक्षसि स्थाने निष्ठा नितराम् अवस्थानं
यस्या, अतः सा स्त्री न भवति, अङ्ग-विशेष एव सेति तात्पर्यम् \।
**क्षौद्रं** मधु तद् इव **आलाप** एव यस्य **अकामदम्**
अनभीप्सितदम् \। \"क्षौद्रालापय\" इति पाठे स्वामि-कृतो वार्थः \।
उन्माद-भावोऽयं वैचित्त्य-भावान्तर्-गतः \।\।२४\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** प्रातर् आगतं हंसं
दूतं मत्वाहुः---**हंस** इति \। **स्वागतम्** इति सुष्ठ्व् आगतं किम् इत्य्
अभ्यागतं प्रति स्वागत-प्रश्नस्य योग्यत्वात् \। यद् वा, सद्-अवसरेऽस्मिन्
यत् त्वयात्रागतं, तच् छोभनम् इत्य् अर्थः \। अत **आस्यताम्**
उपविश्यतां, **पयः** क्षीरं **पिब** च \। एवम् आतिथ्येन सम्मान्य
प्रार्थयन्ते---**ब्रूहि** इति \। **अङ्ग** ! इति सादर-सम्बोधने \। किं
वा, अस्माकम् अङ्ग-तुल्य ! हे परमात्मीय ! इत्य् अर्थः \। **शौरेः**
कृपया शूर-वंशे जातस्य अस्मद्-भर्तुः **कथां** कुशल-वार्तां किञ्चिद्
वृत्तं वा **ब्रूहि** \। तच् च युक्तम् एवेत्य् आहुः---**नु** निश्चितं,
**त्वा** त्वां **दूतं** **विदाम** विद्म इति \।

तत्रादौ कुशलं पृच्छन्ति---**कच्चिद्** इति \। **स्वस्ति** सुखम् \।
**अजितः** प्रेम्णा न केनचिद् अपि वशीकृत इत्य् अर्थः \। एषा
प्रणय-कोपोक्तिः \।

ननु देव्यो भवतीनां विरहेणासौ कथं सुखम् आस्ताम् ? इति चेत्, तर्हि
**पुरा** पूर्वम् अनुनयादिना **नः** प्रत्य् **उक्तं** **किं वा**
**स्मरति** \। **किं वा** इत्य् एक-पदम् एव वा, स-भ्रू-भङ्ग-प्रश्ने
किं न्व् इत्य्-आदिवत् \। यद् वा, **पुरोक्तं** **नो**ऽस्मान् **वा किं स्मरति**
?

ननु तद् एव सेवा-परा युष्मान् कृतज्ञोऽसौ स्मरत्य् एवेति चेत्, तत्र न
विश्वसिम इत्य् आहुः---**चल-सौहृदो**ऽस्थिर-प्रेमेति \।

ननु तत्-प्रियतमाः ! स्थिर-सौहृदोऽसौ युष्मान् किल कामयते \। तत्र
स-मानम् आहुः---**तम्** इति \।

ननु, तद्-विरहार्तः कामदोऽसौ भोक्तुं युज्यत एवेति चेत्, तर्हि तम्
अत्रैव **आलापय** \। एकस्मिन्न् एव निष्ठा दृढ-स्थिरता यस्याः सा \।
अन्यत् तैर् व्याख्यातम् \।

तत्र युष्माकम् आज्ञेति यथा युष्मद्-आज्ञा स्याद् इत्य् अर्थः \। यद् वा,
युष्मान् इति लेख्ये युष्मद्-आज्ञेति लेखक-भ्रमाद् इति \।

अथवा **स्त्रियां** स्त्रीषु मध्ये **सा एवैक-निष्ठा** एवास्मिन्न् एव
सुस्थिरा, न तु चञ्चलेति सोत्प्रासोक्तिः \। अहो तद्-एक-निष्ठा अस्मान् हित्वा
चञ्चलां यो भजते, **तं** कुतो **वयं भजेम** इति भावः \। अन्यत्
समम् \।

एवं श्री-भगवता साक्षाद् विराजमानेन संयोगे विद्यमानेऽपि
प्रेम-विशेषोद्रेकेण तत्-स्वभावज-वैचित्र्याद् विरहवत् क्वचिद्
दैन्योक्तिः, अतस् तादृश-प्रेमैव श्री-भगवद्-वशी-करणाय भवति \।
किन्तु विरहार्ति-मयत्वेऽपि तस्य परम-पुरुषार्थत्वं श्री-भागवतामृते
बहु विवृतम् एव \।\।२४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** प्रातर् आगतं हंसं दूतं
मत्वाहुः---हे **हंस** इति\। **स्वागतम्** इति \। सुष्ठु आगतं किम् इत्य्
अर्थः \। यद् वा, सद्-अवसरे यत् स्वयम् आगतं तच् छोभनम् इत्य् अर्थः
\। ततश् च **आस्यताम्** उपविश्यतां, **पयः** क्षीरं **पिब** \।

एवम् आतिथ्येन सम्भाव्य प्रार्थयन्ते---**ब्रूहि** इति \। **अङ्ग** इति
सादर-सम्बोधने \। किं वा, अस्माकम् अङ्ग-तुल्य ! हे परमात्मीय ! इत्य्
अर्थः \। **शौरेः** शूरस्य वंशे केनापि सर्वेषां भाग्येन जातस्य
अस्मद्-भर्तुः **कथां** समुदाचारं **ब्रूहि** \। तच् च युक्तम् एवेत्य्
आहुः---**नु** निश्चितं **त्वा** त्वां **दूतं विदाम** विद्म इति \।

तत्रादौ कुशलं पृच्छन्ति---**कच्चिद्** इति \। **स्वस्ति** सुखम्
**अजितः** प्रेम्णा न केनचिद् अपि वशीकृत इत्य् अर्थः \। इत्य्
अन्तर्-ईर्ष्याभिव्यक्तिः \।

ननु देव्यो भवतीनां विरहेणासौ कथं सुखम् आस्ताम् ? इति चेत्, तर्हि
**पुरा** पूर्वम् अनुनयादि-समये **नः** प्रत्य् **उक्तं**, **किं वा
स्मरति** ? **किंवा** इत्य् एक-पदम् एव वा \। स-भ्रू-भङ्ग-प्रश्ने किं
न्व् इत्य्-आदिवत् \। यद् वा, **पुरोक्तं नो**ऽस्मान् **वा किं स्मरति** ?

ननु तद्-एक-सेवा-परा युष्मान् कृतज्ञोऽसौ स्मरत्य् एव ? इति चेत्, तत्र
न विश्वसिम इत्य् आहुः---**चल-सौहृदः** अस्थिर-प्रेमेति \।

ननु तत्-प्रियतमाः ! स्थिर-सौहृदोऽसौ युष्मान् किल कामयते \। तत्र
समानम् आहुः---**तम्** इति \।

ननु, तद्-विरहार्तः कामदोऽसौ भजनीय एवेति चेत्, तर्हि तम् अत्रैव
**आलापय** \। अत्र तद्-धितान्तत्वेनान्यथा प्राप्तत्वान् न साक्षाच्
छ्वसुर-पितुर् नाम-ग्रहणं शङ्क्यम् \। अन्यत् तु तत्र **एक-निष्ठा**
इति एकस्मिन्न् एव निष्ठा दृढ-स्थिरता यस्याः **सा** इति काकूक्तिः
युष्मद्-आज्ञेति \। अत्र यथा युष्माकम् आज्ञा स्याद् इत्य् अर्थः \। यद् वा,
युष्मान् इति लेख्ये लेखक-भ्रम इति \।\।२४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** अत्रैव काचित् पुरतः
समागच्छन्तं हंसम् आलोक्याह---**हंस-** इत्य्-आदि \। हे **हंस** !
**स्वागतं** सुखेनागतम् **आस्यताम्** \। एहि एहि, **पयः** क्षीरं
**पिब** \।

ननु कथम् अकाण्डे मयि तवायम् आदरः ? इत्य् आह---**ब्रूहि** इत्य्-आदि \।
हे **अङ्ग** ! **कथां ब्रूहि** \।

तत् कथाम् अहं न जानामि \। कथं ब्रूयाम् ? इत्य् आह---**दूतम्** इत्य्-आदि
\। **नु** भोः \। **त्वां दूतं विदाम** \।

सत्यं दूत एवास्मि \। कं वक्तव्यं ब्रूहीत्य् आह---**कच्चिद्** इत्य्-आदि \।
**अजितः कच्चित् स्वस्ति आस्ते** ? **आस्त** इति यद्यपि पुरा आस्ते इति
पूर्वोक्तं, तथापि भूयो वदेति भावः \। किं वा, **नो**ऽस्मान्
**स्मरति**, तत्र कः सन्देहः ? इत्य् आह---**चल-सौहृदः**
अस्थिर-प्रेमाननुस्मरत्य् एव \। तस्माद् यूयं तं भजतेत्य्
आह---**कस्मात् तं भजामो वयम्** ?

ननु कस् तस्यापराधः ? इत्य् आह---**क्षौद्रालापं** क्षौद्रं मधु
तद्वत् आलाप एव यस्य, न तु मधुराशयं, तत्रापि **अकामदम्**
अनभिलषित-प्रदम् \।

ननु श्रीर् यं नित्यम् अनु भजते, तं प्रति कथम् एवं परुष-भाषिण्यो
भवत्यः ? इत्य् आह---**श्रियम् ऋते** श्रियं विना तद्-वार्ता
[दूरेत्यताम्]{।मर्क्} इत्य् अर्थः \। श्रीस् तावत् तस्य दोषं न पश्यति
स्व-कार्य-मात्र-साधिका, **सैव** स्त्रियस् तावद् अस्मादृश्य
**एक-निष्ठा** एकस्मिन् प्रेमण्य् एव निष्ठा यासाम् \। अतः क्षीण-प्रेमाणं
कथं केन प्रकारेण **भजाम** इत्य् असूया व्यभिचारी भावः \।\।२४\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८७**): तदैव दैवाद् आगतं हंसं
दूतं कल्पयित्वाहुः---**हंस** इति \। **नो**ऽस्मान् प्रति **पुरा** रहसि
**उक्तं किं वा स्मरति** \। स्मरतु माम् एवेत्य् आशयेनाहुः---**तम्** इति
\। यदि च तद्-आग्रहः, तदा हे **क्षौद्र** सौहृद्य-चाञ्चल्येन
क्षुद्रस्य तस्य दूत, तम् एव **कामदं** युवति-जन-क्षोभकम् अत्र
**आलापय** आह्वय \। किन्तु याम् आसाद्य वयं त्यक्ताः, तां **श्रियम् ऋते**
\। तां सोल्लुण्ठं स्तौति \। **स्त्रियां** मध्ये **सैव एकत्र** तस्मिन्
**निष्ठा** यस्याः, तादृशी \। ततः कथं तस्यां नासज्येत ? इति
व्यञ्जितम् \। काक्वा स्वेषाम् अपि तन्-निष्ठत्वं व्यज्य सोल्लुण्ठत्वं
दर्शितम् \।\।२४\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कम् अपि हंसं दूतं
प्रकल्प्याहुः---**हंस** इति \। ननु भवतीर् विना स कथं स्वस्त्य्
आस्ताम् ? इति चेत्, **उक्तं** **पुरा**\--न त्वादृशीं प्रणयिनीं गृहिणीं
गृहेषु पश्यामि \[भा।पु। १०.६०.५५\] इत्य्-आदि स्व-प्रेम-वाक्यं स्मरति किम्
? किं वा, **चल-सौहृदः** सन् स्मरति \। ननु स्मृत्वैव मां
प्रस्थापितवान् अतस् तद्-अन्तिकं चलत \।

तं भजतेति तत्राहुः---**कस्माद्** इति \। स चेद् अस्मान् न भजेत, नाप्य्
अवगच्छति, तर्हि **वयं कस्माद् भजामः** ? कस्माद् वा यामः ? भोः
करुणा-सिन्धवः ! तर्हि काम-पीडितस्य तस्य कथं निस्तारः ?
तत्राहुः---हे **क्षौद्र** ! क्षुद्रस्य दूत ! **आलापय** अत्रैव तं
**कामदं** काम-पीडितम् अपि दर्शन-मात्रेणैव काम-पीडा-प्रदम् आकारय
\। स अस्मान् आयातु, न तु गर्ववत्यो वयं तं याम इति भावः \। ॐ इति
गच्छन्तं तं मत्वा पुनर् आहुः---याह्य् अस्मान् वञ्चयित्वा एकाकिनी रमते
तां **श्रियम् ऋते** तम् एव केवलम् आकारय \।

ननु सा तद्-एक-निष्ठा कथं परिहर्तुं शक्या स्यात् ? अत
आहुः---**स्त्रियाम्** इति जाताव् एक-वचनम् \। स्त्रीष्व् अस्मासु मध्ये **सा
एव** किम् **एक-निष्ठा** ऐकान्तिकी, न तु वयम् इत्य् अर्थः \।
\"क्षौद्रालापम् अकामदम्\" इति पाठे **क्षौद्रं** मधु, तद्वन्
मधुरालाप-मात्रं यस्य, तम् **अकामदम्** अरति-प्रदं, **तं श्रियम्
ऋते वयं कस्माद् भजामः** ? किन्त्व् अनादृता सती सैव पुनः पुनर्
भजतु, यतोऽस्मादृश्यो मानिन्यः स्त्रियः, **स्त्रियां** स्त्रीषु मध्ये
**एक-निष्ठाः** एकत्रैव स्व-मान-सिद्धौ निष्ठा यासां ताः \।\।२४\।\।

**\॥।**

**\।\। १०.९०.२५ \।\।**

**श्री-शुक उवाच---**

**इतीदृशेन भावेन कृष्णे योगेश्वरेश्वरे \।**

**क्रियमाणेन माधव्यो लेभिरे वैष्णवीं**[^१३] **गतिम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : इति** इत्थम् \। **भावेन**
प्रेम्णा \। **माधव्यो** माधव-भार्याः \। अतीव-प्रेम-वश-विवशानां
क्षणिक-वियोगेऽपि चित्त-विभ्रमो भवत्य् एवेति भावः \।\।२५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : इतीदृशेन** इत्य्-आदि \।
**ईदृशेन** एवं-विधेन **भावेन** माधवे क्रियमाणेन **वैष्णवीं**
**गतिं** भागवतीं भक्तिं **लेभिरे**, अनिमित्ता भागवती भक्तिः
सिद्धेर् गरीयसी \[भा।पु। ३.२५.२३\] इति \। यस्या लक्षणं तेनासां
परम-भागवतत्वम् आयातम् \। तेन सत्स्व् अपि बहुषु उपासना-शरीरेषु
प्रेम-मात्रैक-निष्ठायाम् उपासनायां पति-भावेन भजन-क्षमं शरीरम्
एव स्वरूप-योग्यम्, तत् तु श्री-कृष्णोपासनायाम् एव तस्य
परमानन्द-मूर्तित्वात् \। तासां चानन्य-साधारणानुरागवत्त्वात्,
सर्वेन्द्रिय-प्रवृत्त्या तत्र प्रवेशात् \।\।२५\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** इत्थं फलितं
तादृश-प्रेमैव \। एवं श्री-भगवद्-वशीकरण-प्रेमवतीनां तासां
माहात्म्यम् आह---**इति** इति \। अतः किं वा अनेनोक्त-प्रकारेण य ईदृश
उक्त-सदृशो **भावः**, तेन \। स च भावस् तस्यैव माहात्म्याद् इत्य्
अभिप्रायेणाह---**कृष्णे** सर्वथा सर्व-चित्ताकर्षक इति \। अन्येषां
चासौ सुदुर्लभ इत्य् आशयेनाह---**योगेश्वराणाम्** अपि **ईश्वरे**,
कथञ्चित् प्रयत्नेन मनसा सेव्ये \।

यद् वा, किं च योगेति स्व-शक्ति-विशेषेण प्रत्येकं सर्वासाम् एव तासां
सर्वथा युगपद् रमणाद् इत्य् अर्थः \। **क्रियमाणेन** सदा
विधीयमानेनेति तस्मिंस् तासाम् अतृप्तिर् भावानिवृत्तिश् चोक्ता \।
**मधव्यो** मधु-वंशोद्भवस्य तस्य पत्न्यः \। **विष्णुर्**
निजाशेषैश्वर्य-प्रकटनेन विश्व-व्यापको भगवान् श्री-कृष्ण एव,
तदीयां **गतिं** दशां **लेभिरे**, यादृशोऽसौ स्यात् ता अपि तादृश्य एव
भवेयुर् इत्य् अर्थः \।

यद् वा, **गतिं** परम-विलास-प्रकारं प्रिय-जन-परवशोऽयं मयैव
सह सदा बहुधा विहरन्न् आस्ते \। न कथञ्चित् कदाचिद् अपि वियुज्यत
इत्य्-आदिना लक्षणं प्रत्येकं साक्षाद् अन्वभवन् इत्य् अर्थः \।\।२५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** इत्थं भणितं
फलित-तादृश-प्रेमवतीनां तासां माहात्म्यम् आह---**इति** इति \।
अनेनोक्त-रीतिकेन **ईदृशेन** चान्येनान्येन **कृष्णे** स्वयं भगवति \।
अत एव योगेश्वरे परम-दुर्लभे इत्य् अर्थः \। क्रियमाणेन सदा
विधीयमानेनेति तस्मिंस् तासाम् अतृप्तिर् भावानिवृत्तिश् च सूचिता \।
**मधव्यो** मधु-वंशोद्भवस्य तस्य पत्न्यः \। **विष्णुः** स्वयं
भगवत्त्वात् सर्व-व्यापकः श्री-कृष्ण एव, तदीयां **गतिं** दशां
**लेभिरे** यादृश एवासौ स्यात्, ता अपि तादृश्य एव भवेयुर् इत्य् अर्थः
\।

यद् वा, स यथा सर्व-व्यापकः, तथा ता अपि तस्य व्यापिका जाता इत्य्
अर्थः \। \"परमाम्\" इति पाठे त्व् अप्रकट-रूपाम् अलौकिकीम् इत्य् अर्थः
\। शानचः प्रयोगेण व्यवधानावगत्या कासांचिद् अर्जुन-पराजयानन्तरं
गत्य्-अन्तरं तु मायिक-मात्रम् इत्य् अभ्युपगतम् \। तच् च युक्तं
विवाह-प्रसङ्गे तासां तत्-स्वरूप-शक्तित्वेन दर्शितत्वात् \।\।२५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** **इतीदृशेन वैष्णवीं** सर्वत्र
परिपूर्णस्य श्री-कृष्णस्य **गतिं लेभिरे** \। तत्र **क्रियमाणैर्** अपि
वर्तमान-प्रयोगेण व्यवधानं च निरस्तम् \। अतः कासांचिद्
अर्जुन-पराजयानन्तर-गत्य्-अन्तरं मायिकम् एवेत्य् अभ्युपगतम्
\।\।२५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपसंहरति---**इति**
इत्य्-आदि \। एवं प्रकारेण भावेन वैचित्त्याख्येन भावेन \। कीदृशेन ?
**कृष्णे क्रियमाणेन** \। कृष्णे कीदृशे ? **योगेश्वराणाम्** अपि **ईश्वरे**
\। **माधव्यो** महिष्यः \। **वैष्णवीं गतिं लेभिरे** वैष्णवीयां
गतिं रुक्मिणी-सादृश्यं रुक्मिणी यथा नित्य-प्रिया तथैवाभवन् इत्य्
अर्थः \। विष्णुः श्री-कृष्णः, तत्-स्वरूपा वैष्णवी तस्येयम् इति वा
वैष्णवीह रुक्मिणी वैष्णवीयाम् इत्य् अर्थे वैष्णवीति छान्दसम् \। अथवा
विष्णुः श्री-कृष्णः, **वैष्णवीं** विष्णु-देवताकां **गतिं** प्रेम
\।\।२५\।\।

---------------------------------------------------------------------------------------------------------------------

**जीव-गोस्वामी (प्रीति-सन्दर्भः ३८८) :** अथ तासां
तद्-विधाशेष-विप्रलम्भानन्तरजं नित्यम् एव सर्वात्मक-सम्भोगम्
आह---**इतीदृशेन** \। **विष्णोः** श्री-कृष्णस्य एव सम्बन्धिनीं
**गतिं** नित्य-संयोगं **लेभिरे** \। अत्र हेतुः---**माधव्यः**
मधु-वंशोद्भवस्य श्री-कृष्णस्यैव नित्य-प्रेयस्यस् ताः \।\।२५\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** तासाम्
एतादृश-श्री-कृष्ण-विषयक-भाववतीनां किं प्राप्यं वस्त्व् इत्य् अपेक्षायाम्
आहुः---**इति** इति \। **वैष्णवीं** वैष्णव-प्राप्यां प्रेम-भक्तिम् एव
तासाम् अप्राकृतीनां भगवन्-नित्य-प्रेयसीनां सच्-चिद्-आनन्द-वपुषां
ब्रह्म-रसास्वादाधिक-भगवन्-माधुर्यास्वादवतीनां पुनर्
मोक्षादि-फल-प्राप्त्य्-अभाव-सम्भवात् प्रेमाधिक्यम् एवेत्य् अर्थः \। यद्
वा, वैष्णवीं विष्णोस् तस्यैव कृष्णस्य भावोन्माद-प्रौढिम्ना
तादात्म्य-मयीं रासान्तर्धाने व्रज-सुन्दर्यो नाना-प्रश्नाद्य्-अनन्तरम्
उन्मादस्य प्रौढिम्ना यथा कृष्णोऽहं पश्यत गतिम् इति
कृष्ण-तादात्म्य-मयीं लेभिरे तथैवैता अपि कुरर्य्-आदि-प्रश्नानन्तरं
ताम् एवेत्य् अर्थः \। प्रेम-वैचित्त्यादि-कृष्ण-तादात्म्यादि-दशा
अनुराग-विलासा एव यदु-महिषीणाम् अनुराग-पर्यन्ता दशा
श्रीमद्-उज्ज्वल-नीलमणौ व्याख्याता एव \।\।२५\।\।

**\॥।**

**\।\। १०.९०.२६ \।\।**

**श्रुत-मात्रोऽपि यः स्त्रीणां प्रसह्याकर्षते मनः \।**

**उरु-गायोरु-गीतो वा पश्यन्तीनां च किं पुनः \।\।**

**श्रीधर-स्वामी (भावार्थ-दीपिका) :** तासां कृष्णे एवं-भूतो भावो
नातिचित्रम् इत्य् आह---**श्रुत-मात्रोऽपि** इति \। **उरुभिर्** **गायैर्**
गीतैर् उरुधा गीतो वा, यैः कैश्चिद् अपि गीतैः कथाभिः, कथञ्चिद् अपि
गीतो वेत्य् अर्थः \।\।२६\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एवं-भूतश्*
चित्त-विभ्रम-करः \। *भावः* प्रेमा \। *उरुभिर्* अनन्तैः \। उरुधा
अनेकधा \। *इत्य् अर्थ* इति---येन केनचित् संस्कृतेन प्राकृतेन वा
*गीतेन* **गीतो**ऽपि श्री-कृष्णश् चेच् चेत-आकर्षणं करोति, तदा किम् उ
वक्तव्यं **पश्यतां** चेत-आकर्षणं वृत्तम् इति कैमुत्यम् उक्तम्
\।\।२६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं स्त्रीणाम् एव
तत्-करणक-सुखाकर्षणवत्तां दर्शयन्न् आह---**श्रुत-मात्रोऽपि**
इत्य्-आदि \। श्रवण-मनन-निदिध्यासनैर् नहि भगवति मनो-लयो
भवति, आसां तु श्रवण-मात्रेणैव कथम् एतत् ? तत्राह---यः स्वयम्
एव श्री-कृष्णः **प्रसह्य** बलाद् बलात्कारेण तासां **मन आकर्षयति**
श्रवण-मननादिवतां तु मनो मदीय-मानसम् अपि कदाचिद् वशीकरोति न
वा, **पश्यन्तीनां** तु यन् मन आकृष्यते, तत् **पुनः किम्** ? \।\।२६\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : श्रुत-मात्रोऽप्य्**
**उरु-गाय** उरु गायो गीतो वापि **स्त्रीणां मन आकर्षति**\। साक्षात्
**पश्यन्तीनां** तु **मन आकर्षति** इति **किं पुनर्** वक्तव्यम् ? इत्य्
अर्थः \। पाठान्तरेऽपि स एवार्थः \। तत्र श्रवणे
चित्ताभिनिवेशापेक्षया गाने च तेषां व्याख्यानुसारेण किञ्चित्
सम्बन्ध-मात्रेण तस्य न्यूनतापेक्षया वा-शब्दः \। अन्यत् तैर्
व्याख्यातम् \।

यद् वा, उरु-गायैर् बहु-गीतैर् उरुधा गीतो वाकर्षतीति किं वक्तव्यम् ?
तत्रापि किं पुनर् वक्तव्यम् पश्यन्तीनां त्व् आकर्षतीत्य् अर्थः \। एवं
श्रवणादेर् यथोत्तरं श्रैष्ठ्यं सिध्येद् एव \। अतस् तत्-पत्नीनां
महा-सौभाग्यवतीनां सदा तेन सह बहुधा विहरन्तीनां तासां तादृशो
भावो युक्त एवेति भावः \।\।२६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तत्र तस्यापि माहात्म्यम्
आह---**श्रुत-मात्रोऽपि यः स्त्रीणां मन आकर्षति** \। **उरुभिर् गायैर्**
गीतैः प्रबन्धैर् उरु यथा स्यात्, तथा **गीतस्** तद्-विषयीकृतो वा
**किं पुनः** तत्रापि साक्षात् **पश्यन्तीनां** तु किं पुनर् वक्तव्यम् ?
इत्य् अर्थः \। \"कुतः पुनः\" इति पाठेऽपि स एवार्थः \। अतस्
तत्-पत्नीनां स्वाभाविक-महा-प्रेमवतीनां सदा तेन सह विहरन्तीनां
तासां तादृश एव भावो युक्तः क्वचिद् अन्यथा श्रवणं तु मुनीनाम् अपि
मोह-श्रवणाद् एव, इत्य् अङ्गोपदिशन्त्य् एके विस्मृत्य प्राग् उदाहृतम् इतिवत्
\[भा।पु। १०.५७.३१\] इति भावः \।\।२६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** ननु तासां यदीदृक् दशा
भविष्यति, तत् किम् ? इत्य् आह---**श्रुत-मात्रोऽपि** इत्य्-आदि \। यः
श्री-कृष्णः **श्रुत-मात्रोऽपि स्त्रीणां मनः प्रसह्य आकर्षते**, स एव
**पश्यन्तीनां** यद् आकर्षिष्यति, तत् किम् ? तत्रापि याभिः सह सततं
विहरति, तासां तु यद् एवं भविष्यति, तत् किं वक्तव्यम् इति शेषः \।
कीदृशः ? **उरु-गायैः** पुण्य-श्लोकैः उरु यथा स्यात् तथा गीतम् \।
**वा** इत्य् आश्चर्ये \।\।२६\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : उरुभिर् गान**-प्रबन्धैर्
उरु यथा स्यात् तथा **गीतः** स **पश्यन्तीनां** तु **कुत** इति शब्दस्
त्व्-अर्थे \।\।२६\।\।

**\॥।**

**\।\। १०.९०.२७ \।\।**

**याः सम्पर्यचरन् प्रेम्णा पाद-संवाहनादिभिः \।**

**जगद्-गुरुं भर्तृ-बुद्ध्या तासां किं वर्ण्यते तपः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **या** रुक्मिण्य्-आद्याः \।
**किं**-शब्दस् तपो-महत्त्वं वक्ति \।\।२७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** एवं सामान्यतः
स्त्रीणां भजने स्वरूप-योग्यताम् उक्त्वा विशेषम् आह---**या** इत्य्-आदि \।
**याः** पुनर् **भर्तृ**-भावेन **प्रेम्णा** पाद-संवाहनादिभिः
पर्यचरन्, **तासां** **तपः किं वर्ण्यते** ? अन्येषां तु भावान्तरेण
भजतां तपो वर्णयितुं शक्यत एवेति भावः \। अतः सर्वज्ञ-जनेभ्यो
भर्तृ-भावेन भजनम् एव श्रेय इति रहस्यम् \।\।२७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अतस् ता एव
परम-धन्याः, न त्व् अन्ये केचनेति भाव-विशेषोदयेनाह---**या** इति \।
**सम्यक्** तद्-अन्याशेषापेक्षया तत्-तद्-एक-निष्ठत्वादिना **पर्यचरन्न्**
असेवन्त \। आदि-शब्दात् **पाद**-प्रक्षलण-केश-प्रसाधन-वीजनादयः
\। **जगतां** श्री-ब्रह्मादीनां सर्वेषाम् अपि **गुरुं** परम-पूज्यम् इति
महा-दौर्लभ्यम् उक्तम् \। **भर्तृ-बुद्ध्या** पतित्वेनेत्य् अर्थः \।
**तपो** भाग्यं **किं वर्ण्यते** ? अपि तु तन्-माहात्म्यं वर्णयितुं न
शक्यत इत्य् अर्थः \। **भर्तृ-बुद्ध्या** इत्य् अनेनात्मनः
श्री-बादरायणिना श्री-गोपी-भावः सूचित एव \। सर्वथा सर्वतः
प्रेम्णोत्कृष्टतरेऽपि व्रज-वधू-भावे भाव-विशेषेणातृप्त्या
स्वच्छन्द-सेवापेक्षया भर्तृत्वस्यैव बहु-मानाद् इति \। इत्थं
श्री-महिष्य्-आदिभिः सह विविध-क्रीडार्थं श्री-भगवत्य् अपि गार्हस्थ्यम्
एवादृत्य तन्-माहात्म्यं दर्शितम् इति \। किं वा, अहो किं वक्तव्यम्,
निज-प्रियतमास् तास् तेन तथानुगृहीता इति \।\।२७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अतस् ता एव धन्याः, न त्व्
अन्ये केचनेति भाव-विशेषोदयेनाह---**या** इति \। **याः** काश्चिद् अन्या
अपि **भर्तृ-बुद्ध्या** भावना-मात्र-गम्येनापि भर्तृत्वेन न तु
साक्षाद्-भर्तृत्वेन यः **प्रेमा**, तेन यानि **पाद-संवाहनादीनि**
मानस-रूपाणि, तैर् **जगद्-गुरुं** परम-पुरुषोत्तमं **सम्यक्**
तद्-एक-निष्ठया **पर्यचरन्** असेवन्त इत्य् अर्थः \। **तासां तपस्**
तद्-उपासना-भाग्यं **किं वर्ण्यते**, अपि तु वर्णयितुं न शक्यत इत्य्
अर्थः \। साक्षाद्-भर्तृत्वेन नित्यम् एव तथा सेवमानानां तासां वार्ता
दूरत एवेति भावः \।\।२७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तद् एवाह---**याः
सम्पर्यचरन्न्** इत्य्-आदि \। या माधव्यः **जगद्-गुरुं** श्री-कृष्णं
**भर्तृ-बुद्ध्या** **सम्यक् पर्यचरन्,** तत्रापि **प्रेम्णा** \। ननु
कामेन **पाद-संवाहनादिभिः** क्रियाभिः **तासां** **तपः किं
वर्ण्यते** ? तद् वर्णनीयं न भवति \। अन्यस्यान्यद् वर्णयितुं
शक्यते, न तद् इति भावः \। अतो ये मां भजन्ति दाम्पत्ये तपसा
व्रत-चर्यया \[भा।पु। १०.६०.५२\] इति पूर्वं यद् व्याख्यातं, तत् साधु
\।\।२७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : तासां किं तपो वर्ण्यते** ?
नैव वर्ण्यते, किन्तु नित्य-सिद्धा एव ता इति भावः \। यद् वा, तासु
मध्ये कासाञ्चित् साधन-सिद्धानां कीदृशं प्राक्तनं तप इति चेद्
अत्राह---**या** इति \।\।२७\।\।

**\॥।**

**\।\। १०.९०.२८ \।\।**

**एवं वेदोदितं धर्मम् अनुतिष्ठन् सतां गतिः \।**

**गृहं धर्मार्थ-कामानां मुहुश् चादार्शयत् पदम् \।\।**

**श्रीधर-स्वामी (भावार्थ-दीपिका) : पदं** स्थानम् \।\।२८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **गृहं** गृहस्थम् \।
**पदं** स्थानम् \।\।२८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** धर्मादि-परा अपि
स्वाचारेण शिक्षयित्वा समुद्धृता इत्य् आशयेनाह---**एवम्** इति \।
अनेनोक्त-प्रकारेण \। **सतां गतिर्** इति साधुषु कृपया
सद्-धर्म-प्रवर्तनार्थम् इति \। किं वा, **सतां** धर्मादि-पराणां
**गतिर्** गम्य इति \। तैस् तेषाम् अपि स एव साध्य इति \। यद् वा,
स्व-भक्तानाम् एव सुखार्थम् इति भावः \। मुहुर् इत्य् अनुतिष्ठन्न् इत्य्
अनेन **अदर्शयद्** इत्य् अनेनैव वान्वयः \। ततश् च दर्शने
पौनःपुन्यं तद्-दार्ढ्य्-अर्थम् \।\।२८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं तस्य क्रीडात्वेनैव
स्फुटं प्रतीयमानं चरितं वर्णयित्वा तादृशत्वम् एव वैध-कर्मण्य्
अप्य् अतिदिशन् सर्वेषाम् अपि शर्मदत्वम् आह---**एवं सतां गतिः**
तत्-क्रीडैक-परम-भक्तानां **गतिः** सन् वेदोदितं **धर्मं**
यज्ञादिकं च मुहुर् अनुतिष्ठन् **गृहं** खलु **धर्मार्थ-कामानां
पदम्** इत्य् अप्य् **अदर्शयत्** \। अन्येभ्य उपादिशद् इति यतः **सतां**
तत्-क्रीडैक-जीवानां धर्मादि-पराणां च **गतिर्** आश्रयः \।\।२८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : पदं** स्थानम् \।\।२८\।\।

**\॥।**

**\।\। १०.९०.२९ \।\।**

**आस्थितस्य परं धर्मं कृष्णस्य गृह-मेधिनाम् \।**

**आसन् षोडश-साहस्रं महिष्यश् च शताधिकम् \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **परम्**
अतिथि-पूजनादिनोत्कृष्टम् \।\।२९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तथा
तद्-गार्हस्थ्य-भूतानां श्री-भगवत्-पुत्रादीनां सर्वेषां यादवानाम् अपि
माहात्म्यम् उक्त्वानुवाद-पूर्वकं वर्णयति---**आस्थितस्य** इत्य्-आदीनां
**परम्** उत्कृष्टं प्रायः सर्वेषाम् अप्य् आश्रमिणाम् आश्रयत्वात् \। तद्
उक्तं---

> भिक्षा-भुजश् च ये केचित् परिव्राड्-ब्रह्मचारिणः \।
>
> तेऽप्य् अत्रैव प्रतिष्ठन्ते गार्हस्थ्यं तेन वै वरम् \।\। इति \।

यद् वा, **परं** मुख्यं मुख्य-कल्पत्वेन कृतत्वात् **कृष्णस्य**
अशेषैश्वर्य-प्रकटनार्थम् अवतीर्णस्य स्वयं भगवतः \। यद् वा,
तद्-धर्मानुष्ठान-माधुर्येणापि सर्व-चित्ताकर्षकस्य \। **तु**-शब्दो
भेदे \। महा-**महिष्यस्** तावद् अष्टाव् आसन्न् एव षोडश-साहस्रं
**महिष्यस् तु शताधिकं** यथा स्यात् तथासन् \। \"महिष्यश् च\" इति
पाठेऽपि स एवार्थः \।\।२९\।\।

[\[?\]]{।मर्क्} धर्मादीनां सर्वेषां यादवानाम् अपि माहात्म्यम्
उक्त्वानुवाद-पूर्वकं वर्णयिष्यन्न् अनुष्ठित-धर्मम् एव
प्रपञ्चयति---**आस्थितस्य** इत्य्-आदिना, जज्ञिरे \[भा।पु। १०.९०.३९\]
इत्य्-अन्तेन \। परम् उत्कृष्टं प्रायः सर्वेषाम् अप्य् आश्रमिणाम् आश्रयत्वात् \।
तद् उक्तं---

> भिक्षा-भुजश् च ये केचित् परिव्राड् ब्रह्मचारिणः \।
>
> तेऽप्य् अत्रैव प्रतिष्ठन्ते गार्हस्थ्यं तेन वै वरम् \।\। इति \।

यद् वा, **मुख्यं** मुख्य-कल्पत्वेन कृतत्वात् \। कृष्णस्य
अशेषैश्वर्य-प्रकटनार्थम् अवतीर्णस्य भगवतः \। किं वा,
तद्-धर्मानुष्ठानेन सर्व-चित्ताकर्षकस्य \। **तु**-शब्दश्
चार्थेऽनुक्त्वा अष्टौ समुच्चिनोति \। यद् वा, सुप्रसिद्धेन प्रायिकत्वेन वा
तद्-अनुक्तिः \। ततश् च तु-शब्दो विशेषे, अन्याशेष-गृहिभ्यो वैलक्षण्यात्
\।\।२९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथा तद्-गार्हस्थ्य-भूतानां
श्री-भगवत्-पुत्रादीनां सर्वेषां यादवानाम् अपि माहात्म्यम्
उक्त्वानुवाद-पूर्वकं वर्णयति---**आस्थितस्य** इत्य्-आदीनां **परम्**
उत्कृष्टं प्रायः सर्वेषाम् अप्य् आश्रमिणाम् आश्रयत्वात् \। तद् उक्तं---

> भिक्षा-भुजश् च ये केचित् परिव्राड् ब्रह्मचारिणः \।
>
> तेऽप्य् अत्रैव प्रतिष्ठन्ते गार्हस्थ्यं तेन वै वरम् \।\। इति \।

यद् वा, **परं** मुख्यं मुख्य-कल्पत्वेन कृतत्वात् **कृष्णस्य**
अशेषैश्वर्य-प्रकटनार्थम् अवतीर्णस्य स्वयं भगवतः \। यद् वा,
तद्-धर्मानुष्ठान-माधुर्येणापि सर्व-चित्ताकर्षकस्य \। **तु**-शब्दो
भेदे \। महा-**महिष्यस्** तावद् अष्टाव् आसन्न् एव षोडश-साहस्रं
**महिष्यस् तु शताधिकं** यथा स्यात्, तथासन् \। \"महिष्यश् च\" इति
पाठेऽपि स एवार्थः \।\।२९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.३० \।\।**

**तासां स्त्री-रत्न-भूतानाम् अष्टौ याः प्राग् उदाहृताः \।**

**रुक्मिणी-प्रमुखा राजंस् तत्-पुत्राश् चानुपूर्वशः \।\।**

**श्रीधर-स्वामी (भावार्थ-दीपिका) :** या **रुक्मिणी-प्रमुखा अष्टाव्
उदाहृताः प्राक्** \।\।३०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) : तासां** सर्वासां मध्ये \।
**तत्-पुत्रा** रुक्मिण्य्-आद्य्-अष्ट-महिष्य्-आत्मजाः \।\।३०\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : स्त्रीषु** श्री-पार्वत्य्-आदिषु
**रत्न**-भूतानां श्रेष्ठतमानाम् इत्य् अर्थः \। **तासां पुत्राश्**
चानुक्रमेण **उदाहृता** एव \।\।३०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** **स्त्रीषु** तज्-जातिषु
**रत्नानां** श्रेष्ठतमानां **तासां पुत्राश्** चानुक्रमेण **उदाहृता** एव
\।\।३०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : या** रुक्मिणी-प्रमुखाम्
अष्टौ **ता उदाहृता** उक्ताः \। **तत्-पुत्राश्** च **उदाहृताः**, उक्ताः
**प्राग्** एव \।\।३०\।\।

**\॥।**

**\।\। १०.९०.३१ \।\।**

**एकैकस्यां दश दश कृष्णोऽजीजनद् आत्मजान् \।**

**यावत्य आत्मनो भार्या अमोघ-रतिर्**[^१४] **ईश्वरः \।\।**

**श्रीधर-स्वामी (भावार्थ-दीपिका) :** एवम्
अष्टोत्तर-शताधिक-षोडश-सहस्र-महिषीणां पुत्रा लक्षम् एकम्
अशीत्य्-उत्तरैक-षष्ठि-सहस्राणि च भवन्ति \।\।३१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तासां सर्वासां
पुत्र-सङ्ख्यां निगमयति---*एवम्* इति \। **अमोघ-रतिर्** इति सर्वासाम्
अबन्ध्यात्वम् आह \।\।३१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : अमोघ-रतिः**
अव्यर्थ-कामः, अव्यर्थ-सङ्कल्प इति यावत् \।\।३१\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद्
एवानुस्मारयति---**एकैकस्याम्** इति \। **यावत्यो** **भार्यास्** तावतीष्व्
एव **एकैकस्याम् आत्मजान्** स्वानुरूपान् पुत्रान् इत्य् अर्थः \। **हि** यतः
\। **अमोघ-रतिः** अव्यर्थ-क्रीडः सत्य-सौरतो वा \। तत्रैव हेतुर्
**ईश्वरः** साक्षाद् भगवान् इति \। यद् वा, ननु सर्वासु
सम-साङ्ख्यात्मज-जननं कथं सम्भवेत् ? तत्राह---**ईश्वरः**
सर्वं कर्तुं समर्थ इत्य् अर्थः \।\।३१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद्
एवानुस्मारयति---**एकैकस्याम्** इति \। **यावत्यो भार्यास्** तावतीष्व् एव
**एकैकस्यां दश दश** एव **आत्मजान्** स्वानुरूपान् पुत्रान् इत्य् अर्थः \।
**हि** यतः \। **अमोघ-रतिः** अव्यर्थ-सुरत-वृत्तान्तः \। एवं तासु
सर्व-प्राकट्य-समयं दशैव ऋतवो दशैव च स्वेच्छया
तदीय-परम-ज्योतिर्-गम-चरम-धात्व्-आधानानि जज्ञिरे इति ज्ञेयम्\।
तत्र हेतुर् **ईश्वर** इति \। तस्येश्वरत्वान् नैतावद् एवाश्चर्यम् इति
भावः \।\।३१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अमोघ-रतिः**
अव्यर्थ-कामः अव्यर्थ-सङ्कल्प इति यावत् \।\।३१\।\।

**\॥।**

**\।\। १०.९०.३२ \।\।**

**तेषाम् उद्दाम-वीर्याणाम् अष्टादश महा-रथाः \।**

**आसन्न् उदार-यशसस् तेषां नामानि मे शृणु \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषाम्
एक-लक्षाशीत्य्-उत्तर-षष्ठि-सहस्राणां मध्ये **तेषाम् अष्टादशानाम्**
\।\।३२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : उद्दाम-वीर्याणाम्** इति \।
यद्यपि सर्व एव तेऽनन्त-प्रभावाः, तथापि **तेषां** मध्ये
**अष्टादश** इत्य् अर्थः \। **महा-रथा** महा-बल-विक्रमाः \। अत एव
**उदार-यशसः** \। यद् वा, **महारथा** इति वीरत्वे श्रैष्ठ्यम् उक्तम्
\। सत्-कर्मादाव् अप्य् आह---**उदार**- इति \। **मे** मत्तोऽन्ये केचित् तेषां
नामान्तराण्य् अप्य् आहुः \। मया तु मुख्यानि निर्धार्यैव कथ्यत इति
भावः \।\।३२\।\।

**तेषाम् उद्दाम-वीर्याणाम् अष्टादश महा-रथाः \।**

**आसन्न् उदार-यशसस् तेषां नामानि मे शृणु \।\।**

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) : उद्दाम-वीर्याणाम्** इति \।
यद्यपि सर्व एव ते महा-प्रभावाः, तथापि तेषां मध्ये **अष्टादश**
इत्य् अर्थः \। **महा-रथा** महा-बल-विक्रमाः \। अत एव
**उदार-यशसः** \। यद् वा, **महारथा** इति वीरत्वे श्रैष्ठ्यं,
सत्-कर्मादाव् अप्य् आह---**उदार-** इति \। **मे** मत्तः **शृण्व्** इति \।
अन्ये केचित् तेषां नामान्तराण्य् अप्य् आहुः, श्रैष्ठ्य-निर्धारणात् मया तु
सर्वं निर्धार्यैव कथ्यत इति भावः \।\।३२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.३३-३४ \।\।**

**प्रद्युम्नश् चानिरुद्धश् च दीप्तिमान् भानुर् एव च \।**

**साम्बो मधुर् बृहद्भानुश् चित्रभानुर् वृकोऽरुणः \।\।**

**पुष्करो वेदबाहुश् च श्रुतदेवः सुनन्दनः \।**

**चित्रबाहुर् विरूपश् च कविर् न्यग्रोध एव च \।\।**

**श्रीधर-स्वामी (भावार्थ-दीपिका) :** **अनिरुद्धश्** चेति \। अतः
पुत्राणां मध्ये सप्तदशैव महारथा ज्ञेयाः \। अथवा अनिरुद्ध-नामापि
कश्चित् पुत्र एवेति \।\।३३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतोऽ**निरुद्धो**ऽपि
महारथत्वेनोक्तः, *अतो* हेतोः\। एवं चाष्टादश-महारथा एतद्-आदौ
तासाम् उद्दामेत्य्-आदीनां पुत्राणां प्रकृतत्वात् तत्र
पौत्र-स्वीकारेणास्वारस्यं प्रतीयते तन्-निवृत्त्य्-अर्थम् आह---*अथवा*
इति \।\।३३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** दीप्तिमांश् च \। एव अपि,
भानुर् अपि \। एवम् अग्रेऽपि \। अनिरुद्धादयः केचित् प्राग्
एक-षष्टितमाध्यायेऽनुक्ता, दीप्तिमांस् ताम्र-तप्ताद्या रोहिण्यास् तनया
हरेः \[भा।पु। १०.६१.१८\] इत्य्-आद्य-शब्दाद् गृहीताः \। किं च, अन्यासां
कासांचित् पुत्रेषु मुख्या ज्ञेयाः \।\।३३-३४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** **प्रद्युम्न** इति युग्मकम् \।
अनिरुद्धादयः केचित् प्राग् एक-षष्टितमाध्याये उक्ता अपि दीप्तिमांस्
ताम्र-तप्ताद्या रोहिण्यास् तनया हरेः \[भा।पु। १०.६१.१८\] इत्य्-आदि-शब्दाद्
गृहीताः \। किं च, नान्यासां कासांचित् पुत्रेषु मुख्या ज्ञेयाः \।
**चित्रबर्हि**-स्थाने \"चित्रबाहुः\" क्वचित्, **वरूथ**-स्थाने
\"विरूपः\" क्वचित् \।\।३३-३४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) : अनिरुद्ध**-नामापि कश्चित्
पुत्र एव ज्ञेयः, पुत्र-प्रकरणात् \।\।३३\।\।

**\॥।**

**\।\। १०.९०.३५ \।\।**

**एतेषाम् अपि राजेन्द्र तनुजानां मधु-द्विषः \।**

**प्रद्युम्न आसीत् प्रथमः पितृवद् रुक्मिणी-सुतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतेषाम् उक्तानुक्तानां मध्ये
प्रथमः सर्व-ज्येष्ठः पितृवत् सर्व-कर्माणीति \।\।३५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) : मधुद्विष** इति \।
महादि-दैत्य-मधु-वधेन श्री-भगवतो महा-बल-पराक्रमादिकम् \।
अतस् तत्-पुत्राणाम् अपि सूचितम्, तथापि तेषां मध्ये **प्रथमः**
श्रेष्ठः \। तत्र हेतुः---**पितृवद्** इति, पितृ-तुल्यत्वाद् इत्य् अर्थः \।
तत्रापि हेतुः---**रुक्मिणी** इति \। सर्व-महिषीषु ज्येष्ठायाः
ज्येष्ठ-पुत्रत्वाद् इत्य् अर्थः \। हे **राजेन्द्र** ! इति राज-कुले सर्वत्र
तत्-प्रसिद्ध्या तत् त्वया विज्ञायत एवेति भावः \।\।३५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** **मधुद्विष** इति \।
पितृ-पराक्रमवत् पुत्राणाम् अपि पराक्रमः सूचितः \। तथापि **तेषां**
मध्ये **प्रथमः** श्रेष्ठः \। तत्र हेतुः---**पितृवद्** इति,
पितृ-तुल्यत्वाद् इत्य् अर्थः \। तत्रापि हेतुः---**रुक्मिणी-सुत** इति \।
सर्व-महिषी-श्रेष्ठायाः श्रेष्ठ-पुत्रत्वाद् इत्य् अर्थः \। हे **राजेन्द्र**
! इति राज-कुले सर्वत्र प्रसिद्ध्या त्वया विज्ञायत एवेति भावः
\।\।३५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.३६ \।\।**

**स रुक्मिणो दुहितरम् उपयेमे महा-रथः \।**

**तस्यां ततोऽनिरुद्धोऽभूत् नागायुत-बलान्वितः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **स** प्रद्युम्नः \।
**तस्मात्** प्रद्युम्नात् \।\।३६\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** महारथ इति
राज-वर्ग-निर्जयेन युद्ध-मध्ये रुक्मवती-हरणात् \। तच् च प्राग्
उक्तम् एव \। ततस् तस्मात् प्रद्युम्नात् नागायुतस्य बलेनान्वित इति तस्यापि
महारथत्वं सूचितम् एव \।\।३६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** महारथ इति \।
राज-वर्ग-निर्जयेन युद्ध-मध्ये रुक्मवती-हरणात् \। ततस् तस्मात्
प्रद्युम्नात् नागायुतस्य बलेनान्वित इति च लोक-लीलानुकरण-रीत्यैव
वस्तुतस् त्व् ईश्वर एवेति \।\।३६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.३७ \।\।**

**स चापि रुक्मिणः पौत्रीं दौहित्रो जगृहे ततः \।**

**वज्रस् तस्याभवद् यस् तु मौषलाद् अवशेषितः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** स चाप्य् अनिरुद्धोऽपि \।
ततस् तद्-अनन्तरम् \। तस्यानिरुद्धस्य यो वज्रः \। मौसलान्
मुसल-कृताद् उपप्लवात् \।\।३७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** च अपि, सोऽपि \। न
केवलं श्री-प्रद्युम्न एव मातुलेयीम् उपयेमे, किन्त्व् अनिरुद्धोऽपीति
च-शब्दार्थः \। अपि एव रुक्मिण एव \। यद् वा, पौत्रीम् अपि
श्री-भगवता सह तस्य द्वेषेण विवोढुम् अयोग्यम् अपीत्य् अर्थः \।
तद्-आख्यानं प्राग् उक्तम् एव \। दौहित्रो रुक्मिण एव, ततस् तस्माद्
अनिरुद्धात् \। मौषलात् मुषल-हेतुक-युद्धज-सर्व-संहारात् \।
अवशेषितः कुलावशिष्टतया श्री-भगवता रक्षित इत्य् अर्थः \। एवं
तस्य माहात्म्यार्थम् एव महा-दुर्वार्तापि सूचिता \।\।३७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** न केवलं श्री-प्रद्युम्न एव
मातुलेयीम् उपयेमे किन्त्व् अनिरुद्धोऽपीति चापि-शब्दार्थः \। दौहित्रो
रुक्मिण एव ततस् तस्माद् अनिरुद्धात् \।\।३७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.३८ \।\।**

**प्रतिबाहुर् अभूत् तस्मात् सुबाहुस् तस्य चात्मजः \।**

**सुबाहोः शान्तसेनोऽभूच् छतसेनस् तु तत्-सुतः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तस्माद् वज्रात् \। तस्य च
प्रतिबाहोः \। तत्-सुतः शान्तसेन-सुतः \।\।३८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तस्माद् वज्रात् \। तस्य
प्रतिबाहुश् च तस्योपसेनस्य सुतः \। भद्रसेनस्य पुत्रादीनाम् अनुक्तिः
प्रायस् तद्-अन्तत्वात् तत्-कुलस्य \।\।३८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** भद्रसेनस्य पुत्रादीनाम्
अनुक्तिः प्रायः साङ्कर्यादि-वंश-लोपारम्भात् \। श्रुतसेनस् त्व् इति पाठः
क्वचित् \।\।३८\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.३९ \।\।**

**न ह्य् एतस्मिन् कुले जाता अधना अबहु-प्रजाः \।**

**अल्पायुषोऽल्प-वीर्याश् च अब्राह्मण्याश् च जज्ञिरे \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** एतस्मिन् कुले
श्री-कृष्ण-कुले \।\।३९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** उक्तानां वज्रादीनां
सर्वेषाम् अन्येषां च तत्-कुल-जातानां माहात्म्यं प्रायः
साम्येनैकत्रैवाह---नेति \। हि एव \। नैव \। च तु \। अस्मिन्
श्री-भगवदीया यादवे वा कुले जातास् तु, अधन्या धन-भाग्य-हीनाः \।
पाठान्तरं स्पष्टम् \। हि निश्चितम् \। यद् वा, हि अपि, अल्पायुर्-आदयोऽपि
नैव जज्ञिरे \।\।३९\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एतस्मिन् भगवत्-कुले \।
शुद्ध-क्षत्रिय-पितृ-मातृ-पर्यन्ते \। अधनाः धन-हीनाः \।\।३९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.४० \।\।**

**यदु-वट्श-प्रसूतानां पुंसां विख्यात-कर्मणाम् \।**

**सङ्ख्या न शक्यते कर्तुम् अपि वर्षायुतैर् नृप \।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ननु श्री-बलदेवादीनाम्
अपि सर्व-यादवानां पुत्र-पौत्रादीन् विस्टार्य कथयेति चेति,
तत्राह---यद्व् इति \। विख्यात-कर्मणाम् अपि, किं पुनर् अन्येषाम् इत्य्
अर्थः \। अत एव श्री-माथुरेषु प्रसिद्धिर् इयं---बद्ध-मुकुटा राजान
एव यादवाः षट्-पञ्चाशत् कोटय इति \। हे नृपेति परमाश्चर्यात्
\।\।४०\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** विख्यात-कर्मणाम् अपि किं
पुनर् अन्येषाम् इत्य् अर्थः \। अत एव श्री-माथुरेषु प्रसिद्धिर् इयं
बद्ध-मुकुटा राजान एव यादवाः षट्-पञ्चाशत् कोटय इति \।\।४०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.४१ \।\।**

**तिस्रः कोट्यः सहस्राणाम् अष्टाशीति-शतानि च \।**

**आसन् यदु-कुलाचार्याः कुमाराणाम् इति श्रुतम् \।\।**

**श्रीधर-स्वामी (भावार्थ-दीपिका) :** सहस्राणाम् अपरिमितानां
कुमाराणाम् इत्य् अन्वयः \।\।४१\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यदूनां सङ्ख्याया
अभावेऽपि यद् बालाचार्याणां काम् अपि सङ्ख्यां श्रावयामीत्य् आह---तिस्र इति
\। यदु-कुले सहस्राणाम् अनन्तानां कुमाराणां तिस्रः कोट्योऽष्टाशीति-शतानि
चाचार्या आसन्न् इत्य् अन्वयः \। अत्र यदु-कुले आचार्या इति च्छेदः \।
य-लोपस्यासिद्धत्वेऽपि सन्धिस् त्व् आर्षः \। तीर्थस् तु---आसन्
यदु-कुमाराणाम् आख्या इति नः श्रुतम् इति पाठम् आह \। इति श्रुतिर् इति
पाठे, इत्थं श्रूयत इत्य् अर्थः \।\।४१\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** सङ्ख्यानाशक्तौ हेतुम्
आह---तिस्र इति \। यदु-कुलस्याचार्या अध्यापका इति \। श्रुतम् इति नूनं
ततोऽप्य् अधिका भवेयुर् इत्य् अर्थः \। अन्यत् तैर् व्याख्यातम् \। यद् वा,
इत्य् एतत् श्रुतं विश्रुतं प्रसिद्धम् एवेत्य् अर्थः \।\।४१\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** सङ्ख्यानाशक्तौ हेतुम्
आह---तिस्र इति \। यदु-कुलस्याचार्या अध्यापकाः सहस्राणां कुमाराणाम् इत्य्
अन्वयाद् एकम् एकम् सहस्रम् एकस्याचार्यस्य शिष्यम् इत्य् आचार्य-सङ्ख्यैव
सहस्र-गुणिता कुमाराणां सङ्ख्येति भावः \। इत्य् एतच् छ्रुतं प्रसिद्धम्
एवेत्य् अर्थः \। श्रुतिर् इति पाठः क्वचित् \।\।४१\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** यदु-कुलस्था आचार्याः
अध्यापकाः अष्टाशीति-शताधिकास् तिस्रः कोट्यः ३०,००८,८०० \। सहस्राणाम्
असङ्ख्यानां कुमाराणाम् इत्य् अर्थः \।\।४१\।\।

**\॥।**

**\।\। १०.९०.४२ \।\।**

**सङ्ख्यानं यादवानां कः करिष्यति महात्मनाम् \।**

**यत्रायुतानाम् अयुत-लक्षेणास्ते स आहुकः \।\।**

**श्रीधर-स्वामी (भावार्थ-दीपिका) :** यदा प्रत्येकं बहून्
अध्यापयताम् आचार्याणाम् इयं सङ्ख्या तद् अपि श्रुत-मात्रं न तु सम्यग्
ज्ञायते, तदा कुमाराणाम् एवं सङ्ख्यानं कर्तु न शक्यते \। कुतः पुनः
सर्व-यादवानाम् इति \।\।४२\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यत्र येषां यदूनाम्
अयुतानाम् अयुत-लक्षेण पद्म-परिमितेन सैन्येन सदास्ते इति \। आस्तां
तावत् सर्वेषां सङ्ख्या नित्य-राज-सेवकानाम् अपि सा किलाशक्येत्य्
आह---सङ्ख्यानम् इति \। महात्मनां मुख्यानाम् अपि \। अयुतानाम् इति
बहुत्वं कपिञ्जलाधिकरण-न्यायेन त्रित्व-विशिष्टायां सङ्ख्यायां
पर्यवसायितम् \। अयुतानाम् अयुत-लक्षेण
बिन्दु-त्रयोदश-युक्तेनाङ्क-त्रयेण शङ्ख-त्रयेणेत्य् अर्थः \। आसीद् इति
वक्तव्ये आस्त इति नित्य-लीला-स्फूर्त्योक्तम् \। सा चाग्रे स्थापयिष्यते
\।\।४२\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अहो आस्तां तावत् सर्वेषां
सङ्ख्या, नित्य-राज-सेवकानाम् अपि सा किलाशक्येत्य् आह---सङ्ख्यानम् इति \।
गणनं महात्मनां श्री-भगवद्-भक्तानाम् इति सर्वेषाम् अपि
तद्-एक-निष्ठ-चित्तत्वात् \। तच् च वक्ष्यत्य् एव \। यत्र येषु
मध्येऽयुतानाम् अयुत-लक्षेण पद्म-सङ्ख्येन (१०^१३^) सह \। आहुक
उग्रसेनः \। सदेति कदाचिच् च तद्-अधिकेनापीत्य् अर्थः \।\।४२\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अहो आस्तां तावत् सर्वेषां
सङ्ख्या नित्य-राज-सेवकानाम् अपि सा किलाशक्येत्य् आह---सङ्ख्यानम् इति \।
महात्मनां मुख्यानां यत्र येषु मध्ये अयुतेनायुत-लक्षेण
बिन्दु-त्रयोदश-युक्तैनैकाङ्केन सङ्ख्याख्येन सह अयुतानाम् इति
बहुत्वेन त्रित्वं चेत् शङ्ख-त्रयेणेत्य् अर्थः \। स इति पाठः क्वचित् \।
आसीद् इति वक्तव्ये आस्त इति नित्य-लीला-स्फूर्त्या \। सा चाग्रे स्थापयिष्यते
\।\।४२\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अयुतानाम् इति बहु-वचनं
कपिञ्जलाधिकरण-न्यायेन त्रित्व-विशिष्टायां सङ्ख्यायां सङ्ख्यायां
पर्यवसायितम् अयुतानाम् अयुत-लक्षेण बिन्दु-त्रयोदश-युक्तेनाङ्क-त्रयेण
शङ्ख-त्रयेणेत्य् अर्थः \।\।४२\।\।

**\॥।**

**\।\। १०.९०.४३ \।\।**

**देवासुराहव-हता दैतेया ये सुदारुणाः \।**

**ते चोत्पन्ना मनुष्येषु प्रजा दृप्ता बबाधिरे \।\।**

**श्रीधर-स्वामी (भावार्थ-दीपिका) :** ते चोत्पन्ना इति प्रत्ययेकं
बहुभी रूपैर् इति ज्ञेयम् \।\।४३\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** देवासुराहवे
देवासुर-सङ्ग्रामे हता ये त एव मनुष्येषु राजसु प्रत्येकम् इति
एकैकस्यानेके देहा आसन्न् इत्य् अर्थः \।\।४३\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** ईदृशे तेषां आनन्त्य एव
हेतुम् आह---देवेति द्वाभ्याम् \। सुदारुणा अत्युग्राः, अतो दृप्ताः सन्तः
प्रजा बबाधिरे अपीडयन् \।\।४३\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** ते च यादवा द्विविधाः \।
देवा नित्य-पार्षदाश् च \। तत्र देवानां यदु-कुलावतीर्णत्वम्
असङ्ख्यातत्वं च \। सहेतुकम् आह---देवेति द्वाभ्याम् \। सुदारुणा
अत्युग्राः \। अत उत्तर-जन्मन्य् अपि दृप्ताः सन्तः प्रजाः बबाधिरे
\।\।४३\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** ये च यादवा द्विविधाः \। देवाः
नित्य-पार्षदाश् च \। तत्र देवानां यदु-कुलावतीर्णत्वम् असङ्ख्यातत्वं
च \। सहेतुकम् आह---देवेति द्वाभ्याम् \। नित्य-पार्षदानां तु ततोऽपि
सङ्ख्या-वैभवे श्री-भगवद्-एक-गम्ये इत्य् आह \।\।४३\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** आसीद् इति वक्तव्ये आस्ते
इति नित्य-लीला-स्फूर्त्या उक्तम् \।\।४३\।\।

**\॥।**

**\।\। १०.९०.४४ \।\।**

**तन्-निग्रहाय हरिणा प्रोक्ता देवा यदोः कुले \।**

**अवतीर्णाः कुल-शतं तेषाम् एकाधिकं नृप \।\।**

**श्रीधर-स्वामी (भावार्थ-दीपिका) :** एवम् एव यदु-कुलेऽपि देवा इति
तथा चोक्तं सहस्रशः समुद्भूता देवा यदु-कुले पृथग् इति \।\।४४\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तन्-निग्रहाय तेषां
दण्ड-प्रदानाय \। तेषां यदूनाम् \। यदु-कुले देवा अवतीर्णा इह प्रमाणम्
आह---पुराणान्तर-वाक्यं---तथा चेति \। भवद्भिर् अंशैर्
यदुषूपजन्यताम् \[भा।पु। १०.१.२२\] इति ब्रह्मणापि
भूम्य्-आर्ति-निवेदनोत्तर-विष्णु-वाक्य-श्रवणान्ते उक्तत्वात् \।\।४४\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** अत एव तेषां निग्रहाय
वधाय, हरिणेति तेषां निग्रहेण पृथ्वी-भार-हरणाभिप्रायेण प्रोक्ता
आदिष्टाः \। एकाधिकं कुल-शतम् भोजान्धक-सात्वतादि-भेदैर् यद्य्
एकस्यापि यदु-कुलस्यावान्तर-भेदेन कुल-बाहुल्यम् ईदृशम् \। तर्हि किं
पुनर् वक्तव्यं तत्-तत्-कुलोद्भवानाम् इति भावः \। हे नृपेति
स्व-बुद्ध्या भवता तन् निश्चीयत एव, किं तत्र प्रमाणं वक्तव्यम् इति
भावः \।\।४४\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** अत एव तेषां निग्रहाय
क्वचित् तद्-द्वारा सहयोगेन च तद्-वधकोपायः \। यदोः कुलेऽवतीर्णाः
\। क्वचित् प्रवेशेन क्वचित् पार्थक्येन च जाताः, एकाधिकं कुल-शतम्
इति तत्-तद्-व्यक्तीनां त्व् अस्माभिर् अपि दुःसङ्ख्यानत्वम् इति भावः
\।\।४४\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः) :** *न
व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** एकाधिकं कुल-शतम् इति
कुलस्यैव सङ्ख्या कृता न तु व्यक्तीनाम् असङ्ख्यातत्वाद् इति भावः \। ये
च तस्य भगवतः अनुवर्तिनः नित्य-पार्षदाः सर्व-यादव-रूपा
ववृधुः, तेषां सङ्ख्यानस्य प्रभुत्वे भगवान् हरिर् एव प्रमाणम् अभूद्
इत्य् अर्थः \। तत्-सङ्ख्याया ब्रह्मादीनाम् अपि बुद्ध्य्-अगोचरत्वाद् इति
भावः \।\।४४\।\।

**\॥।**

**\।\। १०.९०.४५ \।\।**

**तेषां प्रमाणं भगवान् प्रभुत्वेनाभवद् धरिः \।**

**ये चानुवर्तिनस् तस्य ववृधुः सर्व-यादवाः \।\।**

**श्रीधर-स्वामी (भावार्थ-दीपिका) :** *न व्याख्यातम्।*

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तेषाम्
एकोत्तर-शत-कुलानां प्रभुत्वे नायम् एवास्माकं प्रभुर् इत्य् एवं-रूपेण
ज्ञानेन हरिर् एव प्रमाणं नान्य उग्रसेनादिः \। यद् वा, भगवतो
नारायण-रूपत्वेन देव-देवत्वात् यादवानां देवत्वे तु
श्री-कृष्ण-प्रभुत्वम् एव प्रमाणम् इति \। तस्य श्री-कृष्णस्य \।\।४५\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** एवं तेषाम् आनन्त्यम् उक्त्वा
माहात्म्य-विशेषम् आह---तेषाम् इति द्वाभ्याम् \। सर्वेषां यादवानां प्रमाणं
वेदादिवद् विश्वासास्पदं नित्य-मर्यादा-रूपो वा \। प्रभुत्वे चाभवत्,
प्रभुश् चाभूद् इत्य् अर्थः \। तत्र तत्रैव हेतुम् आह---भगवान् हरिर्
अशेषैश्वर्य-प्रकटकोऽतोऽखिल-दोष-दुःख-हरः श्री-कृष्ण इति \।
तत्रैव विशेषम् आह \। च तु \। ये तु \। तस्य हरेर् अनुवर्तिनः समीपे
सदा प्रेम-सेवा-परास् ते सर्वे यादवा ववृधुः, गुण-रूपादिना अन्येभ्यः
सर्वेभ्यो वृद्धिं प्राप्ता इत्य् अर्थः \।

अथवा, ईदृशं तेषाम् आनन्त्यं प्रभुत्वादिकं चात्यलौकिकत्वेन
परमासम्भाव्यम् अपि प्रत्येतव्यम् एवेत्य् आशयेनाह---तेषाम् इति \।
प्रभुत्वे च-काराद् आनन्त्य-साधु-वरत्वादौ च प्रमाणं साक्षी
विश्वास-कर्ता वा \। भगवान् एवाभवत्, न त्व् अन्यः कोऽपि \।
महा-लोकातीततया लोकेषु विश्वासानुत्पत्तेः, किन्तु विश्वासोऽपि घटेतैवेत्य्
आह \। यतो ये सर्वे यादवास् ते ववृधुः, सर्वथा सर्वेभ्यो वृद्धिं
प्राप्ताः \। कुतः ? तस्यानुवर्तिनः सर्वेषाम् एव तद्-भक्तत्वात्
\।\।४५\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** नित्य-पार्षदानां तु ततोऽपि
सङ्ख्या-वैभवे श्री-भगवद्-एक-गम्य इत्य् आह---तेषाम् इति \। ये च ये
तु तस्य श्री-भगवतोऽनुवर्तिनो नित्य-पार्षदाः सर्व-यादवा ववृधुः
उत्तरोत्तरं सङ्ख्यातो वैभवतश् च वृद्धिं प्राप्ताः \। तेषां विभुत्वे
च चेति च-कारात् सङ्ख्यायां विभुत्वे भगवान् हरिर् एव प्रमाणं साक्षी
बभूव न त्व् अन्यः \। ब्रह्मादि-बुद्ध्य्-अगोचरत्वात् ते च देव-गणतो
विभिद्य \। यथोक्तं हरि-वंशे श्रीमद्-अक्रूरेण---देवानां च हितार्थाय
वयं याता मनुष्यताम् \[ह।वं।\] इति \। अत्र हरिर् बहिर् अन्तश् च
सर्व-समाहरण-शक्तः \। यतो भगवान् पूर्णैश्वर्यादि-षट्क-सम्पन्न
इति नाम-द्वय-तात्पर्यम् \।\।४५\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तेषाम् इति \। ये च ये तु तस्य
श्री-भगवतोऽनुवर्तिनो नित्य-पार्षदाः सर्व-यादवा ववृधुस् तेषां तु
प्रभुत्वे, च-कारात् सङ्ख्यायां च भगवान् हरिर् एव प्रमाणं साक्षी
साक्षाद् द्रष्टा बभूव न त्व् अन्यः \।\।४५\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः), विश्वनाथ-चक्रवर्ती
(सारार्थ-दर्शिणी) :** *न व्याख्यातम्।*

**\॥।**

**\।\। १०.९०.४६ \।\।**

**शय्यासनाटनालाप- क्रीडा-स्नानादि-कर्मसु \।**

**न विदुः सन्तम् आत्मानं वृष्णयः कृष्ण-चेतसः\।\।**

**श्रीधर-स्वामी (भावार्थ-दीपिका), वंशीधरः
(भावार्थ-दीपिका-प्रकाशः), श्रीनाथ-चक्रवर्ती (चैतन्य-मत-मञ्जुषा)
:** *न व्याख्यातम्।*

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** तद् एवाह---**शय्या** इति
\। **शय्यादिषु सन्तं** वर्तमानम् अप्य् **आत्मानं न विदुः** \। \"किं
कुर्मः ? कुत्र वा स्मः ?\" इत्य्-आदिकम् अनुसन्धातुं न शेकुर् इत्य् अर्थः
\। यतः **कृष्णे** सर्व-चित्ताकर्षके भगवति **चेतो** येषां, ते \।
**क्रीडा** द्यूतादि \। **आदि**-शब्दात् सौरतादय इति \। साक्षान्
महा-विषय-वर्ग-भोगेऽपि तेषां श्री-भगवच्-चित्तत्वेन
महा-मुन्य्-आदिभ्योऽप्य् अधिकतरं माहात्म्यं सिद्धम् एव \।\।४६\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तेषां च वृष्णीनां परम् एव
माहात्म्यम् इत्य् आह---**शय्या** इति \। **शय्यादिषु सन्तं** जाग्रतम् अप्य्
**आत्मानं न विदुः** श्री-भगवत्-प्रेरणयैव सर्वं कुर्वन्ति, न तु
स्वयम् अनुसन्धातुं शक्नुवन्तीत्य् अर्थः \। यतः **कृष्ण-चेतसः** \।
**क्रीडा** द्यूतादिः \। **आदि**-शब्दात् सौरतादय इति यद् यादवं कुलम्
अहो अविषह्य आस्ते \[भा।पु। ११.१.३\] इत्य्-आदिकं नान्यादृशत्व-ख्यापकं,
किन्तु तद्-विरहोन्माद-भय-ख्यापकम् एव \। वक्ष्यते---ब्रह्मण्यानां
वदान्यानां नित्यं वृद्धोपसेविनाम् \[भा।पु। ११.१.८\] इत्य्-आदि \।\।४६\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः, बृहत्-क्रम-सन्दर्भः),
विश्वनाथ-चक्रवर्ती (सारार्थ-दर्शिणी) :** *न व्याख्यातम्।*

**\॥।**

**\।\। १०.९०.४७ \।\।**

**तीर्थं चक्रे नृपोनं यद् अजनि यदुषु स्वः-सरित् पाद-शौचं**

**विद्विट्-स्निग्धाः स्वरूपं ययुर् अजित-परा श्रीर् यद्-अर्थेऽन्य-यत्नः
\।**

**यन्-नामामङ्गल-घ्नं श्रुतम् अथ गदितं यत्-कृतो गोत्र-धर्मः**

**कृष्णस्यैतन् न चित्रं क्षिति-भर-हरणं काल-चक्रायुधस्य \।\।**

**श्रीधर-स्वामी (भावार्थ-दीपिका) :** तस्मात् कृष्ण-कीर्तेः
सर्व-तीर्थोत्तमत्वं कृष्णस्य च सर्व-देवोत्तमत्वं न चित्रम् इत्य्
आह---**तीर्थं चक्रे** इति \।

इतः पूर्वं **स्वः-सरिद्** एव सर्वतोऽधिकं तीर्थम् इत्य् आसीत् \। इदानीं
तु **यदुषु यद् अजनि** जातं **तीर्थं** श्री-कृष्ण-कीर्ति-रूपम्, एतत्
**स्वः-सरिद्**-रूपं **पाद-शौचं** तीर्थम् **ऊनम्** अल्पं **चक्रे**,
स्वयम् एव सर्व-तीर्थोपरि विराजत इत्य् अर्थः \। श्री-कृष्णस्य
**विद्विषः स्निग्धाश्** च तत्-सारूप्यं **ययुर्** इत्य् अपि नातिचित्रम्,
तस्य परम-कारुणिकत्वात् \। तथेदं च न चित्रम् \। किं तत् ?
**अजित-परा** अजिता कैश्चिद् अप्य् अप्राप्ता परा सर्वतः परिपूर्णा
**श्रीः** कृष्णस्यैव, नान्यस्येति \। तद् एवाह---**यद् अर्थेऽन्येषां**
ब्रह्मादीनां **यत्न** इति \।

ननु निरपेक्षं तम् एव लक्ष्मीः श्रयत इति चित्रम् एव ? इति चेत्, न हि,
परम-मङ्गल-नामधेयत्वात् तस्येत्य् आह---**यन्-नाम** इति \। तद् अपि
नार्थ-स्मरणापेक्षम् इत्य् आह---**श्रुतम् अथ गदितम्** इति \।
सर्व-धर्माश्रयत्वाद् अपीत्य् आह---**यत्-कृतो गोत्र-धर्म** इति गोत्रेषु
तत्-तद्-ऋषि-वंशेषु धर्मो यत्-कृतो येन प्रवर्तितः \। तस्य
**क्षिति-भर-हरणं** नैव चित्रम् इत्य् आह---**कृष्णस्यैतद्** इति \।
**काल-चक्रायुधस्य** इति सर्व-संहारक-काल-मूर्तेर् विशेषतो
दुरन्त-प्रभाव-चक्रायुधस्य कियद् एतद् ? इत्य् अर्थः \।\।४७\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** यतो यादवा देवाः,
श्री-कृष्णश् च तेषाम् ईश्वरस् *तस्माद्* धेतोः \। *इत्य् अर्थ*
इति---सूर्योदये दीपस्येव तुच्छत्वम्, एवं-भूतः \। *तत्-सारूप्यं*
कृष्ण-सारूप्यम् \। *तस्य* कृष्णस्य \। यथा विद्विट्-स्निग्धानां
सारूप्य-दानं न चित्रं, तथैवेदं वक्ष्यमाणम् अपि \। तत्
पृच्छति---*किं तद्* ? इति \। *अन्यस्य* कृष्णेतरस्य तद् एव **श्रियाः**
कृष्ण-परत्वम् एव \। ***यद्-अर्थे*** यस्याः श्रियो निमित्तम् \।
अत्राशङ्कते---*नन्व्* इति \। *तम् एव* श्री-कृष्णम् एव \। शङ्कोद्धारम्
आह---*नहि* इति \। *तस्य* श्री-कृष्णस्य \। *यन्-नाम* यस्य
श्री-कृष्णस्य नाम \। *तद् अपि* नामापि \। अर्थ-स्मरणं नापेक्षत इत्य्
आह---**श्रुतम् अथ** इति \। यद् वा, नन्व् अन्येऽप्य् अग्निहोत्रादयो धर्माः
सन्ति, तान् विहाय कथं तत्र प्रवृत्तिः स्यात् ? इति चेत्,
तत्राह---*सर्व-धर्म*- इति \। धर्मोऽग्निहोत्रादिः \। येन कृष्णेन,
तस्येत्य् अर्थः \। *इत्य् अर्थ* इति---इच्छयैव सर्व-संहर्तुश्
चक्र-धारेण तु भू-भारावतारणं न किञ्चिद् इति भावः \।\।४७\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : तीर्थं चक्र** इत्य्-आदि
\। हे **नृप** ! परीक्षित् ! **यदुषु यद् अजनि** यद् एतं
क्रीडनकादि-रूपम् अर्थ-जातं, तत् **स्वः-सरत्** गङ्गा तत्-स्वरूपं
**पाद-शौचम् ऊनं चक्रे**---स्मरण-मात्रेणैव सद्यः पावनत्वात् \।
यद्यपि गङ्गाया अपि गङ्गा गङ्गेति यो ब्रूयात्[^१५] इत्य्-आदिना
श्रवण-कीर्तनाभ्याम् अपि सद्यः पाप-हारित्वं, तथाप्य् अस्य
परमानन्द-प्रदत्वाद् आधिक्यम् इति भावः \। **यद्** यतः **श्रीर्
अजित-परा**, अज गतौ, अजितं गतिः, भावे क्तः, अनुगति-परा \।
**यद्-अर्थे** यस्या अर्थे **अन्येषां** ब्रह्मादीनाम् अपि **यत्नः** \।
**यत्** यस्य **नाम अमङ्गल-घ्नं** संसार-ताप-घ्नं \। **यत्-कृतो**
**गोत्र-धर्मः**, गां पृथिवीं त्रातीति गोत्रः, स चासौ धर्मश् चेति \।
तथा तस्य श्री-**कृष्णस्य एतत् क्षिति-भर-हरणं न चित्रम्** \।
**काल** एव **चक्र**-रूपम् **आयुधं** यस्य, काल-चक्रेणैव
क्षिति-भर-हरणं कृतम् इत्य् अर्थः \। तस्य तु **विद्विट्-स्निग्धाः**
समाना एव फल-गत-तौल्यात् \।\।४७\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** हे **नृप** ! इति \।
उपसंहारे श्री-भगवन्-माहात्म्यस्य श्रवणार्थम् अवधापयति \। तेन
प्रहर्षोदयाद् वा \। **स्निग्धा** इति दृष्टान्तत्वेनोदाहृतं, तेषां स्वत
एव तत्-स्वरूप-प्राप्ति-योग्यता वृत्ता,
श्री-भगवन्-माहात्म्य-विशेष-सम्पत्तेः \। यद् वा, **विद्विषस्** तेषु
**स्निग्धाश्** च तत्-पितृ-मात्र्-आदयः **स्वरूपम्** [आत्म-तेनं]{।मर्क्}
**ययुर्** मोक्षं प्राप्ताः \। **यद्-अर्थे** यस्याः श्रियः
कृपा-क्षण-च्छटा-प्राप्त्य्-अर्थम् इत्य् अर्थः \। **यत्नो** महा-तपोभिः
प्रयासः \। **अमङ्गलं** संसार-दुःखम् \। **अथ** अपि, **श्रुतम्**
अपि \। तथा **गदितं** साङ्केत्यादिनोच्चारितम् अपि, किं पुनः श्रद्धादिना
सङ्कीर्तितम् इत्य् अर्थः \। **धर्मो** भगवद्-भक्ति-लक्षणः \।
**कृष्णस्य** अशेषैश्वर्य-प्रकटनार्थम् अवतीर्णस्य भगवतः \।
**कालश्** चासौ **चक्रायुधश्** चेति, तथा तस्य
**क्षिति-भार-हरणम्** **एतद्** दुष्ट-वधेनोक्तम् इदं मुनिभिर्
गीयमानं वा \। **न चित्रं** नैवाद्भुतं, इच्छा-मात्रेणैव
जगत्-संहारे शक्तत्वात् \। अतस् तद्-अर्थं नावतीर्णोऽस्ति, किन्तु
स्व-भक्तानन्द-विचित्र-क्रीडया निज-प्रेम-भक्ति-विस्तारणार्थम् एवेति
भावः \।

अत एवोक्तं पाद्मे श्री-भगवतैव---

> मुहूर्तेनापि संहर्तुं शक्तो यद्यपि दानवान् \।
>
> मद्-भक्तानां विनोदार्थं करोमि विविधाः क्रियाः \।\। \[प।पु।\] इति
> \।

अन्यत् तैर् व्याख्यातम् \।

तत्र **तीर्थम्** इत्य् अस्योभयत्राप्य् अनुषङ्गः \। तथा **कृष्णस्य** इत्य्
अस्य दूरस्थस्यापि **श्रीर्** इत्य् अनेनान्वय इति \। अथवा, **ऊनं चक्रे**
इत्य् **एतन् न चित्रम्** इत्य् एवं सर्वत्रैव योज्यम् \। ततश् च
**कृष्णस्य नामामङ्गल-घ्नम्** इति यत्, **एतन् न चित्रं**, तथा **तेन
कृतो गोत्र-धर्म** इति यत्, **एतद्** अपि **न चित्रम्** \। अतः
**क्षिति-भार-हरणं** **न** एव **चित्रम्** इत्य् अर्थः \।

तत्र हेतु-विशेषः---सर्व-संहारक-**काल**-आत्मक-**चक्रम् आयुधं**
यस्य, तस्येति \। समम् अन्यत् \।

अथवा, एवं सर्वथा
परिफलित-श्री-भगवन्-माहात्म्य-भर-वर्णेनोपसंहरति---**तीर्थम्**
इति द्वाभ्याम् \। **यद्** यस्मात् **यदुष्व् अजनि** स्वयम् आविर्भूतो
भगवान्, तस्मात् **तीर्थम् ऊनं चक्रे**, तच्-चरितस्य गङ्गादि-माहात्म्यात्
\। यद् वा, **नृपेषु** मध्ये **ऊनं**
ययाति-शाप-हेतुक-राजत्वादि-राहित्येन न्यूनम् अपि यदु-कुलं **तीर्थं**
सर्व-सेव्यं **चक्रे** \।

**यद्** यस्माद् **यदुष्व् अजनि**, तद् युक्तम् एवेत्य् आह---**स्वः-सरित्**
सर्व-**तीर्थम्** अपीति \। गङ्गा तस्य **पाद-शौचम्**,
पादाब्ज-क्षालनोदकस्यैव गङ्गात्वात्, बहुधा
निरन्तर-तत्-सम्बन्ध-विशेषवतो यदु-कुलस्य तीर्थत्वम् उचितम् एव,
**न** तु **चित्रम्** इत्य् अर्थः \।

किं च, **यदुषु यद् अजनि**, अतो दैत्या अपि मोक्षं प्राप्ता इत्य्
आह---**विद्विड्** इति \।

किं च, **अजितः** श्री-रघुनाथावतारे तादृश-पातिव्रत्येनापि वशीकर्तुम्
अशक्तो यो भगवान्, अन्ते परित्यक्तत्वात्, स एव **परः** पतित्वेन
वरणादौ श्रेष्ठः, परायणं वा यस्याः सा \। तच् च व्याख्यातम् एव,
श्रुत्वा गुणान् भुवन-सुन्दर \[भा।पु। १०.५२.३७\] इत्य्-आदौ \।

किं च, **यस्य** **नाम** श्रुतम् अप्य् **अमङ्गलं**
भक्ति-रस-विघातकम् अद्वैत-ज्ञानादि तत् **हन्ति** निरस्यतीति
तथा-भूतं **गदितं** तत्त्व-ज्ञैः \। **यदुषु** जन्मनैवात्मन इव
स्व-नाम्नोऽपि माहात्म्य-प्रकटनात् \।

किं च, सर्वत्र स्व-भक्तिश् च प्रवर्तितेत्य् आह---येन कृष्णेन **कृतो
गोत्रेषु धर्मः** सर्वेषाम् अवश्यक-पुण्य-कर्म कृतम् \। तथा
चोक्तं---एतन् निर्विद्यमानानां \[भा।पु। २.१.११\] इत्य्-आदि \।\।४७\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तद् एवं ब्रह्म-कुल-रूपम्
अधिष्ठानं प्रशस्य श्री-कृष्ण-रूपम् अधिष्ठातारं
प्रशंसति---**तीर्थम्** इति \। **कृष्णस्य** स्वयं भगवत
एतत्-पूर्व-वर्णितं **क्षिति-भार-हरणं न चित्रं**,
विबुध-हृदय-विस्मयावहं न भवति \। यतः
परमाण्व्-आदि-द्विपरार्धान्त-रूपो यः **कालः**, स एव **चक्रं**
चक्रवद् विच्छिद्य परिवर्तमानत्वात् \। तद् एव च **आयुधं**
सर्व-संहार-साधनं यस्य, तस्य स्वतः-सिद्धत्वात् अर्थोद्यमेनालम्
इति भावः \।

तद्-अचित्रता-बोधनाय तम् एव चित्र-विशेषणैर् विशिनष्टि---**यत्**
यतस् तादृशोऽपि **यदुषु** लोक-कृपया **अजनि** जातः, य एव
**स्वः-सरिद्**-आख्यं श्री-वामन-पाद-शौच-रूपं **तीर्थम् ऊनं चक्रे**
\। निज-चरण-रजः-सम्बन्धि-यमुनादिभिर् इति भावः \।

> गङ्गा-शत-गुणा पुण्या माथुरे मम मण्डले \।
>
> यमुना विश्रुता देवि नात्र कार्या विचारणा \।\। इत्य्-आदि वाराहात्,
>
> यत्-पाद-संश्रयाः सूत मुनयः प्रशमायनाः \।
>
> सद्यः पुनन्त्य् उपस्पृष्टाः स्वर्धुन्य्-आपोऽनुसेवया \।\।
>
> को वा भगवतस् तस्य पुण्य-श्लोकेड्य-कर्मणः \।

शुद्धि-कामो न शृणुयाद् यशः कलि-मलापहम् \।\। \[भा।पु। १.१.१५-१६\]

इति श्री-शौनकस्य तत्-प्रश्न-करणाच् च \।

किं च, विभक्ति-विपरिणामात् **यत्** येन हेतुना **स्निग्धा** इव
**विद्विषः** पूतनादयः \। यद् वा, **विद्विषः स्निग्धाः**
पितृ-भ्रात्र्-आदयोऽपि **स्वरूपं** सर्व-मूल-भूतं श्री-भगवन्तम् एव
**ययुः**, सद्-वेषाद् इव पूतनापि सकुला त्वाम् एव देवापिता \[भा।पु।
१०.१४.३५\] इत्य्-आदेः \।

यत् तत्र **श्रीः** रूपादि-सम्पत्ति-**परा** सर्वोत्कृष्टा **अजिता**
अन्यास्पृष्टा चेत्य् अर्थः \। यथोक्तं---यन् मर्त्य-लीलौपयिकं \[भा।पु।
३.२.१२\] इत्य्-आदि \। अदृष्ट्वाऽन्यतमं लोके \[भा।पु। १०.३.४१\] इत्य्
उपक्रम्य, तृतीयेऽस्मिन् भवेऽहं वै \[भा।पु। १०.३.४३\] इत्य्-आदि \।
**यद्-अर्थे** यस्य दर्शनादि-रूपार्थे **अन्येषां**
महा-काल-पुराधिपादीनाम् अपि **यत्नः,** परम-ब्रह्मण्य-देवत्वेऽपि
मुहुर् मुहुर्
ब्राह्म-बाल-हरण-ब्राह्मण-दुःखातिशय-दान-दोषानादर-पूर्वकः
प्रयासः \। यथोक्तं---द्विजात्मजा मे युवयोर् दिदृक्षुणा \[भा।पु।
१०.८९.५९\] इत्य्-आदि \। श्री-हरि-वंशे च---

> त्वद्-दर्शनार्थं ते बाला हृतास् तेन महात्मना \।
>
> विप्रार्थम् एष्यते कृष्णो नागच्छेद् अन्यदेति ह \।\। \[ह।वं। २.११४.८\]
> इति \।

अत एव यस्यैव नाम अथ कार्त्स्न्येन सर्वतोऽपि सामस्त्येन
तद्-अतिरिक्त-सर्व-परित्याजनादिना **अमङ्गल-घ्नं** तद्-उपलक्षणतया
सर्व-मङ्गलत्वादातृ च, यथोक्तं ब्रह्माण्ड-पुराणे
तन्-नामाष्टोत्तर-शत-प्रसङ्गे---

> सहस्र-नाम्नां पुण्यानां त्रिर्-आवृत्त्या तु यत् फलम् \।
>
> एकावृत्त्या तु कृष्णस्य नामैकं तत् प्रयच्छति \।\। इति \।

तत्रापि विशेषः **श्रुतं**, किम् उत **गदितम्** इत्य् अर्थः \। किं च,
**यत्-कृतो** येनैवोपदिष्टो **गोत्र-धर्मः** अनाद्य्-ऋषि-परम्परा-प्राप्तो
भगवद्-धर्मः, यथोक्तम् एकादशे \[११.३.२२फ़्फ़्\] स्वयम् एव---

> मां हि पार्थ व्यपाश्रित्य येऽपि स्युः पाप-योनयः \।
>
> स्त्रियो वैश्यास् तथा शूद्रास् तेऽपि यान्ति परां गतिम् \।\।
>
> किं पुनर् ब्राह्मणाः पुण्या भक्ता राजर्षयस् तथा \।\। \[गीता
> ९.३२-३३\] इति हि गीतासु \।

यद् वा, अत्र जगति तादृश-धर्मः सदा सर्वत्रागः स्थिरः, यथा
द्वितीये न ह्य् अतोऽन्यः शिवः पन्था \[भा।पु। २.२.३३\] इत्य् उपक्रम्य
तद्-उपसंहारे---

> तस्मात् सर्वात्मना राजन् हरिः सर्वत्र सर्वदा \।
>
> श्रोतव्यः कीर्तितव्यश् च स्मर्तव्यो भगवन् नृणाम् \।\। \[भा।पु।
> २.२.३६\] इति \।

यद् वा, गां पृथिवीम् अपि त्रायते **गोत्रः**, स चासौ **धर्मश्** च,
अपि चेत् सुदुराचार \[गीता ९.३०\] इत्य्-आदिकं हि श्री-गीतासु,
मद्-भक्ति-युक्तो भुवनं पुनाति \[भा।पु। ११.१४.२४\] इत्य् एकादशे च \।

यद् वा, प्रसिद्ध्या योग्य-वृत्त्या च **गोत्रस्य** श्री-गोवर्धनस्य
**धर्मो** मख-रूपो येनैव **कृतः**, भक्त-वात्सल्यं दर्शयता
इन्द्रम् अपि तुच्छीकृत्य प्रकाशितः \।

यद् वा, तद् एव दर्शयता बलिम् आददानेन **गोत्र-धर्मः**
स्व-देह-सम्बन्ध-भवना-रूपो धर्मो **यस्मिन् कृतो** विहितः, न
कर्हिचिन् मत्-परा \[भा।पु। ३.२५.३८\] इत्य्-आदौ, येषाम् अहं प्रिय आत्मा
सुतश् च सखा गुरुः सुहृदो दैवम् इष्टम् इत्य्-आदि च \।

यद् वा, श्री-नन्दादौ श्री-वसुदेवादौ श्री-युधिष्ठिरादौ च
**गोत्र-धर्मः** स्व-स्व-सम्बन्ध-पुरस्कृत-प्रेमा **येन कृतः**,
यत्र वा तैः कृतः \।

यद् वा, गास् त्रायन्ते इति **गोत्राः** श्री-गोपाः \। तेषां **धर्मः**
स्वभावः, असमोर्ध्व-प्रेमा येन यत्र वा **कृतः** \।

यद् वा, **गोत्र-धर्मः** सर्व-रूपातिक्रमि-परम-रूपं गोपत्वं येन
प्रकाशम् इति दिक् \।

यच्-छब्दस् तस्येति लभ्यम् \। अथ व्यास्यान्तरं **स्वः-सरित्
पाद-शौचम्** **ऊनं चक्र** इत्य् **एतन् न चित्रं**, यतः
**विद्विट्-स्निग्धा** अपि **स्वरूपं ययुः**, तथा तद् अपि **न चित्रं**,
यतोऽ**जित-परा** इत्य्-आदिकं पर-परत्र योज्यम् \। अतः
**क्षित-भर-हरणं** **नैव चित्रम्** इत्य् अर्थः \। तत्र च
हेतु-विशेषः---**काल-** इति \। सर्वत्र हेतुः---**कृष्णस्य** इत्य् एवम्
\।\।४७\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तद् एवं यदु-कुल-रूपम्
अधिष्ठानं प्रशस्य श्री-कृष्ण-रूपम् अधिष्ठातारं प्रशंसति \।
**कृष्णस्य** स्वयं भगवत **एतत्** पूर्व-वर्णितं
**क्षिति-भार-हरणं न चित्रम्** \। विबुध-हृदय-विस्मयावहं न
भवति \। यतः परमाण्व्-आदि-द्विपरार्धान्त-रूपो यः **कालः**, स एव
**चक्रं** चक्रवद् व्यवच्छेद्ये परिवर्त-गतित्वात् \। तद् एव च
**आयुधम्**---तद् एव चायुधं सर्व-संहार-साधनं यस्य, तस्य
स्वतः सिद्धत्वात् तद्-अर्थोद्यमेनालम् इति भावः \।

तद् अतिचित्रता-बोधनाय तम् एव चित्र-विशेषणैर् विशिनष्टि \। **यत्**
यतस् तादृशोऽपि **यदुषु** लोक-कृपया **अजनि** जातः, य एव
**स्वः-सरिद्**-आख्यं श्री-वामन-पाद-शौच-रूपं **तीर्थम् ऊनं चक्रे**
\। निज-चरण-रजः-सम्बन्धि-यमुनादिभिर् इति भावः \।

> गङ्गा शत-गुणा पुण्या माथुरे मम मण्डले \।
>
> यमुना विश्रुता देवि नात्र कार्या विचारणा \।\। इत्य्-आदि वाराहात्,
>
> यत्-पाद-संश्रयाः सूत मुनयः प्रशमायनाः \।
>
> सद्यः पुनन्त्य् उपस्पृष्टाः स्वर्धुन्य्-आपोऽनुसेवया \।\।
>
> को वा भगवतस् तस्य पुण्य-श्लोकेड्य-कर्मणः \।

शुद्धि-कामो न शृणुयाद् यशः कलि-मलापहम् \।\। \[भा।पु। १.१.१५-१६\]

इति श्री-शौनकस्य तत्-प्रश्न-करणाच् च \।

किं च, विभक्ति-विपरिणामात् यत् येन हेतुना **स्निग्धा** इव
**विद्विषः** पूतनादयः \। यद् वा, **विद्विषः स्निग्धाः**
पितृ-भ्रात्र्-आदयोऽपि **स्वरूपं** सर्व-मूल-भूतं श्री-भगवन्तम् एव
**ययुः,** सद्-वेषाद् इव पूतनापि सकुला त्वाम् एव देवापिता \[भा।पु।
१०.१४.३५\] इत्य्-आदेः \।

**यद्** यत्र **श्री** रूपादि-सम्पत्तिर् **अजिता** अन्यास्पृष्टा **परा**
सर्वोत्कृष्टा चेत्य् अर्थः \। यथोक्तं---यन् मर्त्य-लीलौपयिकं \[भा।पु।
३.२.१२\] इत्य्-आदि \। **यद्-अर्थे** यस्य दर्शनादि-रूपार्थे अन्येषां
महा-काल-पुराधिपादीनाम् अपि यत्नः \। यथोक्तं---द्विजात्मजा मे युवयोर्
दिदृक्षुणा \[भा।पु। १०.८९.५९\] इत्य्-आदि \।

अत एव **यस्य** एव **नाम** अथ कार्त्स्न्येन सर्वतोऽपि सामस्त्येन
तद्-अतिरिक्त-सर्व-परित्याजनादिना **अमङ्गल-घ्नं** तद्-उपलक्षणतया
सर्व-मङ्गलत्वादातृ च, यथोक्तं ब्रह्माण्ड-पुराणे
तन्-नामाष्टोत्तर-शत-प्रसङ्गे---

> सहस्र-नाम्नां पुण्यानां त्रिर्-आवृत्त्या तु यत् फलम् \।
>
> एकावृत्त्या तु कृष्णस्य नामैकं तत् प्रयच्छति \।\। इति \।

तत्रापि विशेषः---**श्रुतं** किम् उत **गदितम्** इत्य् अर्थः \।

किं च, **यत्-कृतो** येनैव दिष्टो **गोत्र-धर्मः** \। गां पृथ्वीम् अपि
त्रायते, स चासौ धर्मश् च, अपि चेत् सुदुराचार \[गीता ९.३०\]
इत्य्-आदिकं हि श्री-गीताभ्यः \।\
\
यद् वा, **गोत्रस्य** श्री-गोवर्धनस्य **धर्मो** मख-रूपो येनैव
**कृतः**, भक्त-वात्सल्यं दर्शयता इन्द्रम् अपि तुच्छीकृत्य प्रकाशितः
\।\
\
यद् वा, गास् त्रायन्ते इति **गोत्राः** श्री-गोपाः, तेषां **धर्मः**
स्वभावः, असमोर्ध्व-प्रेमा येन यत्र वा कृत इति दिक् \।\।४७\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** जगद्-गुरुत्वं
प्रपञ्चयति---**तीर्थं चक्र** इत्य्-आदि \। हे **नृप** ! **यदुषु**
यादव-मध्ये श्री-कृष्ण-लीला-रूपं **तीर्थं यद् अजनि** जातं, तत्
**स्वः-सरित्** \। तद् एव यत् **पाद-शौचं** पादोदकम् **ऊनं चक्रे**
\। अस्य श्रवण-मात्रेणैव सद्य एव निःश्रेयसावाप्तेः \। गङ्गायास्
तद्-दर्शन-स्पर्शनावगाहनैर् एव तत्रापि चिरेणैव,
तथोक्तं---स्वर्धुन्य्-आपोऽनुसेवया \[भा।पु। १.१.१५\] इति \। किं च,
श्री-**कृष्णस्य विद्विट्-स्निग्धाः** विद्विषश् च स्निग्धाश् च **स्वरूपं
ययुः** \। विद्विषः स्वरूपं मोक्षं, स्निग्धाः स्वेषां पार्षदानां रूपं
यस्य \। **श्रीर्** विभूतिः \। **अजित-परा** अजिता अन्यैर् अनभिभूताः,
अत एव **परा** उत्कृष्टा, पश्चात् कर्म-धारयः \। **यद्-अर्थे** यस्याः
श्रियोऽर्थे **अन्येषां** भावात्मदीनां **यत्नः** \। अथवा, **श्रीर्**
महा-लक्ष्मीः **अजिता** सती अबाधिता सती **परा** परायणा यस्य \।
**यत्** यस्य **नाम अमङ्गलघ्नं** संसार-बन्ध-हरं **श्रुतं** वा
**गदितं** वेत्य् अर्थः \। **यत्** येन **गोत्र-धर्मः कृतः**, गां
पृथिवीं त्रायतीति गोत्रः, स चासौ धर्मश् चेति \। तथा एतत्
**क्षिति-भर-हरणं** श्री-**कृष्णस्य** न चित्रम् \। कुतः ? इत्य्
आह---**काल-चक्रायुधस्य** \। काल-चक्रं सुदर्शनम् एवास्त्रं यस्य
\।\।४७\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** श्री-कृष्ण-लीला-रत्नाकरं
श्री-दशम-स्कन्धम् उपसंहरन्
श्री-कृष्णस्यान्यावतार-वैलक्षण्य-पञ्चकम् आह---**तीर्थम्** इति \।
**यत्** यदुषु **अजनि** जातं **तीर्थं** कृष्ण-कीर्तन-रूपं, तत्
कर्तुं **स्वः-सरिद्**-रूपं **पाद-शौचं तीर्थम् ऊनं चक्रे** \। इतः
पूर्वं गङ्गैव सर्व-तीर्थाधिका आसीत्, अतः परं तु कृष्ण-कीर्तिर् एव
\। ततोऽप्य् अधिका अभूद् इति भावः \। इदम् एकं चित्रम् \।

तथा **यत्** यस्य **विद्विषः** कंसादयः, **स्निग्धा** गोप्य्-आदयश् च
**स्वरूपं** क्रमेण सायुज्यं **प्रापुः** \। तदीय-श्री-विग्रहश् च
सम्भोक्तुं प्रापुः \। इदं द्वितीयं चित्रम् \।

**यद्-अर्थे** यस्याः कृपा-लव-प्राप्त्य्-अर्थम् **अन्येषां** ब्रह्मादीनां
परिचारकाणां **यत्नः** \। सा **श्रीर्** अजित-जयाभावस् तत्-**परा**
एव अभूत् \। बहु-तपोभिर् अपि व्रज-स्त्री-श्रेणिर् इव यत्, यं जेतुं
वशीकृत्य रासादिभिः रमयितुं न शशाकेत्य् अर्थः \। इदं तृतीयं चित्रम्
\।

**यत्** यस्य **नाम** कृष्णेति द्व्य्-अक्षरं
नारायणादि-निखिल-तद्-अंश-नामोत्कृष्टम् **अमङ्गलम्** अविद्या-पर्यन्तं
**हन्तीति**, तत् **श्रुतं** अविशेषेण सर्व-साधन-फलोत्कर्षेण
मथ्नातीति स्वीय-एसर्वोत्कर्षेण सर्व-साधन-फलोत्कर्षेण मथ्नातीति
स्वीय-सर्वोत्कर्षेण विलोडयति, **श्रुतम् अथ गदितं** यस्य तत्
नारायणादि-निखिल-तद्-अंश-नामोत्कृष्टाम् इत्य् अर्थः \।

> सहस्र-नाम्नां पुण्यानां त्रिर्-आवृत्त्या तु यत् फलम् \।
>
> एकावृत्त्या तु कृष्णस्य नामैकं तत् प्रयच्छति \।\। इति
> ब्रह्माण्ड-पुराणोक्तम् \।

इदं चतुर्थं चित्रम् \।

गां सर्वाम् अपि पृथ्वीं त्रायते चतुर्भिर् एव पादैर् अन्तरं
सर्वत्रैवाभिद्रुत्य वा पालयतीति स चासौ **धर्मश्** चेति, स तादृशो
**येनैव कृतः** द्वापरान्ते त्रिपाद-हीनोऽपि **धर्मो** येन चतुष्पाद्
एव **कृत** इत्य् अर्थः \। चतुर्भिर् वर्तसे येन पादैर्
लोक-सुखावहैः \[भा।पु। १.१६.२७\] इति पृथिव्य्-उक्तेः \। इदं पञ्चमं
चित्रं विस्मयावहं वैलक्षण्यं तस्य **कृष्णस्य** \। तत्
**क्षिति-भर-हरणं** तु **न चित्रं,** येनैव लोका विस्मिता
भवन्तीति भावः \।\।४७\।\।

**\॥।**

**\।\। १०.९०.४८ \।\।**

**जयति जन-निवासो देवकी-जन्म-वादो**

**यदु-वर-परिषत् स्वैर् दोर्भिर् अस्यन्न् अधर्मम् \।**

**स्थिर-चर-वृजिन-घ्नः सु-स्मित- श्री-मुखेन**

**व्रज-पुर-वनितानां वर्धयन् काम-देवम् \।\।**

**श्रीधर-स्वामी (भावार्थ-दीपिका) :** यत एवं-भूतः श्री-कृष्णस्
ततः स एव सर्वोत्तम इत्य् आह---जयतीति \। **जनानां** जीवानां यो
**निवास** आश्रयः, तेषु वा निवसत्य् अन्तर्यामितया तथा स कृष्णो
**जयति** \। **देवक्यां जन्मेति वाद**-मात्रं यस्य सः \।
वस्तुतोऽजन्मा \। **यदु-वराः परिषत्** सभा सेवक-रूपा यस्य \।
इच्छा-मात्रेण निरसन-समर्थोऽपि क्रीडार्थं **दोर्भिर् अधर्मम् अस्यन्**
क्षिपन् \। **स्थिर-चर-वृजिन-घ्नो**ऽधिकारि-विशेषानपेक्षम् एव
वृन्दावन-गत-तरु-तृण-लतादीनां संसार-दुःख-हन्ता \। तथा
विलास-वैदग्ध्यानपेक्षं **व्रज-वनितानां पुर-वनितानां** च
**सु-स्मितेन** शोभन-हास्य-युतेन **श्रीमता मुखेनैव काम-देवं
वर्धयन्** \। कामश् चासौ दीव्यति विजिगीषति संसारम् इति देवस् तम् \।
भोग-द्वारा मोक्ष-प्रदम् इत्य् अर्थः \।\।४८\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** *एवं-भूतः* तीर्थं
चक्रे \[भा।पु। १०.९०.४७\] इत्य्-आदि-पद्य-प्रतिपादित-वैभवैक-देशो
यतस् ततो हेतोः, स एव *श्री-कृष्ण* एव आश्रयोऽधिष्ठानम् \।
अधिष्ठानत्वं तु पृथिव्य्-आदेर् अप्य् अस्तीत्य् अत आह---*तेषु जीवेषु* \।
*वाद-मात्रं* न वस्तुतः, न जायते म्रियते वा \[गीता २.२०\] इति स्मृतेः
\। यद्यपि वृक्षादि-योनिमतः संसृति-निवृत्ताव् अधिकारो नास्ति, तथापि
परम-दयालोः श्री-कृष्णस्य न तद्-अपेक्षेत्य् आह---*अधिकारि-विशेषेति* \।
तथैव *विलासे वैदग्ध्यं* दाक्षिण्यं नापेक्षते यत्र तत् तथेति \।
*इत्य् अर्थ* इति---*वर्धयन्न्* अतीवोद्दीपयन्न् इति \। तथा च तासाम्
अतीव *भोगान्* सम्पादयंस् तेषु च विरक्ति-द्वारा मोक्षं सम्पादयामास \।

> विरज्येत तथा चित्तं कामानाम् अतिसेवया \। \[भा।पु। ७.११.३४\]
>
> पुंसोऽयं संसृतेर् हेतुर् असन्तोषोऽर्थ-कामयोः \। \[भा।पु। ८.१९.२५\]
>
> न ह्य् अङ्गाजात-निर्वेदो देह-बन्धं जिहासति \।\। \[भा।पु। ११.८.२९\]
> इत्य्-आद्य्-उक्तेर् इति भावः \।\।४८\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) :** अतः श्री-कृष्णो नाम
पदार्थः सर्वोत्कृष्ट एवेत्य् आह---जयतीत्य्-आदि \। **जना** जन-मनांसि,
तेषां **निवास** आश्रयः \। अथवा, जननी यशोदा तस्यां तद्-अङ्के वासो
यस्य \। **देवक्यां** जन्मेति **वादः** प्रसिद्धि-मात्रं यस्य, वस्तुतस्
तु अज एव न कस्यापि गर्भोद्भवः \। **यदु-वरा** एव **परिषत्**
सभा यस्य \। यद् वा, यदुभ्यो वरास् तेभ्योऽपि श्रेष्ठा गोपाल-बालाः, त
एव परिषद् यस्य \। **स्वैर् दोर्भिर्** इति बाहु-चरणं
चतुर्-भुजत्व-परम् \। **व्रज-पुर-वनितानां** व्रज-वनितानां
पुर-वनितानां च **काम-देवं वर्धयन् जयति** सर्वोत्कर्षेण वर्तते
\।

यद् वा, कामोऽभिलाषः, स एव देवः सर्व-विजिगीषा-शालित्वात् \। अतो
वर्तमानो शतृ-प्रत्ययात् पुर-व्रजयोर् वनितानाम् एव युगपद्
एवाभिलाष-पूरकत्वेन श्री-वृन्दावन-लक्षणा-द्वारका-लीलयोर् अपि
वर्तमानता \। तथा च नित्यत्वं लीलयोः स्वस्य च व्यापकत्वम्
उपपन्नम् \।\।४८\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी)**[^१६]**:** एवं श्री-परीक्षिन्
महाराजः सामान्य-विशेषाभ्यां सर्वेषां गोकुल-वासिनां माहात्म्यं गीत्वा
तत्-तत्-पर्यवानाशयः श्री-भगवन्-माहात्म्यम् अन्ते मङ्गलाचरणत्वेन
गायन् निज-गुरु-श्री-शुक-देववद् एवोपसंहरति \। भगवान् श्री-शुकदेवो
हि श्री-दशम-स्कन्धोक्तं श्री-कृष्ण-चरितामृत-महा-सागरं लावणार्णवम्
अगस्त्य इव गण्डूषीकृत्य पातुम् इच्छन्न् एकेनैव श्लोकेन
विचित्र-ग्रन्थ-कर्त्र्-उक्ता निखिला एव तदीया लीलाः समासात्
प्रस्तुतोपसंहारत्वेन शेषे जगाद---जयतीति \।

पूर्व-श्लोकस्थ-कृष्णस्येति-पदस्य विभक्ति-विपरिणामेन कृष्ण इति
सम्बध्यते, प्रकरण-बलाद् वा स्वयम् एवान्वेति \। कृष्णो **जयति**,
सर्वोत्कर्षेण वर्तते \। उत्कर्षम् एव पूर्वोद्दिष्ट-स्तुति-क्रम-रीत्या
यथोत्तरम् आधिक्येन वर्णयति---**जन-निवास** इत्य्-आदि-विशेषणैः
षड्भिः \। **जनानां** जीवानां **निवास** आश्रय आधार इति \। तथा
जनेष्व् अन्तर्यामितया निवसतीति, तथा जनेषु स्व-भक्तेषु नितराम् अन्तः
साक्षाद् इव बहिश् च प्रकटतया नानावतार-रूपेण वासो यस्येति
पर-ब्रह्मत्वं परमात्मत्वं सर्वेश्वरत्वं सर्वावतार-बीजत्वं चोक्तम्
\। तत्-तन्-निजैश्वर्यातिशय-चरम-काष्ठा-साक्षात्-प्रकटनाय च
**देवक्यां जन्म-वादश्** च
तादृश-स्व-जन्म-कारण-गोकुल-नयनादि-सम्बन्धि-वचनं यस्य
पितृ-मातृ-प्रतिस्तुतिः, तथा स्व-जन्म-कारण-पूर्व-वृत्त-कथनेन
वरद-राट्त्वादि-परम-कारुण्य-महिमा गोकुल-नयनोपदेशेन च
परम-प्रेम-सम्पद्-विस्तारण-परता सूचिता \।

पारमैश्वर्य-चरम-काष्ठा-रूपताम् एव प्रपञ्च्य
दर्शयति---**यदु-वरा परिषत्** सभा सेवक-रूपा यस्येति
श्री-यादवेन्द्रत्वेन यदु-कुल-द्वेष्टृ-कंस-जरासन्ध-दुष्ट-वधेन
स्वीयानां दुःख-हानि-सुख-प्राप्ति-कारितया परम-कारुण्यम् \।

यद् वा, यदु-वरस्य यदु-राजस्योग्रसेनस्य परिषत् सुधर्माख्या
देव-सभा \। उपलक्षणम् एतत् \। पारिजातादयोऽपि देव-भोग्याः पदार्थाः
यस्माद् इति सर्व-देवता-जय-प्रस्तावेन पारमैश्वर्य-महिमा \। तथा
स्व-स्वीय-द्वेष्टृ-कंस-पितुर् उग्रसेनस्य राज्य-सभा-दानादिना
परम-कारुण्य-महिमा सूचितः \।

इच्छा-मात्रेणाशेषाधर्म-तद्-धेतु-निरसन-समर्थोऽपि
निज-भक्त-जन-विनोद-क्रीडार्थं **स्वैर्** असाधारणैः
सुवृत्तत्व-पृथुत्वायत्तत्वादि-शुभ-लक्षण-परमोत्तमाङ्गदालङ्कार-सुदर्शनाद्य्-आयुध-वर-सुन्दरतरैश्
चतुर्भिर् **दोर्भिर्** धर्म-प्रतिपक्षासुरादि-मारणेनाधर्मं निरस्यन्
विनाशयन् \। श्री-हरिवंशोक्त-बाण-युद्ध इव युद्धादि-समये केषांचिन्
निज-भक्तानां हर्षाय लीलया श्री-भुज-चतुष्टय-प्रकटनाभिप्रायेण
दोर्भिर् इत्य् उक्तम् \।

यद् वा, स्वैः स्वीयैः पाण्डवैर् दोर्भिर् इव दोर्भिः सहाय-करत्वेन
स्व-बाहुज-क्षत्रियत्वेन वा पाप-हेतु-दुष्ट-जन-घातनेन्**आधर्मम्**
एव **निरस्यन्** \। यद्यपि जरासन्धादीनां दुष्ट-राजन्यानां वधे
स्वयम् एवेच्छा-मात्रेण समर्थः, तथापि भक्त-वात्सल्येन स्व-यशोऽपि
तेष्व् अर्पयितुं तथा कुर्वन्न् इति परम-भक्त-वात्सल्यम् \।

एवं श्री-मधुपुरी-द्वार्वत्योः कृत्यं क्रीडां गोकुल-क्रीडातः
पश्चाद्-भाविनीम् अपि स्तुति-क्रम-निर्वाहेणोत्तरत्र
पूर्वोत्कर्ष-वर्णनार्थं प्रथमम् एव वर्णयित्वा तम् एव परमोत्कर्षं
निज-भक्ति-प्रेम-भर-विस्तारण-मयं गोकुल-क्रीडा-रूपं
दर्शयति---स्थिरेत्य् उत्तरार्धेन \।

तत्रादौ सर्वत्रैव प्रेम-भक्ति-प्रदानादि-परमौदार्यम्
आह---**स्थिराणां** वृन्दावनादि-वर्तिनां तरु-गुल्म-लतादीनां
**चराणां** च कीतादीनाम् अधिकारानपेक्षयैव **वृजिनं**
संसार-दुःखं निज-प्रेम-भक्ति-प्रदानेन **हन्तीति** तथा सः \।

यद् वा, मुमुक्षूणां स्वर्गादि-सुखवद् भक्तानां मोक्ष-सुखम् अपि
विघ्नतया दुःख एव पर्यवस्यति, तद्-आदिकम् अखिलम् एव **वृजिनं**
दुःखं सहज-भक्तिमतां वृन्दावनादि-व्रज-वासिनां **चराचराणां**
प्रेम-भक्ति-विस्तारणेनायत्नाद् एव हन्तीति \। यद्यपि तदानीं सर्वत्र
निज-प्रेम-भक्ति-विस्तारणेन त्रिलोकी-स्थितानाम् एव चराचराणां
पाकार्थ-प्रज्वलिताग्नेस् तमः-शीतादि-निरसनवद् भक्तेर्
अवान्तर-फलत्वेन संसार-दुःखं, स्व-भक्ति-पराणां च
विचित्र-महा-सिद्धिवद् उपस्थितं मोक्षम् अपि प्रेम-सम्पद्-अन्तरायतया
निराकृतवान्, तथापि गो-पालनादि-लीलया विशेषतो
वृन्दावनादि-व्रज-भूर्-वर्तिनाम् इति गोकुल-क्रीडा-मध्ये विशेषणम् इदं
निर्दिष्टम् \।

इदाणीं तत्रैव परमाद्भुत-सौन्दर्य-माधुर्य-वैदग्ध्यादि-प्रकटनेन
परमान्त्य-सीमा-प्राप्तं महिमा-विशेषं वर्णयति---**सुस्मित-** इति \।
**व्रज** एव पूर्ववत् **पुरं** विचित्र-विलास-वैदग्ध्यातिशयाकरत्वात्
\। तस्य निजानां **वनितानां** गोपीनां **सुस्मितेन**
वेण्व्-आदि-श्री-युक्तेन **श्री-मुखेन** एव \। **काम-देवं**, कामश् चासौ
दिव्यति विजिगीषति संसारम् इति मोक्षादेर् अप्य् उपरि द्योतत इति वा देवश्
च, तं **वर्धयन्** अत्यन्तम् उत्पादयन् \।

अयम् अर्थः---यः **कामः** सर्वार्थ-घातकत्वेन प्रसिद्धः, स एव
गोपीनां संसारं ध्वंसयति, श्री-कृष्ण-चरणारविन्द-वशीकरणेन च
मुक्तेर् भक्तेर् अपि फल-रूपोऽभूत् \। तं च प्रतिक्षण-नूतनत्वेन
परमां काष्ठां प्रापयन्न् इति \।

यद् वा, नाना-विध-कामेषु मध्ये श्री-भगवद्-विषयकः **कामः**
परम-प्रेम-परिणति-स्वरूपतयात्यन्त-श्रैष्ठ्याद् **देवः,** तम् \।

यद् वा, दिव्यतेः क्रीडार्थकस्य प्रयोगाद् देवनं **देवः** क्रीडा, तदा
च **श्री-मुखेन** इति विशेषणे तृतीया, तेन
विशिष्ट-निज-सौन्दर्य-मङ्गलादि-भरं प्रकटयन् संस् तासां
**काम**-क्रीडां सम्भोगादि-लक्षणां **विस्तारयन्** इत्य् अर्थः \।

सा हि तासां श्री-नन्द-किशोरेण निज-श्री-मुखारविन्दादि-शोभा-शक्त्या
निज-सुख-विशेषार्थं सम्पाद्यमाना तुच्छीकृत-चतुर्-वर्गिकाया भक्तेः
फल-रूपायाः परम-प्रेम-सम्पदश् च परम-काष्ठायाः परिणतिर् इति \।
अतस् तद्-धेतुत्वेनात्रैव **सुस्मित-श्रीमुखेन** इति
सौन्दर्य-माधुर्य-वैदग्ध्यादि-परम-महिमापि
श्री-भगवतोऽखिल-पारमैश्वर्यातिशय-प्रकटन-रूपो निर्दिष्टः \।

**जयति जन-निवासो देवकी-जन्म-वादो**

**यदु-वर-परिषत् स्वैर् दोर्भिर् अस्यन्न् अधर्मम् \।**

**स्थिर-चर-वृजिन-घ्नः सुस्मित-श्री-मुखेन**

**व्रज-पुर-वनितानां वर्धयन् काम-देवम्**

**वर्धयन्न्** इत्य्-आदि वर्तमान-निर्देशेन च विक्रीडयाञ्चति \[भा।पु।
१०.४४.१३\][^१७] इत्य्-आदिर् उत्तरत्र तत्र सदैव भगवतः प्राकट्येन
तत्-तल्-लीला बोध्यते \। अत्र च मथुरा भगवान् यत्र नित्यं सन्निहितो
हरिः \[भा।पु। १०.१.२८\] इत्य्-आदि-वचन-जातं तदैकान्त-भक्तानुभवश्
च प्रमाणम् \।

यदि च **पुर**-शब्देन श्री-मथुरादिकम् अभिधीयते, तदा
**व्रज-वनितानां पुर-वनितानां** च **कामदेवं वर्धयन्न्** इति
मथुरा-पुर्यादि-गमनेन गोपीनाम् एवान्त्य-विरह-दुःख-भरस्य सूचनम्
\। तेन च तासाम् एव परम-प्रेम-चरम-काष्ठा-सम्पादनं,
तद्-अभिप्रायेण च गोकुल-क्रीडायाम् एव तद्-वर्णनम् एव
पर्यवसायितव्यम् \। अन्यत् समानम् \।

एतच् चोक्तं भवति---यः सर्व-जीवेषु परमात्मतया चित्ते वसति, स
देवक्यां पुत्रत्वेन जठरे स्थितः \। तत्र च केवलं तेष्व्
अन्तर्यामितया **निवास** एव, अनया च सह सम्भाषणादिकम् अपि \। किं
च, यस्य **यदु-वरा** यादव-कुल-श्रेष्ठा महा-वीर-वराः
सेवक-रूपाः, त एव हि सर्वाधर्म-तद्-धेतु-जात-निरसने समर्था इत्य्
अर्थः \। तथापि **स्वैः** स्वकीयैर् **दोर्भिर्** एव **अधर्मं
निरस्यति**, तद्-धेतु-दुष्ट-राजन्यादिकं हन्ति \। किं च, यः किल
**स्थिर-चराणां** सर्वेषाम् अपि **वृजिनं** पापं **हन्ति,** स
पर-स्त्रीणां गोप्य्-आदीनां जारत्वेन **काम**-विशेषं **वर्धयति**,
परम-वृजिनं विस्तारयतीत्य् अर्थः \। न च तास् तत्रापराध्यन्तीत्य्
आह---**सुस्मितेन** निज-श्री-मुखेनैवेति \। एवं विरोधोक्त्या
पूर्वोक्तानुसारेण परम-भक्त-वात्सल्यादि-युक्त्या महोत्कर्ष-भर एव
सिध्यतीति दिक् \।\।४८\।\।

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** एवं तस्य सर्वोत्कृष्टत्वं
श्रुत्वा सुखं प्राप्नुवतोऽपि श्रोतॄंस् तद्-अवस्थत्वम् अतीतम् इवाशङ्क्य
म्लायतः स्वानुभावेन सान्त्वयन्न् आह---**जयति** इति \।

**देवक्यां जन्म** जनन-लीलानुकरणेन प्रादुर्भावो **वादस्**
तत्त्व-बुभुत्सुतया न तु छल-जात्य्-आदि-रूपा यस्य \। यद् वा,
**देवक्यां जन्मनो वादः** ख्यातिः, नन्दस् त्व् आत्मज उत्पन्न \[भा।पु।
१०.५.१\] इत्य् अत्र व्याख्यात-रीत्या तु श्री-यशोदायाम् अपि तर्क्यं जन्म
यस्येत्य् अर्थः \।

स प्रसिद्धः श्री-कृष्णो **जयति** \।
सर्व-देव-स्वरूप-रूप-गुण-लीला-परिकर-स्थान-गतेन सर्वोत्कर्षेण
विराजते \। अत्र च लोड्-अर्थत्वं न सम्भवति \।
सदोत्कृष्टता-पराकाष्ठा-महिष्ठे श्री-भगवति तद्-विज्ञानां तादृशानाम्
आशीर्वादायोगात् \। यदि वा तद्-योगः कथञ्चित् कल्प्यः, तथाप्य्
आशीर्वाद-विषयस्य स-विशेषणस्य तस्य तद् अपि तथैवावस्थिति-प्राप्तेर्
विवक्षितार्थ एव लभ्येत \। \"धार्मिक-सभ्यादि-सम्पन्नो विष्णु-मित्रो
वर्धताम्\" इतिवत् \।

अथ कथं-भूतः सन् जयति ? इत्य् अपेक्षायां विशेषणानि वदन्
परिकर-विशिष्टतयाह---तेन च तादृश-तन्-नित्य-जये
विद्वत्-प्रत्यक्ष-लक्षणं प्रमाणम् अप्य् आह---**जनेषु** सालोक्य-
\[भा।पु। ३.२९.१३\][^१८] इत्य्-आदि-पद्ये **जना** इतिवत् तदीयेष्व्
अन्तरङ्गेषु श्री-यादव-गोपादिषु साक्षान् **निवासो**ऽन्येषु च
तत्-स्फूर्ति-रूपो यस्य सः \।\
\
तत्र चान्यार्थतां परिहरंस् तस्मिन् जये विवृत्यैव तैर् जनैः
विशिष्टताम् आह---**यदु-वर-** इत्य्-आदिना \। तत्रान्तराङ्गैर्
विशिनष्टि---**यदु-वराः** क्षत्रिया गोपाश् च \। **परिषत्** सभा-रूपा
यस्य सः \। बहिरङ्गैश् च विशिनष्टि---**स्वे** भक्त-जना एव **दोषो**
भुजा इव भुजाः, **तैर् अधर्मम्** एतादृशार्थं नास्तिक्यादिकं जगति च
**आस्यन्** दूरीकुर्वन्, अतस् तत्-तत्-सम्बन्धेन **स्थिर-चराणाम्**
अन्तरङ्गाणां स्व-वियोग-दुःख-हन्ता बहिरङ्गाणां संसार-हन्तापि सन्
\।\
\
अथ तत्रापि परमान्तरङ्गैर् विशिनष्टि---**सुस्मितेन** इति \। शोभनं
स्मितं तद्-उपलक्षित-प्रसाद-विलासादिकं यत्र, तेन स्वभावत एव
**श्री**-युक्तेन च **मुखेनैव** प्राधान्यतः प्रथमोक्तानां
**व्रज-वनितानां** तद्-अनन्तराणां **पुर-वनितानां**
जनितात्यर्थानुरागाणां तासां योषितां यः **कामः**, स एव दीव्यति
परम-प्रेम-रूपत्वात् सर्वतोऽपि विराजतीति **देवः**, तं **वर्धयन्**
सदैवोद्दीपयन् इति स्वरूप-गुण-लीला-स्थान-विशिष्टतापि दर्शिता \।

तद् एवं सर्वस्यापि विशेषणस्य विधेयेन जयत्य्-अर्थेनानुगतत्वात्
तादृशोऽसौ स्वयम् एव तादृशैः परिकरैः सह तादृश-विलासादि-विशिष्टो
व्रजे पुर-द्वये च सदा सर्वोत्कर्षेण विराजत एवेति स्थितम् \। युक्तम्
एव च तत् स्वयं भगवत्त्वात् \। आगन्तुक-तादृशत्वे स्वयं
भगवत्त्व-हानेः \। तस्माद् अविचारेणैवास्य कानिचिद् वचनानि
प्रतिकूलायन्ते \। वस्तुतस् तु अनुकूलान्य् एव तत्र दशम-स्कन्धस्य
तत्र तत्र व्याख्यातान्य् एव \।

तत्-स्वरूप-नित्यत्वे प्रथम-स्कन्धस्य ययाहरद् भारम् \[भा।पु।
१.१५.३४\][^१९] इत्य्-आदि-द्वयं तु यथा तनु-रूप-कलेवर-शब्दा
भाव-वाचिन एव \। यथा तृतीय-स्कन्धे विसर्ग-प्रसङ्गे ब्रह्मणि
तत्-पर्याय-शब्दस्य एवार्थः स्वीकृतः अनुपपत्तेः \। तत्र यदि सा
तर्हि कथं स्वयं भगवति न स्यात् ? स च भावोऽत्र
भू-भार-जिहीर्षा-लक्षणः माया-कार्य-सम्बन्धित्वात् तद्-आभास एव च
ततः साम्ये कण्टक-दृष्टान्तत्वं सुसङ्गतम् एव \। नट-दृष्टान्तत्वं च
श्रव्य-रूपकाभिर् नेतुर् नटस्य स्वरूप-वेषाभ्याम् एव स्थितस्य
तत्-तद्-भावाभास-स्वीकार-परित्याग-मात्राभ्याम् इति \। एवम् अन्यत्राप्य्
आकृति-देह-शब्दौ व्याख्येयौ \।

अथवा त्याग-स्वीकारौ नामान्तर्-धापनाविर्भावने एव, यथा
श्री-मध्वाचार्य-धृतं तन्त्र-भागवत-वचनं पूर्वम् उदाहृतम्---

> अहेयम् अनुपादेयं तद्-रूपं नित्यम् अव्ययम् \।
>
> स एवापेक्ष्य-रूपाणां व्यक्तिम् एव जनार्दनः \।\।
>
> अगृह्णाद् व्यसृजच् चेति कृष्ण-रामादिकां तनुम् \।
>
> पठ्यते भगवान् ईशो मूढ-बुद्धि-व्यपेक्षया \।\। इति \।

एवं प्रथमस्य द्वादशे विधूय[^२०] \[भा।पु। १.१२.११\] इत्य्-आदि पद्ये
स्वामिभिर् अप्य् उक्तं यत्र दृष्टस् तत्रैवान्तर्हितः, न त्व् अन्यत्र गतः
\। यतो विभुः सर्वत इति \। अत एव तृतीये---

> प्रदर्श्यातप्त-तपसाम् अवितृप्त-दृशां नृणाम् \।
>
> आदायान्तरधाद् यस् तु स्व-बिम्बं लोक-लोचनम् \।\। \[भा।पु। ३.२.११\]
> इति \।

अत्रापि लोक-लोचन-रूपं स्व-बिम्बं निज-मूर्तिं प्रदर्श्य पुनर् आदायैव
चान्तरदधात् \। न तु त्यक्त्वेत्य् उक्तम् \। यथा मत्स्यादि-रूपाणीत्य्
अनन्तरम् अपि तथोक्तम्---

> यदा मुकुन्दो भगवान् इमां महीम्
>
> जहौ स्व-तन्वा श्रवणीय-सत्-कथः \।
>
> तदाहर् एवाप्रतिबुद्ध-चेतसाम्
>
> अभद्र-हेतुः कलिर् अन्ववर्तत \।\। \[भा।पु। १.१५.३६\] इति \।

त्यागोऽत्र स्व-तनु-करणक इति सर्वान्ते तल्-लोक-भगनं च सर्वांशम्
आकृष्यावतीर्णस्य तस्य तत्-तद्-अंशेनैव तथैकादश-स्कन्धस्य
लोकाभिरामाम्[^२१] \[भा।पु। ११.३१.६\] इत्य्-आदिकं स-युक्तिकं
टीका-कृद्भिर् एव व्याख्यातम् \।

अथात्रानुकूल-वचनानि तत्र सर्वावतार-गतानि \। यथा
नृसिंह-पुराणे---युगे युगे विष्णुर् अनादि-मूर्तिम् आस्थाय शिष्टं परिपाति
दुष्टहा इति \। अत एव तत्-तद्-आराधनं शास्त्रं च मिथ्या न स्यात् \।
तत एव च जलेषु मां रक्षतु मत्स्य-मूर्तिः \[भा।पु। ६.८.१३\] इत्य्-आदि
श्री-नारायण-वर्मादौ \। तथा नित्यत्व एव शालग्राम-शिलादिषु
नरसिंहत्वादि-भेदः सङ्गच्छते \। तत्-तत्-सान्निध्याद् एव हि
तत्-तद्-भेदः \।

श्रूयते चैवं नवस्व् अपि वर्षेषु साक्षात्-तत्-तद्-उपासनादि
यथोक्तं---नवस्व् अपि वर्षेषु भगवान् नारायणो महा-पुरुषः पुरुषाणां
तद्-अनुग्रहायात्म-तत्त्व-व्यूहेनात्मनाद्यापि सन्निधीयते \[भा।पु।
५.१७.१४\] इति \।

श्री-प्रद्युम्नादीनां नति-विलासादिकं च तत्र तत्र वर्णितम् \। तत्र
श्री-प्रद्युम्नस्य तावद् दृश्यते---

> अतीव सुललित-गति-विलास-विलसित-रुचिर-हास-लेशावलोक-लीलया
> किञ्चिद्-उत्तम्भित-सुन्दर-भ्रू-मण्डल-सुभग-वदनारविन्द-श्रिया
> रमां रमयन्न् \[भा।पु। ५.१८.१६\] इत्य्-आदि च \।

अत एवोक्तं तत्र तत्र सङ्कर्षण-संज्ञाम् आत्म-समाधि-रूपेण
सन्निधाप्य \[भा।पु। ५.१७.१६\] इति \। ब्राह्म-पाद्मोत्तर-खण्डादौ
श्रीमत्स्यादीनां वैकुण्ठे पृथक् पृथक् लोकाश् च श्रूयन्ते \। तथा
मध्व-भाष्य-प्रमाणिता श्रुतिश् च---

> वासुदेवः सङ्कर्षणः प्रद्युम्नोऽनिरुद्धोऽहं, मत्स्यः कूर्मो वराहो
> नृसिंहो वामनो रामो रामो रामः कृष्णो बुद्धः कल्किर् अहं, शतधाहं
> सहस्रधाहम् अमितोऽहम् अनन्तोऽहम् \। नैवैते जायन्ते नैतेषाम्
> अनुज्ञान-बन्धो, न मुक्तिः \। सर्व एव ह्य् एते पूर्णा अजरा अमृताः
> परमाः परमानन्दाः इति \।

अथ विशेषतः श्री-कृष्ण-गतानि यथा तत्रैकादशान्ते
धारणा-ध्यान-मङ्गलम् \[भा।पु। ११.३१.६\] इत्य् अत्र च श्री-स्वामिभिर्
व्याख्यातम्---धारणाया ध्यानस्य च मङ्गलं शोभनं विषयम्, इतरथा
तयोर् निर्विषयत्वम् \। दृश्यते चाद्याप्य् उपासकानां साक्षात्कारस्
तत्-फल-प्राप्तिश् चेति \।

तथा च त्रैलोक्य-संमोहन-तन्त्रे श्रीमद्-अष्टादशाक्षर-प्रसङ्गे---

> अहर्-निशं जपेद् यस् तु मन्त्री नियत-मानसः \।
>
> स पश्यति न सन्देहो गोप-वेश-धरं हरिम् \।\। इति \।

एवं गौतमीये च सदाचार-प्रसङ्गे---

> अहर्-निशं जपेन् मन्त्रं मन्त्री नियत-मानसः \।
>
> स पश्यति न सन्देहो गोप-वेश-धरं हरिम् \।\। इति \।

वृन्दावने वसेद् धीमान् यावत् कृष्णस्य दर्शनम् इति च \। तथा च
श्री-कृष्ण-सहस्र-नाम-प्रारम्भे---

> तस्य हृष्टाशयः स्तुत्या विष्णुर् गोपाङ्गनावृतः \।
>
> तापिञ्छ-श्यामलं रूपं पिञ्छोत्तंसम् अदर्शयत् \।\। \[वि।ध।उ।\] इति
> \।

अग्रे च तद्-वाक्यम्---

> माम् अवेहि महाभाग कृष्णं कृत्य-विदां वर \।
>
> पुरस्कृतोऽस्मि त्वद्-भक्त्या पूर्णाः सन्तु मनोरथाः \।\। इति \।

तथा पाद्मे निर्माण-खण्डे---पश्य त्वं दर्शयिष्यामि स्वरूपं
वेद-गोपितम् इति श्री-भगवद्-वाक्यानन्तरं ब्रह्म-वाक्यम्---

> ततोऽपश्यम् अहं भूप बालं कालाम्बुद-प्रभम् \।
>
> गोप-कन्यावृतं गोपं हसन्तं गोप-बालकैः \।\।
>
> कदम्ब-मूल आसीनं पीत-वाससम् अद्भुतम् \।
>
> वनं वृन्दावनं नाम नव-पल्लव-मण्डितम् \।\। इत्य्-आदि \।

श्री-गोपाल-तापनी चैवम्---तद् उ होवाच ब्राह्मणोऽसाव् अनवरतं मे
ध्यातः स्तुतः परार्धान्ते सोऽबुध्यत \। गोप-वेशो मे पुरुषः पुरस्ताद्
आविर्बभूव \।\। \[गो।ता।उ। १.२९\] इति सिद्ध-निर्देशोऽपि श्रूयते \।
बृहन्-नारदीय-मङ्गलाचरणे---वन्दे वृन्दावनासीनम् इन्दिरानन्द-मन्दिरम्
\[ना।पु। १.१.१\] इति \।

स्कान्द-द्वारका-माहात्म्ये श्री-बलिं प्रति प्रह्लाद-वाक्ये---

> गृहे सन्तिष्ठते यस्य माहात्म्यं दैत्य-नायक \।
>
> द्वारकायाः समुद्भूतं सान्निध्यं केशवस्य च \।
>
> रुक्मिणी-सहितः कृष्णो नित्यं निवसते गृहे \।\। इति \।

पाद्मे कार्तिक-माहात्म्ये तत् प्रातः-स्नानार्घ्य-मन्त्रे---

> व्रतिनः कार्त्तिके मासि स्नातस्य विधिवन् मम \।
>
> गृहाणार्घ्यं मया दत्तं दनुजेन्द्र-निषूदन \।\। \[प।पु। ६.९३.२४\]
> इति \।

एवं नाना मन्त्रा अपि तथैव तं साक्षान् निर्दिशन्ति \। अत एव
गोपाल-तापिन्यां---गोविन्दं सच्-चिद्-आनन्द-विग्रहं
वृन्दावन-सुर-भूरुह-तलासीनं सततं स-मरुद्-गणोऽहं तोषयामि
\[गो।ता।उ। १.३७\] इति \।

तद् एवम् अभिप्रेत्य श्री-शुकदेवोऽपि निजाभीष्ट-दैवतत्वेनाह---

> पतिर् गतिश् चान्धक-वृष्णि-सात्वतां
>
> प्रसीदतां मे भगवान् सतां पतिः \।\। \[भा।पु। २.४.२०\] इति \।

प्रीयान् न इन्द्रो गवाम् \[भा।पु। १०.२६.२५\] इति च \। श्रीमन्-नराकृतिम्
एवाधिकृतस्य नारायण-वर्मण्य् अप्य् आह---मां केशवो गदया प्रातर् अव्याद्,
गोविन्द आसङ्गव आत्त-वेणुः \[भा।पु। ८.९.२०\] इति \।

एवं श्रीमन्-नराकारे वा येषां वा भ्रान्तिः, सा तेषाम् अपि निरस्ता \।
यथोक्तम्---

> यत्-पाद-पांसुर् बहु-जन्म-कृच्छ्रतो
>
> धृतात्मभिर् योगिभिर् अप्य् अलभ्यः \।
>
> स एव यद्-दृग्-विषयः स्वयं स्थितः
>
> किं वर्ण्यते दिष्टम् अहो व्रजौकसाम् \।\। \[भा।पु। १०.१२.१२\] इति \।

एवं, न चान्तर् न बहिर् यस्य \[भा।पु। १०.९.१३\] इत्य्-आदि, नौमीड्य ते
\[भा।पु। १०.१४.१\] इत्य्-आदि, सकृद् यद्-अङ्ग-प्रतिमान्तर्-आहिता \[भा।पु।
१०.१२.३९\][^२२] इत्य्-आदि, अहो भाग्यम् अहो भाग्यम् \[भा।पु। १०.१४.३६\]
इत्य्-आदि च \। श्री-कृष्णाष्टोत्तर-शत-नाम-स्तोत्रे श्रीमन्-नराकृतित्वम्
एवाधिकृत्य---

> नन्द-व्रज-जनानन्दी सच्-चिद्-आनन्द-विग्रहः \।
>
> नव-नीत-विलिप्ताङ्गी नव-नीत-नटोऽनघ \।\। इति \।

श्री-गोपाल-तापिन्याम् अपि---

> नित्यो नित्यानां चेतनश् चेतनानाम्
>
> एको बहूनां यो विदधाति कामान् \।
>
> तं पीठगं येऽनुभजन्ति धीरास्
>
> तेषां सुखं शाश्वतं नेतरेषाम् \।\। \[गो।ता।उ। १.२०\] इति \।

विषयश् चोक्तः---गोप्यस् तपः किम् अचरन् यद् अमुष्य रूपं \[भा।पु।
१०.४४.१४\] इत्य्-आदौ \। तथा च पाद्म-निर्माण[^२३]-खण्डे
श्री-वेद-व्यास-वाक्यम्---

> दृष्ट्वातिहृष्टो ह्य् अभवं सर्व-भूषण-भूषणम् \।
>
> गोपालम् अबला-सङ्गे मुदितं वेणु-वादिनम् \।\।
>
> ततो माम् आह भगवान् वृन्दावन-चरः स्वयम् \।
>
> यद् इदं मे त्वया दृष्टं रूपं दिव्यं सनातनम् \।\।
>
> निष्कलं निष्क्रियं शान्तं सच्-चिद्-आनन्द-विग्रहम् \।
>
> पूर्णं पद्म-पलाशाक्षं नातः परतरं मम \।\।
>
> इदम् एव वदन्त्य् एते वेदाः कारण-कारणम् \।\। \[प।पु। ५.७३.२३-२६\]
> इत्य्-आदि \।

अथ तस्य मानसानां शरीराणां च गुणानां स्वाभाविकत्वम् अव्यभिचारित्वं
चोक्तं प्रथमे---सत्यं शौचं दया क्षान्तिः \[भा।पु। १.१६.२७\]
इत्य्-आदिना,

> एते चान्ये च भगवन् नित्या यत्र महा-गुणाः \।
>
> प्रार्थ्या महत्त्वम् इच्छद्भिर् न वियन्ति स्म कर्हिचित् \।\। \[भा।पु।
> १.१६.३१\] इत्य् अन्तेन \।

अथ तत्-परिकर-नित्यत्वे प्रतिकूलायमानानि यथार्थं व्याख्यायन्ते \।
तत्र देवावतरण-वाक्यम् एकदेश-प्रस्तावमयम् इति पूर्व-पूर्वाद-शतम्
अस्ति \। मौशलादिकं च ब्रह्म-शाप-मर्यादा-रक्षार्थं मायिकम् एव \।
आह स्म च तदानीम् एव दारुकम् इति श्री-भगवान्---

> त्वं तु मद्-धर्मम् आस्थाय ज्ञान-निष्ठ उपेक्षकः \।
>
> मन्-माया-रचिताम् एतां विज्ञायोपशमं व्रज \।\। \[भा।पु। ११.३०.४९\]
> इति \।

अस्यार्थः \[कृष्ण-सन्दर्भ १२३\]---**त्वं तु** दारुको **ज्ञान-निष्ठो**
मदीय-लीला-तत्त्वज्ञः, **मद्-धर्मं** मम
स्वभक्त-प्रतिपालयितृत्व-रूपं स्व-तुल्य-परिकर-सङ्गित्व-रूपं च
स्वभावम् **आस्थाय** विश्रभ्य, **एताम्** अधुना प्रकाशितां सर्वाम् एव
मौषलादि-लीलां **मम माययैव** इन्द्र-जालवद् **रचितां विज्ञाय**
**उपेक्षको** बहिर्-दृष्ट्या जातं शोकम् उपेक्षमाण **उपशमं**
चित्त-क्षोभात् निवृत्तिं **व्रज** इति \।

अत्र दारुकस्य स्वयम् एव तल्-लोकाद् अवतीर्णत्वेन सिद्धत्वाद् एताम् इत्य्
अत्राति-सन्निहितार्थ-लाभाच् चान्यथा-व्याख्यानम् एव
प्रथम-प्रतीत्य्-अविषय इति विवेक्तव्यम् \।

तथा चैकादशान्ते पद्य-त्रयम् \। तत्र प्रथमं, यथा---

> राजन् परस्य तनु-भृज्-जननाप्ययेहा
>
> माया-विडम्बनम् अवेहि यथा नटस्य \।
>
> सृष्ट्वात्मनेदम् अनुविश्य विहृत्य चान्ते
>
> संहृत्य चात्म-महिमोपरतः स आस्ते \।\। \[भा।पु। ११.३१.११\] इति \।

अस्यार्थः \[कृष्ण-सन्दर्भ १२४\]---**परस्य** श्री-कृष्णस्य
**तनु-भृतः** पार्षदा यादवादयः, तेषां **जननाप्यय**-रूपा **ईहाश्**
चेष्टाः केवलं परस्यैव **मायया** **विडम्बनम्** अनुकरणम् एव
**अवेहि** \। यथेन्द्रजाल-विद्या-वेत्ता **नटः** कश्चिज् जीवत एव
मारयित्वेव पुनश् च तद्-देहं जनयित्वेव दर्शयति, तस्येव
विश्व-सर्गादि-हेत्व्-अचिन्त्य-शक्तेस् तस्य तादृश-शक्तित्वं न च चित्रम्
इत्य् आह---सृष्ट्वेति \।

एवम् एव दृश्यते चाद्याप्य् उपासकानाम् इत्य्-आदि तद्-व्याख्यानं सुसङ्गच्छते
\। तत्-परिकरेणैव सार्धं तेषु तत्-सत्कार इति \। एवं सति
श्री-सङ्कर्षणादौ मुग्धानाम् अन्यथा हेतूदाहरणाभासः सुतराम् एव
मायिकः \।

स्कान्दायोध्या-खण्डे श्री-लक्ष्मणस्यापि तादृशत्वं न सम्प्रतिपन्नम् \।
तथा हि तद्-अन्तिम-दशानुकरण-लीलायां---

> ततः शेषात्मतां यातं लक्ष्मणं सत्य-सङ्गरम् \।
>
> उवाच मधुरं शक्रः सर्वस्य च स पश्यतः \।\।
>
> इन्द्र उवाच---
>
> लक्ष्मणोत्तिष्ठ शीघ्रं त्वम् आरोहस्व पदं स्वकम् \।
>
> देव-कार्यं कृतं वीर त्वया रिपु-निसूदन \।\।
>
> वैष्णवं परमं स्थानं प्राप्नुहि स्वं सनातनम् \।
>
> भवन्-मूर्तिः समायाता शेषोऽपि बिल-सत्-फणः \।\। इत्य्-आदि \।

ततश् च---

> इत्य् उक्त्वा सुर-राजेन्द्रो लक्ष्मणं सुर-सङ्गतः \।
>
> शेषं प्रस्थाप्य पाताले भू-भार-धरण-क्षमम् \।\।
>
> लक्ष्मणं यानम् आरोप्य प्रतस्थे दिवम् आदरात् \।\। इति \।

अत एव जरासन्ध-वाक्ये---तव राम यदि श्रद्धा \[भा।पु। १०.५०.१९\]
इत्य् अत्र श्री-स्वामिभिर् अपीत्थं वास्तवार्थो
व्यञ्जितः---अच्छेद्य-देहोऽसाव् इति स्वयम् एव मत्वा अपरितोषात्
पक्षान्तरम् आह---यद् वा, मां जहीति \।

अथ द्वितीयं, यथा---अप्राकृतानां तेषां तन् न सम्भवतीत्य् आस्तां,
श्री-कृष्ण-पाल्यत्वेनैव न सम्भवतीत्य् आह---

> मर्त्येन यो गुरु-सुतं यम-लोक-नीतं
>
> त्वां चानयच् छरण-दः परमास्त्र-दग्धम् \।
>
> जिग्येऽन्तकान्तकम् अपीशम् असाव् अनीशः
>
> किं स्वानने स्वर् अनयन् मृगयुं स-देहम् \।\। \[भा।पु। ११.३१.१२\] इति
> \।

अस्यार्थः \[कृष्ण-सन्दर्भ १२५\]---**यः** श्री-कृष्णो **यम-लोकं**
गतम् अपि **गुरु-सुतं** गुरोर् जातेन पञ्चजन-भक्षितेन तेन
**मर्त्येन** देहेनैव **आनयत्** \। न च ब्रह्म-तेजसो बलवत्त्वं
मन्तव्यम् \। **त्वां च** ब्रह्म्**आस्त्र-दग्धं** ब्रह्मास्त्रेण दग्धुम्
आरब्धं यस् तस्माद् ब्रह्मास्त्राद् आनयद् रक्षितवान् इत्य् अर्थः \। किम्
अन्यद् वक्तव्यम् ? यश् **चान्तकानाम् अन्तकम् ईशं** श्री-रुद्रम् अपि
बाण-सङ्ग्रामे जितवान् \। अहो यश् च तं जराख्यं **मृगयुम्** अपि
**स्वर्** वैकुण्ठ-विशेषं **स-शरीरम्** एव प्रापितवान् \। स कथं
स्वानां यदूनाम् अवने ईशो न भवति ? तस्मात् तेष्व् अन्यथा-दर्शनं न
तात्त्विक-लीलानुगतम् \। स-शरीरं तु तेषां स्व-लोक-गमनम् अतीव
युक्तम् इत्य् अर्थः \।\।

अथ तृतीयं, यथा---ननु गच्छन्तु तादृश-शरीरा एवं स्वं धाम,
तत्रापि स्वयं भगवान् विराजत एवेति न तेषां तद्-विरह-दुःखम् अपि
\। श्री-भगवांस् तु तथा-समर्थश् चेत् तर्हि कथम् अन्यांस् तादृशान्
निर्माय तैः सह मर्त्य-लोकानुग्रहार्थम् अपरम् अपि कियन्तं कालं
मर्त्य-लोकेऽपि प्रकटो नासीद् इत्य् अत्र सिद्धान्तयन् तेषां श्री-भगवतश्
च सौहार्द-भरेणापि परस्परम् अव्यभिचारित्वम् आह---

> तथाप्य् अशेष-स्थिति-सम्भवाप्ययेष्व्
>
> अनन्य-हेतुर् यद् अशेष-शक्ति-धृक् \।
>
> नैच्छत् प्रणेतुं वपुर् अत्र शेषितं
>
> मर्त्येन किं स्व-स्थ-गतिं प्रदर्शयन् \।\। \[भा।पु। ११.३१.१३\] इति
> \।

अस्यार्थः \[कृष्ण-सन्दर्भ १२६\]---यद्यप्य् उक्त-प्रकारेण
**अशेष-स्थिति-सम्भवाप्ययेषु अनन्य-हेतुः यद्** यस्मात् तद्-ऊर्ध्वम् अप्य्
अनन्त-तादृश-**शक्ति-धृक्**, तथापि **मर्त्येन** लोकेन **किं** मम
प्रयोजनम् ? इति **स्व-स्थानां** तद्-धाम-गतानां तेषां **गतिम्** एव
स्वस्याभिरुचितत्वेन **प्र**-कृष्टां **दर्शयन्न्** इति \।

अतस् तेषां श्री-भगवद्वद् अन्तर्धानम् एव न त्व् अन्यद् अस्तीति
श्री-भगवद्-अभिप्राय-कथनेनापि श्रीमान् उद्धव आह तृतीये---

> मिथो यदैषां भविता विवादो
>
> मध्व्-आमदाताम्र-विलोचनानाम् \।
>
> नैषां वधोपाय इयान् अतोऽन्यो
>
> मय्य् उद्यतेऽन्तर्दधते स्वयं स्म \।\। \[भा।पु। ३.३.१५\]

अस्यार्थः \[कृष्ण-सन्दर्भ १२७\]---**एषां** यदूनां **यदा मिथो
विवादस्** तदाप्य् एषां पृथिवी-परित्याजने **वध-रूप उपायो न**
विद्यते, किम् उतान्येन विवादने \। स न स्याद् इति \। तर्हि तेषां
ममाभिलषिते पृथिवी-परित्याजकत्वे कतम उपायो भवेत् ? तत्र पुनः
परामृशति---अतो वधाद् **अन्य** एव **इयान्** एतावान् एव उपायो वर्तते
\। कोऽसौ ? **मयि उद्यते** ममेच्छया एते **स्वयम् अन्तर्दधत** इति
यः \। **स्मेति** निश्चये \।

तेन कूर्म-पुराणोक्त-श्री-सीता-हरणवत् पुर-स्त्री-हरणम् अपि मायिकं
ज्ञेयम् \। तथैवासां विवाह-प्रसङ्गे स्वरूप-शक्तित्वं प्रमाणितम् \।

किं च, तेषु यच् चान्यच्-छस्त्राघात-मूर्च्छा-तत्त्व-बुभुत्सादिकं
श्रूयते, तद् भवेद् अत इव नर-लीलौपयिकतया प्रपञ्चितम् इति क्वचिच्
च प्रकट-लीलायाः प्रापञ्चिक-मिश्रत्वाद् यथार्थम् एव चैतानि वाक्यानि,
यथा पाद्म-कार्त्तिक-माहात्म्ये श्री-सत्यभामां प्रति
श्री-भगवद्-वाक्यम्---

> एते हि यादवाः सर्वे मद्-गणा एव भामिनि \।
>
> सर्वदा मत्-प्रिया देवि मत्-तुल्य-गुण-शालिनः \।\। \[प।पु। ६.८९.२२४\]

पाद्मोत्तर-खण्डे---

> यथा सौमित्रि-भरतौ यथा सङ्कर्षणादयः \।
>
> तथा तेनैव जायन्ते निज-लोकाद् यदृच्छया \।\।
>
> पुनस् तेनैव गच्छन्ति तत्-पदं शाश्वतं परम् \।
>
> न कर्म-बन्धनं जन्म वैष्णवानां च विद्यते \।\। \[प।पु।
> ६.२२९.५७-५८\] इति \।

श्री-गोपाल-तापिन्यां---

> जन्म-जराभ्यां भिन्नः स्थाणुर् अयम्, अच्छेद्योऽयं, योऽसौ सौर्ये
> तिष्ठति, योऽसौ गोषु तिष्ठति, योऽसौ गाः पालयति, योऽसौ गोपेषु
> तिष्ठति \[गो।ता।उ। २.२२\] इत्य्-आदि \।

*सौर्य* इति सौर्या यमुनायास् तीरे श्री-वृन्दावने, सहस्र-नाम्नि सुयामुन
\[म।भा। १३.१३५.८८\] इति हि तद्-भाष्ये व्याख्यातम् \। अथ प्रपञ्चे
प्रकटाप्रकट-रूपेण प्रकाश-भेदेन स्थितानि श्री-वृन्दावनादीन्य् एव
नित्य-स्थानानीति च पूर्वोदाहरण-जातेन व्यक्तम् एवास्ति \। यथोक्तं
पाद्म-निर्माण-खण्डे श्री-भगवद्-वाक्यं---

> नित्यां मे मथुरां विद्धि वनं वृन्दावनं तथा \।
>
> यमुनां गोप-कन्याश् च तथा गोपाल-बालकान् \।\।
>
> ममावतारो नित्योऽयम् अत्र मा संशयं कृथाः \।\। इति \।

तथा च बृहद्-गौतमीये श्री-कृष्ण उवाच---

> इदं वृन्दावनं रम्यं मम धामैव केवलम् \।
>
> अत्र मे पशवः पक्षि-वृक्षा कीटा नरामराः \।
>
> ये वसन्ति ममाधिष्ण्ये मृता यान्ति ममालयम् \।\।
>
> अत्र या गोप-कन्याश् च निवसन्ति ममालये \।
>
> योगिन्यस् ता मया नित्यं मम सेवा-परायणाः \।\।
>
> पञ्च-योजनम् एवास्ति वनं मे देह-रूपकम् \।
>
> कालिन्दीयं सुषुम्नाख्या परमामृत-वाहिनी \।\।
>
> अत्र देवाश् च भूतानि वर्तन्ते सूक्ष्म-रूपतः \।
>
> सर्व-देव-मयश् चाहं न त्यजामि वनं क्वचित् \।\।
>
> आविर्भावस् तिरोभावो भवेन् मेऽत्र युगे युगे \।
>
> तेजो-मयम् इदं रम्यम् अदृश्यं चर्म-चक्षुषा \।\। इति \।

यथैकादश-स्कन्धान्ते---

> द्वारकां हरिणा त्यक्तां समुद्रोऽप्लावयत् क्षणात् \।
>
> वर्जयित्वा महाराज श्रीमद्-भगवद्-आलयम् \।\।
>
> नित्यं सन्निहितस् तत्र भगवान् मधुसूदनः \।
>
> स्मृत्याशेषाशुभ-हरं सर्व-मङ्गल-मङ्गलम् \।\। \[भा।पु।
> ११.३१.२३-२४\] इति \।

एवम् एव विष्णु-पुराणे---

> प्लावयामास तां शून्यां द्वारकां च महोदधिः \।
>
> वसुदेव-गृहं त्व् एकं नाप्लावयत सागरः \।\।
>
> नात्याक्रमत् ततो ब्रह्मंस् तद् अद्यापि महोदधिः \।
>
> नित्यं सन्निहितस् तत्र भगवान् केशवो यतः \।\। \[वि।पु।
> ५.३८.९-१०\] इति दिक् \।\।४८\।\।

---------------------------------------------------------------------------------------------------------------------

**जीव-गोस्वामी (कृष्ण-सन्दर्भः) :** वृन्दावन-मथुरा-द्वारका-रूपेषु
त्रिषु धामस्व् अप्य् एतद् एवोदाहरणीयम्---जयतीति \। **यदु-वराः
परिषत्** सभ्य-रूपा यस्य सः \। **देवकी-जन्म-वादस्** तज्-जन्मत्वेन
लब्ध-ख्यातिः \। देवक्यां जन्मेति वादस् तत्त्व-बुभुत्सु-कथा यस्य स
इति वा \। श्री-कृष्णो **जयति** परमोत्कर्षेण सदैव विराजते \।
लोहितोष्णीषाः प्रचरन्तीतिवत् यदु-वर-सभ्य-विशिष्टतयैव
जयाभिधानम् \। अत्र यदुवर-शब्देन श्री-व्रजेश्वर-तद्-भ्रातरोऽपि
गृह्यन्ते, तेषाम् अपि यदु-वंशोत्पन्नत्वेन प्रसिद्धत्वात् \। तथा च
भारत-तात्पर्ये श्री-मध्वाचार्यैर् एवं ब्रह्म-वाक्यत्वेन लिखितम्---

> तस्मै वरः स मया सन्निसृष्टः
>
> स चास नान्दाख्य उतास्य भार्या \।
>
> नाम्ना यशोदा स च शूर-तात-
>
> सुतस्य वैश्या-प्रभवस्य गोपः \।\। इति \।

*शूर-तात-सुतस्य* शूर-सपत्नी-मातृजस्य *वैश्यायां* तृतीय-वर्णायां
*जातस्य* सकाशात् *आस* बभूव इत्य् अर्थः \। अत एव
श्रीमद्-आनकदुन्दुभिना तस्मिन् भ्रातर् इति मुहुः सम्बोधनम् अक्लिष्टार्थं
भवति, भ्रातरं नन्दम् आगतम् \[भा।पु। १०.५.२०\] इति
श्रीमन्-मुनीन्द्र-वचनं च \।

तद् एतद् अप्य् उपलक्षणं तद्-भ्रातॄणाम् \। यथा स्कान्दे
मथुरा-खण्डे---रक्षिता यादवाः सर्वे इन्द्र-वृष्टि-निवारणात् इति \।
यत्राभिषिक्तो भगवान् मघोना यदु-वैरिणा इति च, यादवानां हितार्थाय
धृतो गिरि-वरो मया इति चान्यत्र \।

यथा च यादव-मध्य-पातितत्वेनैव तेषु निर्धारण-मयं
श्री-राम-वचनं श्री-हरिवंशे, यादवेष्व् अपि सर्वेषु भवन्तो मम
बान्धवाः \[ह।वं। ८३.१५\] इति \। सप्तम्या ह्य् अस्य जाताव् एव
निर्धारणम् उच्यते, « पुरुषेषु क्षत्रियः शूरतमः » इतिवत् \।
विजातीयत्वे तु « श्रौघ्नेभ्यो माथुरा ह्य् आढ्यतमाः » इतिवत्
यादवेभ्योऽपि सर्वेभ्यो इत्य् एवोच्यते इति ज्ञेयम् \।

अत्र जयतीत्य् अत्र लोड्-अर्थत्वं न सङ्गच्छते, सदैवोत्कर्षानन्त्यम्
इति तस्मिन्न् आसीर्वादानवकाशात् \। तद्-अवकाशो वा आशीर्वाद-विषयस्य
तदानीम् आशीर्वादक-कृतानुवाद-विशेष-विशिष्टतयैव स्थितेर् अवगमात्
प्रतिपिपादयिषितं तादृशत्वेनैव तात्कालिकत्वम् आगच्छत्य् एव \। यथा «
धार्मिक-सभ्योऽयं राजा वर्धताम् » इति \। तद् एवं, पतिर् गतिश्
चान्धक-वृष्णि-सात्वताम् \[भा।पु। २.४.२०\] इत्य् अत्राप्य् अनुसन्धेयम् \।
अनेन यदु-वराणाम् अपि तथैव जयो विवक्षितः \।

नन्व् एवं तथा विहरण-शीलश् चेत् पुनः कथम् इव
देवकी-जन्म-वादोऽभूत् ? तत्राह---**स्वैर् दोर्भिर्** दोर्भ्यां चतुर्भिश्
चतुर्भुजैर् **अधर्मं** तद्-बहुलम् असुर-राज-वृन्दम् **अस्यन्**
निहन्तुं, लक्षण-हेत्वोः क्रियायाः शतृ-प्रत्यय-विधानात् \। तद्-अर्थम्
एव लोकेऽपि तथा प्रकटीभूत इत्य् अर्थः \।

किं वा, किं कुर्वन् जयति ? स्वैः काल-त्रय-गतैर् अपि भक्तैर् एव
दोर्भिस् तद्-द्वारा अधर्मं जगद्-गत-पाप्मानम् अस्यन् नाशयन्न् एव \। तद्
उक्तम्---मद्-भक्ति-युक्तो भुवनं पुनाति \[भा।पु। ११.१४.२४\] इति \।

पुनः किम् अर्थं देवकी-जन्म-वादः ?
तत्राह---**स्थिर-चर-वृजिन-घ्नः** निजाभिव्यक्त्या निखिल-जीवानां
संसार-हन्ता, तद्-अर्थम् एवेत्य् अर्थः \। तद् उक्तं यत एतद् विमुच्यते
\[भा।पु। १०.२९.१६\] इति \।

किं वा, कथम्भूतो जयति ? **व्रज**-यदु-**पुर**-वासिनां
स्थावर-जङ्गमानां निज-चरण-वियोग-दुःख-हन्ता सन् \।

नित्य-विहारे प्रमाणम् आह---**जन-निवासः** \। जन-शब्दोऽत्र
स्वजन-वाचकः \। सालोक्य- \[भा।पु। ३.२९.१३\] इत्य्-आदि-पद्ये जना
इतिवत् \। स्वजन-हृदये तत्-तद्-विहारत्वेन सर्वदैवावभासमान इत्य्
अर्थः \। सर्व-प्रमाण-चय-चूडामणि-भूतो विद्वद्-अनुभव एवात्र
प्रमाणम् इति भावः \।

स्वयं तु किं कुर्वन् जयति ? **व्रज-वनितानां**
मथुरा-द्वारका-**पुर-वनितानां** च **काम**-लक्षणो यो **देवः**
स्वयम् एव तद्-रूपः, तं **वर्धयन्** सदैवोद्दीपयन् \। अत्र
तदीय-हृदय-स्थ-काम-तद्-अधिदेवयोर् अभेद-विवक्षा
तादृश-तद्-भावस्य तद्वद् एव परमार्थता-बोधनाय
श्री-कृष्ण-स्फूर्ति-मयस्य तादृश-भावस्याप्राकृतत्वात्
परमानन्द-परम-काष्ठा-रूपत्वाच् च \। श्री-कृष्णस्य काम-रूपोपासना
चागमे व्यक्तास्ति \। वनिता जनितात्यर्थानुरागायां च योषिति इति
नाम-लिङ्गानुशासनम् \। व्रजेति श्रैष्ठ्येन पूर्व-निपातः \। अत एव
पूर्वं मेरु-देव्यां सुदेवीति संज्ञावत् देवकी-शब्देन श्री-यशोदा च
व्याख्येया---

> द्वे नाम्नी नन्द-भार्याया यशोदा देवकीति च \।
>
> अतः सख्यम् अभूत् तस्या देवक्या शौरि-जायया \।\। इति
> स्कान्द-वचनात्[^२४] \।

तद् एवं त्रिष्व् अपि नित्य-विहारित्वं सिद्धम् \।\। \[कृष्ण-सन्दर्भ ११५\]

द्वारकातः समागते श्री-कृष्णे केषाञ्चिद् व्रज-वासिनाम् एव तदानीन्तनम्
उल्लास-वचनं---जयतीत्य्-आदिकं श्री-शुक-मुखाद् आविर्भूतम् इति
व्रजैकान्त-भक्ता व्याचक्षन्ते \। अक्लेशेनैवार्थ-विशेष-स्फूर्तेः \।
सम्भवति च श्री-भागवतस्य विचित्रार्थत्वं,
विद्वत्-काम-धेनु-रूपत्वात् \। तथा हि, **जयति** इत्य्-आदि \।

कोऽपि सोऽयम् अस्माकं जीवन-कोटि-प्रियतमो विष्वक्-प्रचारेण
श्री-वृन्दावनस्यैव विशेषतः **स्थावराणां जङ्गमानां** च तद्-विरहाद्
यद् दुःखं तन्-**निहन्ता** **जयति** सर्वोत्कर्षेण वर्तते, अर्थाच्
छ्री-वृन्दावन एव \। श्री-वृन्दावनस्य स्थावराणाम् अपि भावो वर्णित
एव, केवलेनैव भावेन[^२५] \[भा।पु। ११.१२.८\] इत्य्-आदिना \।

केन विशिष्टः ? **सुस्मितेन** श्री-मुखेन \। एतेन सदातनम्
आनन्दैक-रसत्वं स्वेषु सदैव सुप्रसन्नत्वं च तस्य प्रकाशितम् \।
किं कुर्वन् ? **व्रज**-रूपं यत् **पुरं** तत्-सम्बन्धिन्यो या
**वनिता** जनितानुरागाः कुल-वध्वस् तासां **काम-देवं**
सर्व-प्रेमानन्दोपरि-विराजमानत्वात् तासां कामस् तु देवः
परम-दिव्य-रूपस् तं **वर्धयन्** \।

ननु श्री-देवक्याः पुत्रोऽयम् इत्य् एवं वदन्ति, तत् कथं युस्माकम्
अत्रास्मदीय-त्वेनाभिमानः ? तत्राह---**देवक्यां जन्मेति वादो**
मिथ्यैव लोक-ख्यातिर् यस्य सः \। तर्हि कथं वासुदेव इति नाम ? इत्य्
आशङ्क्याह---**जननिवासो** जनानां स्वजनानाम् अस्माकं निवासत्वाद्
आश्रयत्वाद् एव तथाभिधीयत इत्य् अर्थः \। स्वजनेष्व् अस्मासु
कृत-वासत्वाद् एव वा \। ततश् चाधिकरणे कर्तरि वौणादिको वासुः \। स
च दीव्यति क्रीडतीति देवश् च स इति विग्रहः \। प्राग् अयं वासुदेवस्य
\[भा।पु। १०.८.१४\] इत्य्-आदिका श्री-गर्गोक्तिर् अपि नास्मभ्यं भातीति
भावः \।

किम्-अर्थम् असौ देवकी-जन्म-वादोऽभूत् ? इत्य् आशङ्कायाम्
आह---**यदु-वराः** **परिषत्** सहाय-रूपा यत्र तादृशं यथा स्यात्
तथा, **स्वैर् दोर्भिर्** भुज-प्रायैर् अर्जुनादिभिर् **अधर्मं**
तत्-प्रचुरं दुष्ट-कुलम् **अस्यन्** निहन्तुं, लक्षण-हेत्वोः, क्रियायाः
शतृ-प्रत्यय-स्मरणात् \। तस्याम् आत्म-जन्मनि ख्यापिते ते ते सहाया
भविष्यन्तीत्य् एवम् अनुसन्धायेत्य् अर्थः \। तथोक्तं कंस-वधानन्तरं
श्री-कृष्णेन श्री-व्रजेश्वरं प्रति ज्ञातीन् वो द्रष्टुम् एष्यामो विधाय
सुहृदां सुखम् \[भा।पु। १०.४५.२३\] इति \। अत्र विशेषेणेनैव
श्री-कृष्ण-रूप-विशेष्य-पदम् उपस्थाप्यते---अयम् उदयति मुद्रा-भञ्जनः
पद्मिनीनाम् \[सु।र।को। ९७९\][^२६] इतिवत् \।\। \[कृष्ण-सन्दर्भ १८२\]

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** एवं तस्य सर्वोत्कृष्टत्वं श्रुत्वा
सुखं प्राप्नुवतोऽपि श्रोतॄंस् तद्-अवस्थत्वम् अतीतम् इवाशङ्क्य श्लाघतः
स्वानुभवेन सान्त्वयन्न् आह---जयतीति \।\।४८\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** *न व्याख्यातम्।*

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** हन्त हन्तैतादृशः कृष्ण
एतावत् काल-पर्यन्तं न तस्थाव् इति मा शोचेत्य् आह---**जयति** इति \।
जनेषु मनुष्येषु गोप-यादवादि-मध्येष्व् एव निवासो यस्य सः \। जयति
सर्वोत्कर्षेण वर्तते \। वर्तमान-निर्देशः स-विशेषणस्यैव कृष्णस्य
सार्वकालिकीं स्थितिं वक्ति \। शुकस्य तद्-भक्तत्वात् तत्राशीर्वादायोगाल्
लोट् प्रयोगो नैवाशङ्क्यः \। आशीर्वादेऽपि तद्-अविशेषः सार्वदिकसन्त्यत्वाद्
विवक्षित-सिद्धिर् एव देवयोर् नन्द-वसुदेव-गृहिण्योर् जन्मैव वादः
सिद्धान्तो यत्र सः \। तथा च द्वे नाम्नी नन्द-भार्याया यशोदा देवकी
च इत्य्-आदि-पुराणं देवक्याम् इव यशोदायां शुकोक्तेः, वादः प्रवदताम्
\[गीता १०.३२\] इति भगवद्-उक्तिः \। आरम्भ-वाद-परिणाम-वादादिष्व् अपि
वाद-शब्दस्य सिद्धान्त-वाचितं दृष्टम् \।

**यदु-वरा** गोपाः व्रजस्थाः क्षत्रियाः पुरस्थाश् च \। **परिषत्**
सभा-रूपा यस्य सः \। **स्वैर् दोर्भिर् अधर्मं** धर्म-प्रतिपक्षम्
असुर-सङ्घं **निरस्यन्** निघ्नन्, दोस्-तुल्यैर् अर्जुनादिभिर् वा \। अत
एव **स्थिर-चराणां वृजिनं** संसार-दुःखं व्रज-पुर-स्थानां तेषां
स्व-वियोग-दुःखं च हन्तीति सः \। **व्रज-वनितानां पुर-वनितानां**
मथुरा-द्वारका-पुर-स्थानुरागिणीनां **सुस्मितेन** **श्रीमता
मुखेनैव** **कामदेवं** कामश् चासौ ददीव्यतीति देवाप्राकृतेस्
तत्-स्वरूप-भूतस् तं **वर्धयन्** सन् जयतीति \।
व्रज-मथुरा-द्वारका-स्थ-लीलानां सर्वासाम् एव
दशम-स्कन्ध-वर्णितानां नित्यत्वम् उक्तम् \। एतत्-प्रकारश् च
स-प्रमाणकः सर्व एवोज्ज्वल-नीलमणि-टीकायां साधु विवृत एव \।
अत्राप्य् एकादशान्ते भगवद्-अन्तर्-धान-प्रसङ्गे व्याख्यास्यत एव
\।\।४८\।\।

**\॥।**

**\।\। १०.९०.४९ \।\।**

**इत्थं परस्य निज-वर्त्म-रिरक्षयात्त-**

**लीला-तनोस् तद्-अनुरूप-विडम्बनानि \।**

**कर्माणि कर्म-कषणानि यदूत्तमस्य**

**श्रूयाद् अमुष्य पदयोर् अनुवृत्तिम् इच्छन् \।\।**

**श्रीधर-स्वामी (भावार्थ-दीपिका) :** तत्-तत्-कार्य-विशेषैः
स्वी-कृत-मत्स्य-कूर्मादि-नाना-मूर्तेर् विशेषतो **यदूत्तमस्य** सतः
परस्य तद्-अनुरूपानुकारीणि **कर्म-कषणानि** **कर्माणि** चरितानि
**श्रूयात्**, शृणुयाद् इत्य् अर्थः \।\।४९\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** **इत्थं परस्य** भूम्नः
श्री-कृष्णस्य **तद्-अनुरूपानुकारीणि** स्वीकृत-**लीला-तनोर्** उचितानि
**कर्म-कषणानि** दुष्कर्म-हरण-समर्थानि मोक्षोपयोगीनि \। वा
**अमुष्य** बुद्धि-ष्ठस्य **अनुवृत्तिं** सन्तत-प्रवाहम् \। व्याख्या
पदयोर् ऐहिकामुष्मिक-स्थानयोर् **अनुवृत्तिं** निवृत्तिम् \। उपसर्गाणाम्
अनेकार्थत्वाद् अनु निषेधेऽपि एतेनैहिकामुष्मिक-भोग-विरक्तिर् उक्ता
भगवन्-निष्ठावतः \। *इत्य् अर्थ* इति---पुरुषेण निज-कल्याणार्थं
हरि-कथैव सर्व-धर्मान् परित्यज्य श्राव्या---

> ज्ञानं यद् आ प्रतिनिवृत्त-गुणोर्मि-चक्रम्
>
> आत्म-प्रसाद उत यत्र गुणेष्व् असङ्गः \।
>
> कैवल्य-सम्मत-पथस् त्व् अथ भक्ति-योगः
>
> को निर्वृतो हरि-कथासु रतिं न कुर्यात् \।\। \[भा।पु। २.३.१२\]

इत्य्-आद्य्-उक्तेर् इति भावः \।\।४९\।\।

---------------------------------------------------------------------------------------------------------------------

**श्रीनाथ-चक्रवर्ती (चैतन्य-मत-मञ्जुषा) : इत्थम्** इत्य्-आदि \।
**आत्ता** गृहीता या **लीला** तत्-प्रधाना **तनुर्** यस्य, तस्य
श्री-कृष्णस्य \। यद् वा, **आत्ता** **लीला**-नाम-प्रेयस्यास् **तनुर्** येन,
श्रीर् भूर् लीला इत्य्-आदेर् अन्यत्रोक्तत्वात् \।

ननु भर्तृ-भावेन भजन्तीनां माधवीनां परिणामे किं मोक्षः ? किम्
अथवा तद्-रूपैर् इव विग्रहैर् नित्यतया वर्तमानैस् तथैव भजनेन
स्थितिः ? नाद्यः, रतिमतां मोक्ष-प्रसङ्गाभावात् \। तथा हि---रतिर् हि
प्रणयवती मतिर् वासना-पर-पर्याया \। सा च हेया किम् उपपादेया ? इति
प्रथमतो विचारणीयम् \। हेया चेत् कर्तुम् एव नोचिता \। प्रत्युत तस्या
विधेयत्वेन शतशः प्रतिपाद्यमानत्वम् \। रति-रासो भवेत् तीव्रः
पादयोर् व्यसनार्दनः \[भा।पु। ३.७.१९\] इति, रतिम् उद्वहतां नित्यं
गङ्गेवोघम् उदन्वति \[भा।पु। १.८.४२\] इत्य्-आदि तत्र दिक् \। अतो न
हेया, तर्ह्य् उपादेयत्वे किम् अनित्यानित्या वा ? नाद्यः पक्षः, यतो---

> मतिर् मयि निबद्धेयं न विपद्येत कर्हिचित् \।
>
> प्रजा-सर्ग-निरोधेऽपि स्मृतिश् च मद्-अनुग्रहात् \।\। \[भा।पु। १.६.२५\]
> इत्य्-आद्य्-असङ्गतेः \।

द्वितीयश् चेति किं नाम नित्यत्वम् ? त्रैकालिक-सत्त्वम् इति चेत्, मुक्तौ
तद्-अभावात्, कथं तथात्वम् ? अतो रतिमतां मोक्षो नास्ति \।
निर्वासनानाम् एव सः \। उक्तं च, भावो हि भव-कारणं \[भा।पु।
१०.१४.४६\] इति \। इति श्री-कृष्ण-विषयक-भावेन
शुद्ध-भागवत-विग्रह एव भवः \। स च नित्यः \। एवं चेत् तासां
रतिमत्त्वं कथं ज्ञातं येन मोक्षो न भविष्यति ? एवं चेत् तासाम् एव
तथोक्तिः---न वयं साध्वि साम्राज्यं स्वाराज्यं भोज्यम् \[भा।पु।
१०.८३.४१\] इत्य् आरभ्य, आनन्त्यं वा हरेः पदम् इत्य् अन्तम्[^२७] \।

तर्हि किं कामयन्ते ? तत्राहुः---व्रज-स्त्रियः[^२८] \[भा।पु। १०.८३.४३\]
इत्य्-आदि \। ता एव किं वाञ्छन्ति ? इति चेत् चरणाम्बुजम् एव \। तथा च
श्रुतयः, स्त्रिय उरगेन्द्र \[भा।पु। १०.८७.३३\] इत्य्-आदि \। एतेनाह ईदृशो
नेत्य्-आदि \। तस्य व्याख्या प्राग् एव कृतेति सर्वं समञ्जसम् \। श्रियां
विग्रहेणैव तासां स्थितिर् इति \।\।४९\।\।

---------------------------------------------------------------------------------------------------------------------

**\
इत्थं परस्य निज-वर्त्म-रिरक्षयात्त-**

**लीला-तनोस् तद्-अनुरूप-विडम्बनानि \।**

**कर्माणि कर्म-कषणानि यदूत्तमस्य**

**श्रूयाद् अमुष्य पदयोर् अनुवृत्तिम् इच्छन् \।\।**

**सनातन-गोस्वामी (बृहद्-वैष्णव-तोषणी) : इत्थम्** उक्त-प्रकारेण
निज-धर्मो भगवद्-धर्मस् तस्य रिरक्षया
स्वीकृत-मत्स्य-कूर्मादि-नाना-मूर्तेः परमेश्वरस्य विशेषतो यदूत्तमस्य
सतः, तद्-अनुरूपानुकारिणी कर्म-कषणानि कर्म-निबन्धन-निवसनानि
कर्माणि च चरितानि श्रूयात्, शृणुयाद् इत्य् अर्थः \। यद् वा, भवान् श्रूयाद्
इति श्री-परीक्षितं प्रति \। यद् वा, सर्वोऽपि जनः श्रूयाद् इति
सर्व-लोकं प्रति श्री-बादरायणेर् आशीः \। एवम् अपि तद् एव तात्पर्यम् \।
अनुवृत्तिं तद्-एक-निष्ठताम् \।\।[^२९]

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** हन्तैतादृश-पर-धाम्नस्
तस्यानुगतिं जनः कथं लभेत ? उच्यते---नेदं मद्-उक्तं
श्री-भगवल्-लीला-वर्णन-शास्त्रं शास्त्रान्तरम् इव
स्वाभिहितार्थानुष्ठानेनैव फल-प्रदं, किन्तु श्रवण-मात्रेणापीत्य्
आह---इत्थम् इति \। यद् वा, तेषां तन्-नित्य-पार्षदानां नित्या
तद्-एक-धाम-स्थितिः किं वर्ण्यताम् ? तैः सह या लीलास् ताः शृण्वताम्
अपि सा नित्यैव स्याद् इत्य् आह---इत्थम् इति \। अनेन पूर्वोक्त-प्रकारेण
परस्य सर्वागोचर-गतेर् अपि कृपया निज-धर्मस्य स्व-भक्ति-रूपस्य
रिरक्षया आत्ता प्रपञ्चं प्रत्यानीता प्रकटिता लीला-प्रधाना तनुर्
निज-विग्रहो येन तस्य कर्माण्य् अमुष्य पदयोर् अनुवृत्तिम् अनुगतिम् इच्छन्
जनः शृणुयात् \। परस्येति विशिनष्टि---यदूत्तमस्य
पूर्व-पूर्व-प्रमामाण्येन यदुषु पुरस्थेषु वनस्थेषु च उत्तमस्य
तत्-तद्-आश्रयस्य तत् तयैव नित्य-लीलस्येति यावत् कर्माणि
विशिनष्टि---तद्-अनुरूपाणि लीला-तनु-योग्यानि च तानि विडम्बनानि
अन्य-सादृश्यातिक्रमीणि च तानीति \।

यद् वा, तद्-अनुरूपाणि तत्-सदृशानि अवतारान्तर-कर्माणि तान्य् अपि
विडम्बयन्ति \। हीनोपमात्वं प्रापयन्ति यानि तानि
असमोर्ध्व-वैभवानीत्य् अर्थः \। अत एवोक्तं द्वितीये---कर्माणि
चात्म-महिमोपनिबन्धनानि \[भा।पु। २.७.२६\] इति \। तथा कर्म-रूपाण्य्
अपि कर्म-कषणानि जगतां कर्म-विलोपकानीति \।\।४९\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** तेषां नित्य-पार्षदानां नित्या
तद्-एक-धाम-स्थितेः किं वर्ण्यताम् ? यतस् तैः सह या लीलास् ताः
शृण्वताम् अपि सा नित्यैव स्याद् इत्य् आह---इत्थम् इति \। पूर्व-प्रकारेण
परस्य सर्व-गोचर-गतेर् अपि कृपया निज-धर्मस्य
स्व-भक्ति-स्वरूपस्य रिरक्षिषया आत्ता प्रपञ्चं प्रत्यानीता प्रकटिता
लीला-प्रधाना तनुर् निज-विग्रहो येन तस्य \। तद्-अनुरूपाणि यानि तस्य
तत्-सदृशाणि अवतारान्तर-कर्माणि तान्य् अपि विडम्बयन्ति हीनोपमात्
प्रापयन्ति यानि तानि असमोर्ध्व-वैभवानीत्य् अर्थः \।\।४९\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** उपसंहरति---इत्थम्
इत्य्-आदि \। अनेन प्रकारेण नित्य-लीलत्वेनेति \। यावत् यदूत्तमस्य
कर्माणि श्रूयात् शृणुयात्, निज-धर्म-रिरक्षया निज-धर्मो
वैष्णव-धर्मस् तस्य रिरक्षया तद् एव धर्म-रक्षणम् \। कीदृशस्य ?
आत्त-लीला-तनोः आत्ता गृहीता आलिङ्गिता लीलाया लीला-स्वरूपाया राधाया
रुक्मिण्याश् च तनुर् येन तद्-अनुरूप-विडम्बनानि \। तस्य लीलायाः
अनुरूपम् अनुकरणं येषाम् \। किं कुर्वन् शृणुयात् ? अमुष्य श्री-कृष्णस्य
पदयोर् अनुवृत्तिं परिचर्याम् इच्छन् \।\।४९\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** कृष्ण-चरितस्य नित्यतां
व्यवस्थाप्य तच्-छ्रवणं विधत्ते---इत्थम् इति \। निज-धर्मो भक्तिर्
धर्म यस्य रिरक्षिषया प्रकल्पित-लीला-मय-तनोस् तद्-अनुरूपाणि
तत्-सदृशानि यान्य् अवतारान्तर-कर्माणि तान्य् अपि विडम्बयन्ति स्वस्माद्
अतिहीनी-कुर्वन्ति कर्माणि श्रूयात् शृणुयात् \। कर्म-कषणानि
नैष्कर्म्य-प्रतिपादकानि \।\।४९\।\।

**\॥।**

**\।\। १०.९०.५० \।\।**

**मर्त्यस् तयानुसवम् एधितया**[^३०] **मुकुन्द-**

**श्रीमत्-कथा-श्रवण-कीर्तन-चिन्तयैति \।**

**तद्-धाम दुस्तर-कृतान्त-जवापवर्गं**[^३१]

**ग्रामाद् वनं क्षिति-भुजोऽपि ययुर् यद्-अर्थाः \।\।**

**श्रीधर-स्वामी (भावार्थ-दीपिका) :** अनुवृत्तेः फलम् आह---मर्त्य
इति \। **श्रीमत्याः कथायाः श्रवण-कीर्तन-**युक्तया **चिन्तया**
संवर्धितयानुवृत्त्या तथा तन्-निष्ठत्वेन **तस्य धाम** लोकम्
**एति** \। लोकत्वेऽपि कालान् आ-कलितत्वम् इत्य् आह---दुस्तरेति \।
दुर्लभ-पुरुषार्थताम् आह---ग्रामाद् इति \।\।५०\।\।

---------------------------------------------------------------------------------------------------------------------

**वंशीधरः (भावार्थ-दीपिका-प्रकाशः) :** तया पदयोर् अनुवृत्त्या \।
तन्-निष्ठत्वेन भगवन्-निष्ठत्वेन \। लोकं वैकुण्ठादि स्वरूपं वा
कालेनानाकलितम् अस्पृष्टम् \। दुस्तरश् चासौ कृतान्त-जवस् तस्यापवर्गस्
त्यागो यस्मिंस् तत् तथा \। यद्-अर्थं यस्य हरेर् धामैवार्थो येषां ते
क्षिति-भुजो ग्रामाद् वनं ग्रामं विहाय वनं ययुः \। एतेन राज्याद् अपि
तत्र सुखातिशयो व्यज्यत इति ध्वनितम् \।\
\
क्वचित् पुस्तकेषु चित्रं न चेत्य्-आदिकोऽधिकः श्लोकोऽप्य् अस्ति[^३२] \। तस्य
चायम् अर्थः---गोप्य्-आदि-स्त्रीणां यद् उरुगायस्य पवित्र-लीलया विध्वस्तः
कल्मषाणां कदम्बको यस्मिन् मुक्ति-रूपे तद् यज् जातम् एतच् चित्रं न चेत्य्
अन्वयः \। अन्यत् पूर्ववत् \।

स्वाम्य्-अभिप्राय-दौर्बोध्याद् यन् मया साहसं कृतम् \।

तन् मे क्षाम्यन्तु विद्वांसो ह्य् अयुक्तं शोधयन्तु ते \।\।

कलिन्दजा-तीर-विहार-शालिनं गोपाङ्गनाभिर् धृत-वेणु-वादिनम् \।

सदा नमस्ये निज-चेतसा धृतं श्री-नन्दसूनुं सुर-राज-वन्द्यम् \।\।

\।\। इति श्री-खरड-पतन-वास्तव्य-पण्डित-वंशीधर-शर्म-विरचिते

श्रीमद्-भागवत-भावार्थ-दीपिका-प्रकाशे दशम-स्कन्धोत्तरार्धे

नवतितमोऽध्यायः \।\।९०\।\।

---------------------------------------------------------------------------------------------------------------------

**कैवल्य-दीपिका : मर्त्य** इति \। तया ब्रह्म-सभादौ प्रसिद्धया
**श्रवण-कीर्तन-चिन्तया** इति द्वन्द्वैकत्वेऽपि नपुंसकत्वम् इति
कीर्त्यं जयेति अत्रोक्तम् \। **तद्-धाम** वैष्णवं स्थानम् \।
**कृतान्तस्य** **जवो** वेगः \। **अपवर्जनं** निवृत्तिर् यस्मिन् तत् \।
अकाल-कलितम् इत्य् अर्थः \। यद्-अर्था मद्-धामाभिलाषाः \।\।५०\।\।
\[मु।फ। १०.१०\]

**श्रीनाथ-चक्रवर्ती (चैतन्य-मत-मञ्जुषा) :** *न व्याख्यातम्।*

*\।\।* इति श्रीमद्-भागवते महा-पुराणे दशम-स्कन्धोत्तरार्धे
श्रीनाथ-चक्रवर्ति-कृतायां चैतन्य-मञ्जुषायां नवतितमोऽध्यायः
\।\।९०\।\।

---------------------------------------------------------------------------------------------------------------------

**सनातन-गोस्वामी (बृहद्-वैष्णव-तोषणी) :** *व्याख्या अप्राप्ता।*

---------------------------------------------------------------------------------------------------------------------

**जीव-गोस्वामी (लघु-वैष्णव-तोषणी) :** तथा तच्-छ्रवणेन
तद्-अनुवृत्ति-प्राप्तिः स्यात् तथा विवृणोति---मर्त्य इति \। ननु हे राजन् !
मर्त्यो मरण-धर्मा यः कोऽपि तया पूर्वोक्त-माहात्म्यया
मुकुन्द-श्रीमत्-कथा-श्रवण-कीर्तन-चिन्तया मुकुन्दस्य
सर्व-दुःख-विमोचकत्वेन महा-कारुणिकस्य स्वयं भगवतो या श्रीमती
सर्व-सम्पदां धात्री च कथा तस्याः श्रवणेन जातं, यत्-कीर्तनं
स्वयम् उल्लासतो गानं, तत्र या चिन्ता तत्-प्राप्त्य्-उत्कण्ठामयी स्मृतिस्
तया समेधितया नित्यम् एव तेन गानेन वर्धितया सत्या पूर्वोक्तं
श्री-वृन्दावनादि-प्रकाश-विशेष-रूपं तद्-धाम एति वासनानुसारेण
तद्-एकतरं प्राप्नोति \। तद् एव विशिनष्टि---दुस्तरो ब्रह्मादिभिर् अपि
स्वतोऽपरिहार्यो यः कृतान्तः कृतः सर्वस्यान्तो येन स कालः, तस्यापि
जवस्य विक्रमस्य अपवर्गः समाप्तिर् यत्र \। तत् यद् उक्तं---न यत्र
माया न च काल-विक्रमः इति, दर्शयामास लोकं स्वं गोपानां तमसः
परम् इति च \। तच् च परम-विषयान्धानाम् अपि लोभनीय-शोभम् \। किइम्
उत मुमुक्षु-मुक्त-भक्तानाम् उत्तरोत्तर-परम-दृशाम् इत्य् आह---ग्रामाद्
इति \। क्षितिः सप्त-द्वीपवती पृथ्वी तां भुञ्जते ये तेऽपि बहवो यद्
एव परम-पुरुषार्थो येषां तथा-भूताः सन्तो ग्रामात्
अन्य-सर्वारोचकतया जन-स्थान-मात्रं त्यक्त्वा वनं
जन-मात्र-शून्य-प्रदेशं भाग्य-वशात् द्वादश-वनात्मकं
श्री-मथुरा-मण्डलं वा ययुः \। तत्र गत्वा नित्यम् अवसन् \।
श्रीमन्-मथुरा-मण्डलस्यैव परम-साधन-साध्य-रूपत्वात् \। तथा हि
आदि-वाराहे---

न पापेभ्यो भयं यत्र न भयं यत्र वै यमात् \।

न बर्भ-वास-भीर् यत्र यत् क्षेत्रं को न संश्रयेत् \।\।

मथुरां च परित्यज्य योऽन्यत्र कुरुते रतिम् \।

मूढो भ्रमति संसारे मम माया-विमोहितः \।\। इति \।

किं च, स्कान्दे---

तन् मण्डलं माथुरं हि विष्णु-चक्रोपरि स्थितम् \।

पद्माकारं सदा तत्र वर्तते शाश्वतं नृप \।\। इति \।

किं च वाराहे---

लाभानां मथुरा-लाभो ज्ञानानां ज्ञानम् उत्तमम् \।

प्रीतीनां परमा प्रीतिर् गतीनां गतिर् उत्तमः \।\। इति \।

एत एवोक्तं पाद्म-पाताल-खण्डे---अहो मधुपुरी धन्या वैकुण्ठाच् च
गरीयसी इत्य्-आदि \।\।५०\।\।

इति श्रीमद्-भागवते महा-पुराणे दशम-स्कन्धे
श्रीमज्-जीव-गोस्वामि-कृत-

वैष्णव-तोषिण्यां नवतितमोऽध्यायः \।\।९०\।\।

---------------------------------------------------------------------------------------------------------------------

**जीव-गोस्वामी (क्रम-सन्दर्भः) :** यथा तच्-छ्रवणेन
तद्-अनुवृत्ति-प्राप्तिः स्यात्, तथा विवृणोति---मर्त्या इति \। यद् धाम
श्री-वृन्दावनादि-रूपेषु वासनानुसारेणैकतरं प्राप्नोति \। तद् एव
विशिनष्टि---दुस्तरेति \।\।४९\।\।

इति श्रीमद्-भागवते महा-पुराणे दशम-स्कन्धीय-

श्रीमज्-जीव-गोस्वामि-कृत-क्रम-सन्दर्भे

नवतितमोऽध्यायः \।\।९०\।\।

---------------------------------------------------------------------------------------------------------------------

**जीव-गोस्वामी (बृहत्-क्रम-सन्दर्भः) :** तस्यानुवृत्तिस्
तद्-धाम-लब्ध्यैव स्यात् \। सा कथं भवेन् मर्त्यानाम् ? इत्य्
आह---मर्त्य इत्य्-आदि \। ननु भो राजन् पूर्वोक्तया वर्धमानया
मुकुन्द-श्रीमत्त्व-श्रवणे यार्चिता तया तद्-धाम तन्-निवासं
परम-वैकुण्ठं दुस्तरो यः कृतान्त-जवः काल-वेगस् तस्यापवर्गो
यद्-अर्था यत्-प्राप्ति-कामा ग्रामात् निज-राज्यतः क्षिति-भुजोऽपि ययुः \।
तद् यत्र तत्र स्थित्वा तत्-कथा-श्रवणेनैव भवाभावः \।\।५०\।\।

\।\। इति श्रीमद्-भागवते महा-पुराणे दशम-स्कन्धे

श्रीमज्-जीव-गोस्वामि-कृत-बृहत्-क्रम-सन्दर्भे

नवतितमोऽध्यायः \।\।९०\।\।

---------------------------------------------------------------------------------------------------------------------

**विश्वनाथ-चक्रवर्ती (सारार्थ-दर्शिणी) :** अनुवृत्तेः फलम्
आह---तया अनुवृत्त्या तद् धाम एति \। कीदृश्या ?
श्रीमत्-कथा-श्रवण-कीर्तनाभ्यां जनिता चिन्ता \। केन प्रकारेण ? कदा
वा ? कृष्णं प्राश्यामीति या भावना तया एधितया वर्धितया धाम्नः
कालानाकलितत्वम् आह \। दुरन्तो यो कृतान्त-जवस् तस्यापवर्गो नाशो यत्र
तत् \। तत्-प्राप्ति-करम् अपि कम् अप्य् आह---ग्रामाद् इति \। क्षिति-भुजो
मनु-प्रिय-व्रताद्या अपि \।\।५०\।\।

नवतितमोऽत्राध्यायो दशमे सारार्थ-दर्शिन्याम् \।

सङ्गत एव स्कन्धोऽप्य् अस्तु सतां सङ्गतो हृदि मे \।\।

मद्-गवीर् अपि गोपालः स्वीकुर्यात् कृपया यदि \।

तदैवासां पयः पीत्वा हृष्येयुस् तत्-प्रिया जनाः \।\।

माघस्य कृष्ण-द्वादश्यां राध-कृष्ण-सरित्-तटे \।

दशम-स्कन्ध-टीकेयम् अपूरि कृपया प्रभोः \।\।

\।\। समाप्तोऽयं दशम-स्कन्धः \।\।

**\॥।**

[^१]: अनुपनीत-शतम् एकम् एकेनोपनीतेन तत्-समम् \। उपनीत-शतम् एकम्
    एकेन गृहस्थेन तत्-समम् \। गृहस्थ-शतम् एकम् एकेन
    वानप्रस्थेन तत् समं \। वानप्रस्थ-शतम् एकम् एकेन यतिना तत्
    समं \। यतीनां तु शतं पूर्णम् एकम् एकेन रुद्र-जापकेन तत्-समम्
    \। रुद्र-जापक-शतम् एकम् एकेन अथर्व-शिरः-शिखाध्यापकेन
    तत्-समम् \। अथर्वशिरः-शिखाध्यापक-शतम् एकम् एकेन
    तापनीयोपनिषद्-अध्यापकेन तत्-समम् \।
    तापनीयोपनिषद्-अध्यापक-शतम् एकम् एकेन मन्त्र-राजाध्यापकेन
    तत्-समम् \।\।

[^२]: ईश्वरो\ऽसुप्त-, ईश्वरो\ऽगुप्त-

[^३]: मैवं विभोऽर्हति भवान् गदितुं नृशंसम्

    सन्त्यज्य सर्व-विषयं तव पाद-मूलम् \।

    प्राप्ता वयं तुलसि-दाम पदावसृष्टं

    केशैर् निवोढुम् अतिलङ्घ्य समस्त-बन्धून् \।\।

[^४]: मैवं विभोऽर्हति भवान् गदितुं नृशंसम्

    सन्त्यज्य सर्व-विषयं तव पाद-मूलम् \।

    प्राप्ता वयं तुलसि-दाम पदावसृष्टं

    केशैर् निवोढुम् अतिलङ्घ्य समस्त-बन्धून् \।\।

[^५]: अप्य् उत्कण्ठः (बृहत्-क्रम-सन्दर्भः)

[^६]: दुश्च्छेदक

[^७]: कृश-तटा

[^८]: अपेत-

[^९]: त्वानुविदाम

[^१०]: क्षौद्रालापम् अकामदम्

[^११]: तत्राप्राप्ताः \।

[^१२]: कक्कोक-प्रणीत-रति-शास्त्रम् \। तच् च वेण्यदत्तार्थे लिखितम् \।
    तत्र रति-विषयेऽनेके विषयाः सन्ति \।\।

    नयन-प्रीतिः प्रथमं चिन्ता-सङ्गस् ततोऽथ सङ्कल्पः \।

    निद्रा-च्छेदस् तनुता विषय-निवृत्तिस् त्रपा-नाशः \।

    उन्मादो मूर्च्छा मृतिर् इत्य् एताः स्मर-दशा दशैव स्युः \।\। \[र।र।
    १३.२-३\]

[^१३]: परमां

[^१४]: अमोघ-गतिर्

[^१५]: गङ्गा गङ्गेति यो ब्रूयात् योजनानां शतैर् अपि \। मुच्यते
    सर्व-पापेभ्यः रुद्र-लोकं स गच्छति \।

[^१६]: करलिपिषु तथा मुद्रित-ग्रन्थेष्व् अपि
    अष्टचत्वारिंशत्तम-श्लोकस्य टीकाया असद्भावात् पाठक-सुधियां
    पाठ-सौकर्याय
    श्रील-सनातन-गोस्वामि-प्रभुपाद-कृत-श्री-बृहद्-भागवतामृत-ग्रन्थात्
    श्लोकस्यास्य समुद्धृता सन्निविष्टा चेति ज्ञेयम्।

[^१७]: पुण्या बत व्रज-भुवो यद् अयं नृ-लिङ्ग-

    गूढः पुराण-पुरुषो वन-चित्र-माल्यः \।

    गाः पालयन् सह-बलः क्वणयंश् च वेणुं

    विक्रीडयाञ्चति गिरित्र-रमार्चिताङ्घ्रिः \।\।

[^१८]: सालोक्य-सार्ष्टि-सामीप्य- सारूप्यैकत्वम् अप्य् उत \।

    दीयमानं न गृह्णन्ति विना मत्-सेवनं जनाः \।\।

[^१९]: ययाहरद् भुवो भारं तां तनुं विजहाव् अजः \।

    कण्टकं कण्टकेनेव द्वयं चापीशितुः समम् \।\।

    यथा मत्स्यादि-रूपाणि धत्ते जह्याद् यथा नटः \।

    भू-भारः क्षपितो येन जहौ तच् च कलेवरम् \।\।

[^२०]: विधूय तद् अमेयात्मा भगवान् धर्म-गुब् विभुः \।

    मिषतो दश-मासस्य तत्रैवान्तर्दधे हरिः \।\।

[^२१]: लोकाभिरामां स्व-तनुं धारणा-ध्यान-मङ्गलम् \।

    योग-धारणयाग्नेय्यादग्ध्वा धामाविशत् स्वकम् \।\।

[^२२]: सकृद् यद्-अङ्ग-प्रतिमान्तर्-आहिता

    मनोमयी भागवतीं ददौ गतिम् \।

    स एव नित्यात्म-सुखानुभूत्य्-अभि-

    व्युदस्त-मायोऽन्तर्-गतो हि किं पुनः \।\।

[^२३]: पाताल- (चुर्रेन्त् एदितिओन्)

[^२४]: पुराणान्तर-वचनम् (छ, ज, यादव्पुर्)

[^२५]: केवलेन हि भावेन गोप्यो गावो नगा मृगाः \।

    येऽन्ये मूढ-धियो नागाः सिद्धा माम् ईयुर् अञ्जसा \।\।

[^२६]: अयम् उदयति मुद्रा-भञ्जनः पद्मिनीनाम्

    उदय-गिरि-वनाली-बाल-मन्दार-पुष्पम् \।

    विरह-विधुर-कोक-द्वन्द्व-बन्धुर् विभिन्दन्

    कुपितकपि-कपोल-क्रोड-ताम्रस्-तमांसि \।\।

    साहित्य-दर्पण ९.६।

[^२७]: न वयं साध्वि साम्राज्यं स्वाराज्यं भोज्यम् अप्य् उत \।

    वैराज्यं पारमेष्ठ्यं च आनन्त्यं वा हरेः पदम् \।\।

[^२८]: व्रज-स्त्रियो यद् वाञ्छन्ति पुलिन्द्यस् तृण-वीरुधः \।

    गावश् चारयतो गोपाः पाद-स्पर्शं महात्मनः \।\।

[^२९]: ऊनपञ्चाशत्तम-श्लोकस्यापि टीकाया असद्भावात्
    श्रील-सनातन-गोस्वामि-प्रभुपाद-कृत-श्री-हरि-भक्ति-विलास-ग्रन्थस्य
    दशम-विलासस्थ ४५८-तम-श्लोक-टीकात्र समुद्धृतेति ज्ञातव्यम्।

[^३०]: तनु-समेधितया

[^३१]: दुस्तर-कृतं जनतापवर्गं (विज।)

[^३२]: चित्रं न चैतद् उरुगाय-विचित्र-लीला-

    विध्वस्त-कल्मषक-दम्बक-मुक्ति-रूपम् \।

    स्त्रीणां सुदुस्त्यज-कृतान्त-जवापवर्गं

    ग्रामाद् वनं क्षितिभुजोऽपि ययुर् यद्-अर्थाः \।\।

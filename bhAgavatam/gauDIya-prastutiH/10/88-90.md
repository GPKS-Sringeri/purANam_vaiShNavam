+++
title = "88-90"
+++


<details><summary>English</summary>

  ----------------------------------- -----------------------------------
  **Abbreviation**                    **Source**

  śa                                  Jagadīśalāla Śāstrī (ed.)
                                      *Bhāgavata Purāṇa with the
                                      Commentary of Śrīdhara Svāmīn*.
                                      Motīlāla Banārasīdāsa. Delhi. 1999

  bha                                 Bhagavata Vidya Pith edition: (ed.)
                                      Bhagavata Rishi and Krishna Shankar
                                      Shastri (Sola Karnavati, 2052
                                      saM=1996).

  ba                                  BBT (Bhaktivedanta Book Trust)

  pa                                  ed. Puridasa Mahasaya. Vrindavan.
                                      1955
  ----------------------------------- -----------------------------------

  ----------------------------------- -----------------------------------
  **Commentary**                      **Source**

  śrīdharaḥ                           Some alternative readings taken
                                      from *śa.\
                                      *However, the original source text
                                      is *ba*

  vaṁśīdharaḥ                         bha

  caitanya-mata-mañjuṣā               pa

  bṛhad-vaiṣṇava-toṣaṇī               bha

  vaiṣṇava-toṣaṇī                     bha

  krama-sandarbhaḥ                    unknown, bha

  bṛhat-krama-sandarbhaḥ              unknown

  viśvanāthaḥ                         unknown, occasionally from *bha*

  caitanya-mata-mañjuṣā               pa

  vaiṣṇava-toṣaṇī                     bha
  ----------------------------------- -----------------------------------

</details>


**(10.88)**

## athāṣṭāśītitamo'dhyāyaḥ

### 

### śivācyutayoḥsvabhāvavailakṣaṇyaṁ vaṭurūpeṇa

### viṣṇunā śambhorvṛkāsurabhayādrakṣaṇaṁ ca \| 

**\|\| 10.88.1-2 \|\|**

**śrī-rājovāca---**

**devāsura-manuṣyeṣu ye bhajanty aśivaṁ śivam \|**

**prāyas te dhanino bhojā na tu lakṣmyāḥ patiṁ harim \|\|**

**etad veditum icchāmaḥ sandeho'tra mahān hi naḥ \|**

**viruddha-śīlayoḥ prabhvor viruddhā bhajatāṁ gatiḥ \|\|**

**śrīdhara-svāmī (bhāvārtha-dīpikā) :**

aṣṭāśītitame viṣṇu-bhaktaḥ kaivalyam aśnute \|

tato'rvāg-deva-bhaktas tu vibhūtim iti varṇyate \|\|

harir bhajatāṁ muktida ity uktam abhayaṁ dhyāyed ajasraṁ harim \[bhā.pu.
10.87.54\] iti tatra śaṅkate---devāsureti \| aśivam avadhīrita-bhogam \|
bhojā bhoginaḥ \| lakṣmyāḥ patiṁ sarva-bhoga-yuktam \|\| 1-2 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato viṣṇor vācām
arvācīnānāṁ devānāṁ bhakto vibhūtim aiśvaryam eva, na tu kevalam \|
tatra hari-datta-muktau \| prāyaḥ-śabdena na kevalaṁ dhana-pradatvena
śivasya kintu sarvābhīṣṭa-pradatvam apīti dhvanitam \| evaṁ viṣṇāv api
na kevala-mokṣa-pradatvam eva, viṣṇor bhaktecchānusāreṇa svārthadatvam
eveti bodhyam \| hariṁ ye bhajanti, te dhanino neti yojyam atrastu
toṣīṇīkara evaṁ viśvanātha \|\|1\|\|

etad viruddha-phala-dātṛtvam \| atra viruddha-phala-dāne \|
viruddha-śīlayoḥ śmaśānāṭana-bhūta-gaṇa-parītatvādi rudrasya,
deva-gaṇa-parītatvena śuddha-bhūmy-aṭanādi suśīlaṁ viṣṇoḥ \| yad vā,
sa-vibhūtikatva-nirvibhūtikatva-svabhāvayoḥ \| viruddhā gatir
lakṣmī-pati-bhaktānāṁ dhana-rāhityaṁ nirbhaktānāṁ dhanikatvaṁ cety
arthaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sarvathā sarvataḥ
śrī-harer utkarṣam ākarṇya kāṁścid asahamānān śaivān ālakṣya teṣāṁ
prabodhanāya taṁ sudṛḍhaṁ vikhyāpayituṁ pṛcchati---deveti dvābhyām \|
bhojāś ca bhajanti harim iti bhajatāṁ, pūrva-vṛtasyāpi dhanāder
haraṇābhiprāyeṇa tac cāgre vyaktaṁ bhāvi \| prāya iti kadācit kasyāpi
śrī-śiva-bhaktasya parama-pada-prāpteḥ, śrī-hari-bhaktasyāpy atra
dhanādi-siddheḥ \| etad iti---atra kiṁ kāraṇaṁ tad ity arthaḥ \| icchāma
iti bahutvaṁ tatra vartamānānāṁ teṣāṁ saṅgrahāt \|

nanu, śrī-śivaḥ prāya aihika-sukha-dātā, śrī-hariś ca parama-pada-prada
iti sarvatra prasiddham eva \| satyam, sākṣād-virodha-darśanād asmābhir
etan niścetuṁ na śakyata ity āha---sandeha iti \| tatraiva hetum
āha---viruddheti \| śīlaṁ kramād bhoga-tyāga-svīkāra-svabhāvaḥ \|
prabhvor iti karmaṇi ṣaṣṭhī \| prabhū svakīyau \| bhajatām iti
svāmitvenobhayeṣām api bhajane sāmyam abhipretam \| gatiḥ phalam \| ataḥ
śrī-śiva-bhaktānāṁ sākṣād dhanādi-vibhūti-darśanāc chrī-śivasyaivotkarṣo
ghaṭeteti bhāvaḥ \|\| 1-2 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sarvathā sarvataḥ
śrī-kṛṣṇasyotkarṣam ākarṇyāpi kāṁścid asantuṣṭān
kevala-tri-devī-mātra-dṛṣṭīn aihika-kāminaḥ śaivān
kaṭākṣa-viṣayī-kurvann eva kṛpayā śikṣayan pṛcchati---deveti dvābhyām \|
prāya iti prāyikatvāt tayoḥ kadācit vyabhicāraś cen na tena
sandehāpagama iti bhāvaḥ \|\|1\|\|

etad iti \| atra kiṁ kāraṇaṁ tad ity arthaḥ \| icchāmaḥ iti bahutvaṁ
tatra vartamānānāṁ teṣāṁ sa-kaṭākṣa-saṅgrahāt \| atra pūrvokta-virodhe
tam evāha---viruddhaṁ śīlaṁ pūrvokta-svabhāvo yayos tayoḥ \| prabhvor
iti karmaṇi ṣaṣṭhī \| bhajatāṁ viruddhā tat-svabhāva-viparītā kramād
dhana-bhoga-prāpti-tan-nāśa-lakṣaṇā \| gatiḥ phalam \| ataḥ
śrī-śiva-bhaktānāṁ sākṣād dhanādi-vibhūti-darśanād dhareḥ patny api
lakṣmīḥ śrī-śivasyādhīneti tasyaivotkarṣo ghaṭeteti bhāvaḥ \| sākṣāt
tathānuktis tu saṅkocād eveti jñeyam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tattva-vicāreṇa śrī-kṛṣṇam
eva nirdhāryopāsya-vicāreṇāpi nirdhārayan śrī-kṛṣṇāṁśa-viśeṣasya viṣṇor
māhātmyena nirdhārayanti---śrī-rājovācety ādinā \| aśivam
asvīkṛta-dhana-bhogaṁ śivam \|\| 1-5 \|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭāśītitame viṣṇur eva sevyaḥ sa nirguṇaḥ \|

saguṇaṁ tu vṛkāc chambhuḥ sva-bhaktād api saṅkaṭam \|\|

nirguṇau viṣṇu-tad-bhaktau mitho'vāpta-mudo sadā \|

saguṇeṣu mithaḥ kleśo maheśa-vṛkayor iva \|\|

brahma-paramātma-bhagavat-svarūpeṣu madhye bhagavat-svarūpasyaiva
tad-upāsakasya ca śruti-vākyair eva sarvotkarṣam uktvā idānīṁ
sārdhenādhyāyena brahma-viṣṇu-rudreṣv api madhye viṣṇur eva sarvotkarṣāt
tasyaiva sevyatvm āha \| nanu, dhyāyed ajasraṁ harim \[bhā.pu.
10.87.50\] iti tvaṁ hari-bhajanam eva vidadhāsi \| tadāpi hari-bhajane
dāridram āśaṅkya kim iti haram eva sarve bhajantīti pṛcchati---deveti \|
aśivaṁ citā-bhasma-kapāla-pātrādi-yogād bahir-darśi-janair amaṅgalatvena
pratīyamānam \| bhojā bhogavantaś ca te bhavanti, na tv iti lakṣmyāḥ
patiṁ bhajantas tu na dhanino nāpi bhogavanto bhavanti kuta ity arthaḥ
\|\|1\|\|

viruddheti \| bhikṣukaṁ śivaṁ bhajantaḥ sampannāḥ syuḥ \| lakṣmī-patiṁ
viṣṇuṁ bhajantas tu bhikṣavo bhajantīti vaiparītyam anucitam iti bhāvaḥ
\|\|2\|\|

**\...**

**\|\| 10.88.3 \|\|**

**śrī-śuka uvāca---**

**śivaḥ śakti-yutaḥ śaśvat tri-liṅgo guṇa-saṁvṛtaḥ \|**

**vaikārikas taijasaś ca tāmasaś cety ahaṁ tridhā \|\|**

**śrīdhara-svāmī (bhāvārtha-dīpikā) :** anyonyopamardena tamasas
traividhyas **triliṅgaḥ** \| triliṅgatvam āha---**vaikārika** iti \|
**aham** ahaṅkāra iti \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrottaraṁ tu
sattvādi-guṇa-tāratamya-sambaddha-deva-sevanena tad-anukūlaiva
phalāvāptir ity āha---**śivaḥ** **śaktyā** ahaṅkāra-rūpayā **yuktaḥ** \|
**śaśvat** sadaiva \| sa cāhaṅkāraḥ---anyonyopamardena
anyonya-guṇa-sambandhena ca tamasaḥ, tamaḥ-pradhānas tv abhavad
\[bhā.pu. 2.5.23\] yo'haṅkāraḥ pramohanaḥ ity ukteḥ \|
tamo-guṇa-pradhānasyāhaṅkārasyaiva
śuddha-tamo-rajo-miśra-tamaḥ-sattva-miśra-tamo-rūpa-bheda-trayavattvāt
**triliṅgatvam** \| tad evāha---vaikārika iti \|

\[vai.to.\] tatra---

> sṛjāmi tan-niyukto\'haṁ haro harati tad-vaśaḥ \|
>
> viśvaṁ puruṣa-rūpeṇa paripāti triśakti-dhṛk \|\| \[bhā.pu. 2.6.31\]

ity-ādikasya dvitīyādau śrī-brahmād-yuktasyānusāreṇa
śāstrāntara-vilakṣaṇaṁ sarva-devetihāsa-vedāntasāraṁ
śrī-bhāgavata-siddhāntaṁ vadaṁs tatra āstām tāvat-svayaṁ
bhagavac-chrī-kṛṣṇa-māhātmyaṁ tad aṁśāṁśasyāpi
kṛta-guṇādhiṣṭhātṛtva-līlasya śrī-viṣṇor vailakṣaṇyaṁ śrūyatām iti syaṁs
taccābheda-śravaṇe\'pi śiva-viṣṇvo-rupādhi-dharma-yuktatvāyuktatve
nirdiśya pratibimbavan-nyūnādhika-śaktitva-vyañjanayā sthāpayaṁs tad
utprekṣite

eva doṣatvaṁ doṣa eva guṇatvaṁ ca pratipādayaṁs tad-vidhānām
atimūrkhatvaṁ vyañjayati-śiva iti \| yāvadadhyāyasamāpti \| tatraiva
vasyopādhi-dharma-yuktatvaṁ darśayaṁs tādṛśa-vibhūti-hetutvaṁ bodhayati
dvābhyām \| śaśvac-chakti-yuta-krameṇāvirbhavan prathas tāvan-nityam eva
śaktyā guṇa-sāmyāvastha-prakṛti-rūpopādhinā yuktaḥ guṇa-kṣobhe sati
triliṅgo guṇatrayopādhiḥ prakaṭaiś ca sadbhis tair guṇaiḥ saṁvṛtaś ca \|

nanu, tama upādhitvam eva tasya śrūyate kathaṁ tat-tadupādhitvaṁ
tatrāha-vaikārika iti \| aham ahaṁtvaṁ hi tat-tad-rūpeṇa tridhā sa ca
tad adhiṣṭhātety arthaṁ mukhyaṁ tatrastha-guṇa-dvayam apy upādhatte
tasya tri-guṇatvād ity arthaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-śivasya
śrī-bhagavad-guṇāvatāratvena tad-abhinnatve'pi sadyo
bhakta-kāma-pūraṇāya māyā-guṇa-svīkāreṇa tad-bhaktānāṁ yathākāmaṁ
vibhūti-prāptiḥ, śrī-hareś ca parama-dayālutayā sva-bhaktebhyaḥ
kāmibhyo'pi dhanādi-doṣa-dṛṣṭyā prāyaḥ kāmāpradānam, kintu krameṇa
kṣīṇa-kāmebhyas tebhyo nija-māhātmyānurūpaṁ guṇātīta-pada-pradānam evety
uttaram āha---śiveti tribhiḥ \| śaśvan nityaṁ śakti-yutaḥ
śrī-bhagavad-avatāravattvena sarva-sāmarthya-yuktaḥ, yato'guṇa-saṁvṛtaḥ,
triguṇair asaṁvṛto'vyāptaḥ, tathāpi triliṅgo bhakta-kāma-pūraṇārthaṁ
trividho bhavati \| katham ? tad āha---vaikārika iti \| vaikārikatvādau
hetuḥ---aham iti \| yad vā, śakti-yuto bhakta-kāma-pūraṇāya
svīkṛta-māyaḥ \| atas triguṇa-vyāptaḥ \| yad vā, yato
bhakta-vātsalya-guṇa-vaśīkṛtaḥ \| ata eva triliṅgaḥ \| anyat tair
vyākhyātam \| yad vā, triliṅgatve hetuḥ---vaikārika iti,
trividhāhaṅkārādhīśitṛtvād ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra---

> sṛjāmi tan-niyukto'haṁ haro harati tad-vaśaḥ \|
>
> viśvaṁ puruṣa-rūpeṇa paripāti tri-śakti-dhṛk \|\| \[bhā.pu. 2.6.31\]

ity-ādikasya dvitīyādau śrī-brahmādy-uktasyānusāreṇa
śāstrāntara-vilakṣaṇaṁ sarva-vedetihāsa-vedānta-sāraṁ
śrī-bhāgavata-siddhāntaṁ vadaṁs tatra ārraystāṁ tāvat svayaṁ
bhagavac-chrī-kṛṣṇa-māhātmyaṁ tad-aṁśāṁśasyāpi
kṛta-guṇādhiṣṭhātṛtva-līlasya śrī-viṣṇor vailakṣaṇyaṁ śrūyatām iti
ārraycayaṁs tac cābheda-śravaṇe'pi śiva-viṣṇvor
upādhi-dharma-yuktatvāyuktatve nirdiśya pratibimbavan
nyūnādhika-śaktitva-vyañjanayā sthāpayaṁs tad utprekṣite guṇa eva
doṣatvaṁ doṣa eva guṇatvaṁ ca pratipādayaṁs tad-vidhānām atimūrkhatvaṁ
vyañjayati---śiva iti yāvad adhyāya-samāpti \|

tatraiva śivasyopādhi-dharma-yuktatvaṁ darśayaṁs tādṛśa-vibhūti-hetutvaṁ
bodhayati dvābhyām \| śaśvac-chakti-yukta-krameṇāvirbhavan prathas tāvan
nityam eva śaktyā ārray sāmyāvastha-prakṛti-rūpopādhinā yuktaḥ
guṇa-kṣobhe sati triliṅgo guṇa-trayopādhiḥ prakaṭaiś ca sadbhis tair
guṇaiḥ saṁvṛtaś ca \|

nanu, tama upādhitvam eva ārray śrūyate kathaṁ tat-tad-upādhitvam ?
tatrāha---vaikārika iti \| aham ahaṁtvaṁ hi tat-tad-rūpeṇa tridhā sa ca
tad adhiṣṭhātety arthaḥ \| mukhyatayā nāstāṁ nāma anyad-guṇadvayaṁ
gauṇatayā tvāsta evety arthaḥ \|\|3\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ) :** śaśvac-chakti-yutaḥ
prathamatas tāvan nityam eva śaktyā guṇa-sāmyāvastha-prakṛti-rūpopādhinā
yuktaḥ \| guṇa-kṣobhe sati triliṅgo guṇa-trayopādhiḥ \| prakaṭeś ca
sadbhis tair guṇaiḥ saṁvṛtaś ca \|

nanu, tama-upādhitvam eva tasya śrūyate, kathaṁ tat-tad-upādhitvaṁ tatra
vaikārikaḥ ? iti \| aham ahaṁ-tattvaṁ hi tat-tad-rūpeṇa tridhā \| sa ca
tad-adhiṣṭhātety arthaḥ \|\| \[paramātma-sandarbha 14\]

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śaktyā māyayā yutaḥ
saṁsṛṣṭaḥ \| guṇaiḥ saṁvṛtaḥ asmān kṛpayā svīkurv iti vṛtatvāt triliṅgaḥ
triguṇamayaḥ \| na tu jīva iva tair balād baddha iti bhāvaḥ \|
triguṇamayatvaṁ vivṛṇoti---vaikārika iti \| ahaṁ tridheti ahaṅkārātmakaḥ
sa evaṁ trividho bhavaty evety arthaḥ \|\|3\|\|

**\...**

**\|\| 10.88.4 \|\|**

**tato vikārā abhavan ṣoḍaśāmīṣu kañcana \|**

**upadhāvan vibhūtīnāṁ sarvāsām aśnute gatim \|\|**

**śrīdhara-svāmī (bhāvārtha-dīpikā) :** vikārā mana-indriya-bhūta-rūpāḥ
\| ṣoḍaśetīndriya-devānām abheda-vivakṣayā \| kaṁcana yat kiñcid
vikāropādhikaṁ bhajann upādhy-anurūpāṇāṁ vibhūtīnāṁ svarūpaṁ prāpnotīti
\|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatas trividhāhaṅkārāt \|
nanv indriyādhiṣṭhātṛ-devānām api sāttvikāhaṅkāra-kāryatvenādhikānāṁ
dig-vātādīnāṁ sattvāt kathaṁ ṣoḍaśeti ced atrāha---atīndriya-devānām iti
\| amīṣu ṣoḍaśasu prakāśādiṣv adhiṣṭhāna-prakāreṣu kañcana
ākāśādy-upādhikaṁ, bhavāyākāśa-mūrtaye namaḥ ity ādi-mantrokta-mūrtikaṁ
śivam upādhāvan bhajan vibhūtīnām upādhy-anurūpāṇāṁ sarvāsāṁ gatiṁ
svarūpaṁ prāpnoti \| ākāśopādhika-sevanāt sarva-śabda-jñānaṁ viṣayeṣv
asaṅgaṁ ca jalpādhika-sevanena kūṭy-ādi-sāmarthyaṁ
rasa-parāvartana-sāmarthyaṁ ca \|
teja-upādhika-sevanenāgny-ādy-avagāhana-tat-stambhanādi-sāmarthyaṁ ca
labhate \| evaṁ yathāyathaṁ yojyam \|

nanu,, bhavatv evaṁ sopādhirasau prastute kim āgataṁ tatrāha---tata iti
\| tatas tena bhagavat-pratinidhī-bhūtenādhiṣṭhitād ahaṁ tattvāt
ṣoḍaśa-vikārā

anabhavan amīṣu vikāreṣu madhye sarvāsāṁ vibhūtīnāṁ sambandhe
kiñcanopādhāvan tad upādhikatvena tam upāsīno gati prāpyaṁ phalaṁ
labhate taṁ indriyāṇāṁ devānāṁ cābhedāttāni daśa, mana ekaṁ, bhūtāni
pañceti ṣoḍaśa \| kiñcaneti jaihvyam aupasthyaṁ mānasaṁ vā sukham
uddiśya adhāvan śivaṁ bhajan sarvāsāṁ vibhūtīnāṁ sampattīnāṁ gatiṁ
svarūpaṁ prāpnoti teṣāṁ paraspara-sāpekṣatvād eka-prāptāv api
sarva-viṣaya-sukhāni prāpnoti tat sukha eva sarva-sampattīnāṁ paryāpte
janatāratamyāt tat-tāratamyaṁ prāpnoti \| ataḥ śivasya guṇamayatvāt
sampadām api guṇamayatvāt-tad-bhajane tat-prāptir iti \| na tvad ukto
virodha iti bhāvaḥ \| śiva-viṣṇvādi-bhedābheda-vicāras tu
prathama-skandhe sattvaṁ rajastamaḥ taṁ padya-vyākhyāne kṛtaḥ sa
tatraiva dṛśyaḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tato'haṅkārād abhavann
utpannāḥ, ata evāmīṣu vikāreṣu madhye kiñcana sāmānyato vikārātmakaṁ
kiñcit tad vikārādhiṣṭhātṛtayā tad-rūpaṁ śrī-śivam upadhāvann ity arthaḥ
\| sarvāsāṁ vibhūtīnāṁ gatim aśnuta iti yenopādhinā bhajate,
tad-upādhy-anurūpam iti yathecchaṁ sarva-vibhūti-siddheḥ \| evaṁ
sva-vāsanānusāreṇa sopādhika-śrī-śiva-bhajanāt prāyo vibhūtaya eva
sidhyanti, na tu parama-padam iti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu bhavatv evaṁ sopādhir
asau prastute kim āgatam ? tatrāha---tata iti \| tatas tena
bhagavat-pratinidhī-bhūtenādhiṣṭhitād ahantād ahaṁ-tattvāt ṣoḍaśa-vikārā
abhavan evāmīṣu vikāreṣu madhye sarvāsāṁ vibhūtīnāṁ sambandhe
kiñcanopādhāvan tad-upādhikatvena tam upāsīno gatiṁ prāpyaṁ phalaṁ
labhate \|\|4\|\|

---------------------------------------------------------------------------------------------------------------------

**paramātma-sandarbhaḥ :** tatas tena
bhagavat-pratinidhi-rūpeṇādhiṣṭhitād ahaṁ-tattvāt ṣoḍaśa-vikārā ye
abhavan amīṣu vikāreṣu madhye sarvāsāṁ vibhūtīnāṁ sambandhinaṁ kañcana
upadhāvan tad-upādhikatvena tam upāsīno gatiṁ prāpyaṁ phalaṁ labhate \|
\[paramātma-sandarbha 14\]

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vikārāḥ ṣoḍaśeti \|
indriyāṇāṁ devānāṁ cābhedāt tāni daśa, mana ekam, bhūtāni pañca iti
ṣoḍaśa \| amīṣu madhye kiñcaneti aupasthyaṁ jaihvyaṁ mānasaṁ vā sukham
uddiśya upādhāvan śivaṁ bhajan sarvāsām eva vibhūtīnāṁ sampattīnāṁ gatiṁ
svarūpaṁ prāpnoti \| teṣāṁ paraspara-sāpekṣatvād eva prātāv api
sarva-viṣaya-sukhāni prāpnotīty arthaḥ \| tat-sukha eva
sarva-sampattīnāṁ paryāpter bhajana-tāratamyāt tat-tāratamyaṁ prāpnoti
\| ataḥ śivasya guṇamayatvāt sampadām api triguṇamayattāt tad-bhajane
tat-prāptir iti na tvad-ukto virodha iti bhāvaḥ \|\|4\|\|

**\...**

**\|\| 10.88.5 \|\|**

**harir hi nirguṇaḥ sākṣāt puruṣaḥ prakṛteḥ paraḥ \|**

**sa sarva-dṛg upadraṣṭā taṁ bhajan nirguṇo bhavet \|\|**

**śrīdhara-svāmī (bhāvārtha-dīpikā) :** upadraṣṭā sākṣī san \| yataḥ
sarva-dṛk sarvaṁ paśyati \| ataḥ prakṛteḥ para iti \| atredaṁ tattvaṁ---

> vastuno guṇa-sambandhe rūpa-dvayam iheṣyate \|
>
> tad-dharmāyoga-yogābhyāṁ bimbavat pratibimbavat \|\|
>
> guṇāḥ sattvādayaḥ śānta-ghora-mūḍhāḥ svabhāvataḥ \|
>
> viṣṇu-brahma-śivānāṁ ca guṇa-yantṛ-svarūpiṇām \|\|
>
> nātibhedo bhaved bhedo guṇa-dharmair ihāṁśataḥ \|
>
> sattvasya śāntyā no jātu viṣṇor vikṣepam ūḍhate \|\|
>
> rajas-tamo-guṇābhyāṁ tu bhavetāṁ brahma-rudrayoḥ \|
>
> guṇopamardato bhūyas tad-aṁśānāṁ ca bhinnatā \|\|
>
> ataḥ samagra-sattvasya viṣṇor mokṣa-karī matiḥ \|
>
> aṁśato bhūti-hetuś ca tathānanda-mayī svataḥ \|\|
>
> aṁśatas tāratamyena brahma-rudrādi-sevinām \|
>
> vibhūtayo bhavanty eva śanair mokṣo'py anaṁśataḥ \|\|

idam evābhipretya tatra tatrocyate śreyāṁsi tatra khalu sattva-tanor
nṛṇāṁ syuḥ \[bhā.pu. 1.2.23\] iti \| tathā sattvaṁ yasya priyā mūrtiḥ
\[bhā.pu. 10.89.18\] iti \| tathā sattvaṁ tat tīrtha-sādhanam \[bhā.pu.
10.89.19\] iti tathā, trayāṇām eka-bhāvānāṁ yo na paśyati vai bhidām
\[bhā.pu. 4.7.54\] iti \| tathā, na te mayy acyute'je ca bhidām aṇv api
cakṣate \[bhā.pu. 12.10.22\] ity ādi \| evaṁ ca sati na kiñcid
asamañjasam \| tat-tad-bhaktānāṁ tu kalaho moha-mātram iti \|\| 5-7 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra upākhyāne \| idaṁ
tattvaṁ tātparyam \| vastunaḥ cittaḥ \| guṇa-sambandhe sati ekasyaiva
tad udayaṁ bhavati \| tad dharmāṇāṁ guṇa-dharmāṇām \| yogena saguṇatvam
anyathā nirguṇatvam iti \| nirguṇaṁ bimba-samaṁ saguṇaṁ tu
pratibimba-samam iti svabhāvataḥ svabhāvena rūpeṇeti yāvat \|
guṇa-niyantṛtvaṁ svarūpaṁ yeṣāṁ teṣāṁ niyantr iti bhāva-pradhāno
nirdeśaḥ \| vastuto bhedo brahmādīnāṁ ārray do nāsti \| guṇa-dharma-kṛto
bhedo'pi na sarvathā kintv aṁśata evety āha---nātibheda ity ādi \|
brahma-rudrayo rajas-tamo-guṇa-kṛte vikṣepa-mūḍhate ārray tāṁ staḥ \|
sattva-guṇa-sambandhenāṁśato brahmāpi viṣṇur eva \| tathā rudro'pi \|
tama-ādi-guṇa-sambandhena viṣṇo rudratā brahmatā ca ārray evety
āha---guṇopamardata ity ādi \| samagra-sattvasya viṣṇoḥ sambandhinī
matir buddhir upāsanā-rūpā mokṣakarī, aṁśato raja-ādi-sambandhena
ārraysā vibhūty-ādi-hetur api \| svataḥ svabhāvataḥ \|
sāttvikītvenānandamayy eveti \| evaṁ brahma-rudra-bhaktā api rajas tama
upādhitayā ye tāv upāsate te vibhūty-ādi labhate \| ye
śuddha-sattva-rūpatvena tāv upāsate te mokṣam apīty abhipretyoktaṁ
svāmināṁśatas tāratamyenety-ādi \| tad abhipretya
samagra-sattva-rūpatvaṁ vicārya \| tatra tatrākhyāne \| evaṁ ca sati
trayāṇāṁ vāstavābhede sati \| na kiñcana samañjasam \| na ārray
manyatamasya nyūnatetio tat-tad-bhaktānāṁ viṣṇu-śivādi-bhaktānāṁ kalaha
ekasya vaiśiṣṭyāpādanam anyasya hīnatāpādanaṁ ca moha-mātram ajñānam
evety arthaḥ \|

atha cātra prakṛtopayogi-viśeṣo'pi śāstrāntara-vicārito likhyate \|
tathā hi---brahmādīnām eka-rūpatvaṁ cet, tarhi
tat-tan-māhātmya-para-purāṇādiṣv itara-nindā na syāt, dṛśyate ca sā \|
tathā ca---tad anyathānupapattyā sāmyam api durlabham aikyasya tu kā
kathā ? tathā ca, patantam anudhāvato baddho'pi gataḥ iti nyāyāpāta iti
ced atrāhuḥ śyāla-śunaka-nyāyena bheda-vādinaḥ koptpādanāya
tad-iṣṭa-devasyānya-para-purāṇeṣv apakarṣa-varṇanam iti \| pare tu
kalpa-bhedam āśrity svecchayā parasparasmāj janma-nimittakaṁ kvacid
utkarṣāpakarṣa-varṇanam ity āhuḥ---na hi nidnyānidyaṁ nindituṁ
pravartate'pi tu vidheyaṁ stotum iti nyāyād vidheyaṁ hi stūyate vastu,
iti nyāya-prāpta-tat-tad-vigrahāvacchinne'ca-dhyānādi-stutaye
tad-anya-vigrahāvacchinne śāpakarṣa-varṇanam \| tac ca yat paraḥ śabdaḥ
iti nyāyāt stitu-param eva \| yo'rthaḥ paras tātparya-viṣayo yasya sa
yat-paraḥ iti \| na tv anya-nindā-param api phalābhāvāt ubhaya-paratve
vākya-bhedāpatteś ca \| anyatrāpi hy evaṁ dṛśyate \| tad
yathā---sarva-śākhā-pratyayam ekaṁ karma iti nyāyān nānā-śākhyābhihitam
apy agnihotraṁ na bhidyate iti sthite kecit udite juhoti iti śrutim
āśrityodite'rke homaṁ kurvanti, kecid anudite juhoti iti śrutim
avalambyānudite juhvati \| tatra ye śākhina udaye juhvati, te---

udayan na khalu vā āditya āhavanīye tu raśmīn sandadhāti

ity upakramya

prātaḥ prātar anṛtaṁ te vadanti purodayāj juhvati \|

ye'gni-hotraṁ divā kīrtyam adivaḥ kīrtayantaḥ sūryo jyotir na tadā
jyotir eṣām \|

ity anudita-homaṁ nindanti \| ye tv anudaye juhvati, te---

ādityo vā astaṁ yann agnim anupraviśati

iti śrutim upajīvyaḥ,

yad udite sūrye prātar juhuyād yathātithaye pradrutāya
śūnyāyāvasathāhāryaṁ harati tādṛg eva tat

ity udita homaṁ nindanti \| anayoḥ svārtha-tātparya-kalpane
rāga-prāpta-surā-pānādivat kāla-dvaye tyājyasya śeṣiṇo homasyaiva bādhaḥ
\| tathā ca---yāvaj jīvam agnihotraṁ juhuyāt ity ādayaś codanā
uparudhyeran \| evaṁ ca kāla-bhedenāgnihotram iva guṇa-bhedena
vigraha-bhedena vā neśo bhidyate, tataś caikasminn īśe yo guṇādi-bhedena
bhedaṁ prakalpyaika-vigrahāvacchinnam upāsīno'nyaṁ nindati, sa
īśa-vimukhaḥ svāmi-drohān narakam etīti jñeyam \| tasmān naitāvatā
sarva-vigrahāvacchinneśaikya-vighātaḥ śaṅkya ity alaṁ prapañcena
prakṛtam anusarāmaḥ,

atha viṣṇor upādhi-rāhityaṁ darśayaṁs tādṛśa-parama-pumartha-hetutvaṁ
sthāpayati-har hīti \| hi-prasiddhau hetau vā \| prakṛter upādhitaḥ
paraḥ tad-dhar spṛṣṭaḥ, ata eva nirguṇo\'pi kuta-stri-liṅgatvādikam iti
bhāvaḥ \| atra hetuḥ---sākṣād eva puruṣa īśvaraḥ na tu
pratibimbavad-vyavadhānenety arthaḥ \| ato vidyāvidye mama tanū itivat
tanu-śabdopādānāt kutracit-sattva-śaktitva-śravaṇam api
prekṣādimātreṇopakāritvād iti bhāvaḥ \| ata eva sarveṣāṁ
śiva-brahmādīnāṁ dṛk jñānaṁ yasmāt-tathā-bhūtaḥ san upadraṣṭā
tadādi-sākṣī bhavati \| atas taṁ bhajan-nirguṇo bhavet
guṇātīta-phala-bhāg-bhavati \| ato yasyā lakṣmyāḥ patirasau sāpi
svarūpa-bhūtaiva-śaktir-na tu śivādyadhīnā pratītā \| prākṛta-vibhūti
khaṇḍayaty eva \| yathaiva vakṣyate yataḥ śāntir yato\'bhayaṁ---

> dharmaḥ sākṣād yato jñānaṁ vairāgyaṁ ca tad anvitam \|
>
> aiśvaryaṁ cāṣṭadhā yasmād-yaśaś cātmamalāpaham \|\| iti \|\|

ato guṇo vā doṣo vā vicāryatām iti bhāvaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi tu \| haris tu nirguṇo
guṇātītaḥ \| sākṣāt svayam eveti tasya sākṣād īśvaratvāt śrī-śivādīnāṁ
ca tad-avatāratvādinā pārasparyād evety arthaḥ \| yataḥ puruṣaḥ
sarvāntaryāmī \| yad vā, sākṣāt puruṣa īśvaraḥ, yataḥ prakṛteḥ paro dūre
vartamānaḥ, ataḥ sa evopadraṣṭā \| anyat tair vyākhyātam \|

yad vā, nirguṇatve hetuḥ---prakṛteḥ paraḥ puruṣaḥ pumān \| evaṁ
puruṣākhyayā prasiddhābhyāṁ śrī-śiva-brahmabhyāṁ vailakṣaṇyam uktam \|
tayoḥ prakṛti-saṁvalitatvāt \| tad uktam eva śakti-yuta ity ādi \| ataḥ
sarvāsāṁ sarvasya vā dṛśāṁ jñānānām upari draṣṭā \| anyato'dhika-jñātā
\| yad vā, sarvā dṛk jñānaṁ yebhyas teṣāṁ jñānendriyādīnām upadraṣṭā
antaryāmitayā nikaṭe dṛṣṭi-mātreṇa pravartaka ity arthaḥ \| iti
māyā-sambandha-rāhityam ato guṇātītatvaṁ ca sādhitam \| ato
lakṣmī-patitvena sarva-bhoga-yuktatve'pi tasya
prakṛti-sambandha-rāhityam eva siddham, śrī-vaikuṇṭhādi-varti-vibhūtīnām
api sac-cid-ānanda-rūpatvenāprākṛtatvāt \| tataś coktam eva---na yatra
māyā kim utāpare \[bhā.pu. 2.9.10\] ity ādi \|

atas taṁ bhajan sakāmo'pi krameṇa kṣīṇa-kāmo bhūtvā nirguṇo bhavet \|
guṇātīta-padaṁ prāpnotīty arthaḥ \| evaṁ śrī-hareḥ sarvata utkarṣaḥ
prāyaḥ parama-pada-dāyitvāt sarvāvatāra-bījatvāt, sarveśvaratvāc ca,
śrī-śivasya ca tad-bhakti-pravartaka-priyāvatāratve sāmye'pi prāyo
vibhūti-dātṛtvena, tad-guṇāvatāratvena, tad-adhīnatvena ca tasmāt
nyūnatvaṁ yujyata eveti susiddham \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha viṣṇor upādhi-rāhityaṁ
darśayaṁs tādṛśa-parama-puruṣārtha-hetutvaṁ sthāpayati---harir hīti \|
hi prasiddhau hetau vā \| prakṛter upādhitaḥ paraṁ tad-dharmair
aspṛṣṭaḥ, ata eva nir\[go.tā.u.' kutas triliṅgatvādikam iti bhāvaḥ \|
tatra hetuḥ---sākṣād eva puruṣa īśvaraḥ, na tu pratibimbavad
vyavadhānenety arthaḥ \| ato vidyāvidye mama tanū itivat
tanu-śabdopādānāt kutracit sattva-śaktitva-śravaṇam api
prekṣādi-mātreṇopakāritvād iti bhāvaḥ \| ata eva sarveṣāṁ
śiva-brahmādīnāṁ dṛk jñānaṁ yasmāt tathā-bhūtaḥ svarūpa-bhūtaiva śaktir
na tu śivādy-adhīnā pratīty-aprākṛta-vibhūtiṁ khaṇḍayaty eva \| yathaiva
vakṣyate, yataḥ śāntir yato'bhayaṁ---

> dharmaḥ sākṣād yato jñānaṁ vairāgyaṁ ca tad-anvitam \|
>
> aiśvaryaṁ cāṣṭadhā yasmād yaśaś cātma-malāpaham \|\| \[bhā.pu.
> 10.89.16\] iti \|

ato guṇo vā doṣo vā vicāryatām iti bhāvaḥ \|\|5\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ) :** hi prasiddhau hetau vā \|
haris tu prakṛter upādhitaḥ paras tad-dharmair aspṛṣṭaḥ \| ata eva trir
guṇo'pi kutas triliṅgatvādikam iti bhāvaḥ \| tatra hetuḥ sākṣād eva
puruṣa īśvaraḥ \| na tu pratibimbavad vyavadhānenety arthaḥ \| ato
vidyāvidye mama tanū \[bhā.pu. 11.11.3\] itivat tanu-śabdopādānāt
kutracit sattva-śaktitva-śravaṇam api prekṣādi-mātreṇopakāritvād iti
bhāvaḥ \| ata eva sarveṣāṁ śiva-brahmādīnāṁ dṛk jñānaṁ yasmāt
tathābhūtaḥ sann upadraṣṭā tad-ādi-sākṣī bhavati \| ataḥ sa taṁ bhajan
nirguṇo bhaved guṇātīta-phala-bhāg bhavatīti \|\| \[paramātma-sandarbha
14\]

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kuto nirguṇaḥ, yataḥ
prakṛteḥ paraḥ, svata eva guṇān atikramya sthitaḥ \| ato guṇātītasya
bhajanāt kathaṁ guṇamayīṁ sampadaṁ prāpnuṣur iti bhāvaḥ \| sarveṣāṁ
śivādīnām api jñānaṁ yataḥ sa iti \| taṁ bhajan jñāna-cakṣuḥ prāpnoti,
na tu sampad-udbhūtam ajñānāndhyam iti bhāvaḥ \| upadraṣṭā
guṇa-lepābhāvād audāsīnyena kevalaṁ sākṣīti taṁ bhajann api
guṇa-lepa-rahito nirguṇo bhavet \| ata evāgre vakṣyate---yataḥ śāntir
yato'bhayam \| dharmaḥ sākṣād yato jñānaṁ vairāgyaṁ ca tad-anvitam
\[bhā.pu. 10.89.15\] ity ādi \|\| 5-7 \|\|

**\...**

**\|\| 10.88.6 \|\|**

**nivṛtteṣv aśvamedheṣu rājā yuṣmat-pitāmahaḥ \|**

**śṛṇvan bhagavato dharmān apṛcchad idam acyutam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aśvamedheṣv iti \|
dakṣiṇā-bhedenaikāśvamedhasya tri-rūpatvād-bahutvam aviruddham \|
yuṣmat-pitāmaho yudhiṣṭhiraḥ \| idaṁ
lakṣmīśopāsaka-nairdhanyatad-dhīna-rudrādy
upāsaka-dhanikatva-lakṣaṇa-vaiparītyam \|

na kevalaṁ tasya svabhāvo\'yaṁ kintu vicāraś ceti \| tad-yogyaṁ
tad-vākyamayam itihāsam upakṣipati-samāpteṣv iti \|
nānā-mata-muni-sabhāyāṁ śrī-bhagavataiva nirṇītam astīti bhāvaḥ \| tad
evaṁ śāstrāntara-virodhasya daurbalyaṁ darśitam \| rājā yudhiṣṭhiraḥ \|
yusmat-pitāmaha iti \| tādṛśa-bhagavad-ātmīya-pautratvena tasya
protsāhanārtham atra praśne yogtā-vyañjanārthaṁ ca \| ata eva
gauravād-yuṣmad ity uktam \| bhagavatas tasmād eva
bhāgavata-dharmāñchṛṇvan idaṁ tvat-pṛṣṭam eva tad evaṁ ca dvayor
māhātmyam uktam \| acyutam iti \| sarvaiśvaryeṇa
bhaktavaśyatādi-sad-guṇair api paripūrṇaṁ kiṁ vā tasya gṛhe sadā
vartamānam iti bhāvaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** idam eva sākṣāt
śrī-bhagavan-mukha-vākyena draḍhayaṁs tat-prasaṅgam āha---nivṛtteṣv iti
sampāpteṣu \| pāṭhāntare'pi sa evārthaḥ \| rājā śrī-yudhiṣṭhiro
yuṣmat-pitāmaha ity anena tat-pautratvena śrī-parīkṣitaḥ
parama-dhanyatvaṁ, tena sākṣāt śrī-bhagavati tādṛśa-praśna-yogyatvaṁ ca
bodhayati \| ata eva gauravād yuṣmad iti ca \| bhagavataḥ śrī-kṛṣṇād
dharmān sarvān \| yad vā, tasmād eva bhāgavata-dharmān śṛṇvan, tac ca
bhaviṣyottarādau prasiddham \| idaṁ devāsura ity ādinā tvat-pṛṣṭam eva,
acyutam iti sarvaiśvaryeṇa bhakta-vaśyatādi-sad-guṇair vā paripūrṇam \|
kiṁ vā, tasya gṛhe sadā vartamānam iti bhāvaḥ \|\|6\|\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na kevalaṁ tasya svabhāvo'yaṁ,
kintu vicāraś ceti tad-yogyaṁ tad-vākyam itihāsam upakṣipati---nivṛtteṣv
iti \| ato mām ity asya pūrvārdhe tad-brahmeti \| katham-bhūtam \|
tat-tasmāt-prasiddhāt brahmato\'pi paramo\'taḥ sūkṣmaṁ durjeyaṁ cid-rūpā
mātrā śaktir yasya tam \| sac ca anantaṁ ca yat kaṁ paramānandas
tat-svarūpam \|\| 6-26 \|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.7 \|\|**

**sa āha bhagavāṁs tasmai prītaḥ śuśrūṣave prabhuḥ \|**

**nṛṇāṁ niḥśreyasārthāya yo'vatīrṇo yadoḥ kule \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa kaṇṇaḥ niḥśreyasāyety
ukter na kevalaṁ bhū-bhāra-haraṇam evāvatāra-prayojanam api tu
loka-niḥśreyasa-karaṇam apīty api jñeyam \| prāhety atra hetuḥ prītaḥ
svabhāvata eva tatrāpi śuśrūṣave śrotum icchave kiṁ vā, yato bhaktāya
nanu, tathāpi nijotkarṣaṁ tādṛśa-vinayādi-sad-guṇa-gaṇārṇavo vaktuṁ
nārhati tatrāhuḥ---yaḥ prabhuḥ svatantra eva san nṛṇām ity ādi-lakṣaṇaṁ
nijotkarṣatā-prakāśanaṁ vinā sva-bhaktya-sampattyā lokānāṁ
maṅgalāsiddher ity arthaḥ \| tad evam api yas tādṛśaṁ tad upadeśaṁ na
gṛhṇīta tasyaiva daurbhāgyam iti bhāvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavān parama-dayāluḥ,
tatra ca prītaḥ, tādṛśa-praśnena santuṣṭaḥ \| kiṁ vā, svabhāvata eva taṁ
prati premavān, tatrāpi śuśrūṣave śrotum icchave \| kiṁ vā, yato
bhaktāya \| kiṁ ca, prabhuḥ svata eva tad īśvaraḥ, ata evāha \| nanu
tathāpi tātparyeṇāyāntaṁ nijotkarṣaḥ tādṛśa-vinayādi-sadguṇa-gaṇārṇavo
vaktuṁ kila nārhati, tatrāha---nṛṇām iti \| niijotkarṣa-prakāśanaṁ vinā
svabhāktyasampattyā lokānāṁ maṅgalāsiddher ity arthaḥ \| yad vā,
bhagavattvādau hetuḥ---nṛṇām iti \| ata eva nijāśeṣaiśvarya-prakaṭanena
prabhavatīti prabhuḥ, vaktum ayogyam api parama-dayālutvādināheti bhāvaḥ
\|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ tasya
svabhāvo\'yaṁ kintu vicāraś ceti tad-yogyaṁ vākyam itihāsam
upakṣipati---nivṛtteṣv iti \| samāpteṣu iti nānā-mata-muni-sabhāyāṁ
śrī-bhagavataiva nirṇītam astīti prasiddham apīdamidam iti bhāvaḥ \| tad
evaṁ śāstrāntara-virodhasya daurbalyaṁ darśitam \| rājā yudhiṣṭhiraḥ
yuṣmat-pitāmaha iti tādṛśa-bhagavad ātmīya-pautratvena tasya
ātmāhanārtham atra praśne yogtāvyañjanārthaṁ ca ata eva gauravādy uṣmad
ity uktam \| bhagavatas tasmād eva bhāgavata-dharmān śṛṇvan idaṁ
tvat-pṛṣṭam eva taṁ ca dvayor māhātmyam uktam acyutam iti \|
sarvaiśvaryeṇa bhakta-vaśyatādi-sad-guṇair vā paripūrṇaṁ kiṁ vā, tasya
gṛhe sadā vartamānam iti bhāvaḥ \| āhety atra hetuḥ prītaḥ svabhāvata
eva tatrāpi śuśrūṣave śrotum icchave kiṁ vā, yato bhaktāya nanu, tathāpi
nijotkarṣaṁ tādṛśa-vinayādi-sad-guṇagaṇārṇavo vaktuṁ nārhati
tatrāhuḥ---yaḥ prabhuḥ svatantra eva san nṛṇām ity ādi-lakṣaṇaṁ
nijotkarṣatā-prakāśanaṁ vinā sva-bhakty asampattyā lokānāṁ
maṅgalāsiddher ity arthaḥ \| tad evam api yas tādṛśaṁ tad upadeśaṁ na
gṛhṇīta tasyaiva daurbhāgyam iti bhāvaḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.88.8 \|\|**

**śrī-bhagavān uvāca---**

**yasyāham anugṛhṇāmi hariṣye tad-dhanaṁ śanaiḥ \|**

**tato'dhanaṁ tyajanty asya sva-janā duḥkha-duḥkhitam \|\|**

**śrīdhara-svāmī (bhāvārtha-dīpikā) :** yasyāham anugṛhṇāmīti \| ayam
arthaḥ \| yo viṣayān parijihīrṣur api kathañcid vidyamāneṣu viṣayeṣu
sajjate, kliśyate ca, tasya viṣayāpahāra evānugraha iti \| yathāśrutatve
dhurvādīnām aiśvarya-virodhāt, athavā prathamaṁ vibhūtīḥ kāmānurūpā
dattvā śanair viṣaya-bhogāvasāne tasya nirvedam utpādya hariṣyāmi,
paramānugrahaṁ kartum iti \| tad uktaṁ bhagavataiva---na mayy
āveśita-dhiyāṁ kāmaḥ kāmāya kalpate \[bhā.pu. 10.22.26\] iti \|
duḥkha-duḥkhitam iti \| duḥkhād anu punar-duḥkhitam iva pratīyamānam ity
arthaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anugṛhṇāmi anugrahaṁ
kartum icchāmi \| nanu, dhana-haraṇaṁ ko\'yam anugraha iti ced atrāśayam
āha---ayam artha iti \| vidyamāneṣu viṣayeṣu \| dattāpahāritvadoṣam
āśaṅkayāha---athaveti \| prathamaṁ bhogecchāvasare \| tasya
nija-bhaktasya \| paramānugrahaṁ svāvāpti-lakṣaṇam \| tac ca
cīra-haraṇopākhyāne śrī-kṛṣṇenaivoktam ity āha---tad uktam ity ādi \|
tato mat-kṛta-dhana-nāśottaram \| adhanaṁ nirdhanam \| asya nirdhanasya
\| svajanā putrādayaḥ \| tyajanty anādaraṁ kurvanti \| ity artha
iti-dhana-hānyātīva duḥkhitam iti bhāvaḥ \|

atha kim āhety apekṣāyāṁ sa tu tu adevāsurety ādinā pṛṣṭasyottaraṁ
sasmitaṁ tad abhiprāya-viparītam evāhety āha---śrī-bhagavān uvāceti \|
yamupāsakam anugṛhṇāmi yaṁ tu kāmayamānaṁ anrgṛhnami kintu tad
abhiruci-mātramāpātataḥ sampādayāmi tasmā eva dhanaṁ dadāmīti bhāvaḥ \|
hariṣya iti luṭ-prayogo\'kṣamāyām \| anavaklṛptyamarṣayor
aṅkivṛtte\'pī\'ti smaraṇāt \| tad-dhana-darśanākṣamā-pūrvakaṁ harāmīty
arthaḥ \| śanair iti \| sahasā haraṇe tasya sarvācchādakaḥ sobha eva
syāc-chanair haraṇe tu krameṇa dhanād udāsinī-bhūtaḥ sat-saṅge ratiḥ
syād ity abhipretyeti bhāvaḥ \| tataḥ kiṁ tatrāha---tata iti śanair ity
asya tyajantīty anenāpy anvayaḥ \| ata eva duḥkhe vīpsā \|
kramād-dāridryātiśayaṁ prāptam ity arthaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hariṣya iti
bhaviṣyan-nirdeśaḥ \| haraṇāvaśyakatā-bodhanārthaṁ dhruvaṁ hareyam ity
arthaḥ \| evam agre kariṣya iti cādhanasyāpi svajanais tyāge
hetuḥ---duḥkheti \| vāraṁ vāraṁ dattasyāpi dhanasya muhur
haraṇenāsakṛd-duḥkhitasya duḥkha-nirasanāśakter ity arthaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** duḥkhāt
dhana-vigama-janyād api punar duḥkhitaṁ svajana-kartṛka-tyāgāt duḥkham
idaṁ bhagavad-dattatvāt tasya na karma-phalam \| sukham api
bhagavad-bhaktānāṁ na karma-phalam, kintu bhakter ananusaṁhitaṁ phalam
iti \| prathama-skandhe---dharmasya hy apavargasya ity atra bhīṣmoktāv
api pratipāditaṁ bhaktānāṁ bhakti-mātre pravṛtta
evāprārabdha-kuṭa-bīja-prārabdha-karmāṇāṁ krameṇa nāśa
utpala-sahasra-dala-bhedavad iti bhakti-śāstra-matam \| tathā ca, śrutir
gopāla-tāpanī---bhaktir asya bhajanaṁ, tad
ihāmutropādhi-nairāsyenāmuṣmin manaḥ kalpanam etad eva naiṣkarmyam iti
\| arthaś ca upādhi-nairāsyena kāmanā-rāhityena manaḥ kalpanaṁ kṛṣṇe
mana-ādi-sarvendriya-viniyogo yas tad eva bhajanam eva naiṣkarmyam iti
bhavati hi tātparyāt tācchabdya-mataḥ sāmānādhikaraṇyād bhajane pravṛtte
eva bhaktānāṁ naiṣkarmyaṁ sarva-karma-dhvaṁso bhavati \| deha-sthitis tu
bhajanādhikya-tat-phala-pratipādaka-bhagavad-acintya-śakter eveti ye tu
prārabdhe phale iva sukha-duḥkhe dṛśyete te bhagavad-datte eva \| yad
uktaṁ śrutibhiḥ---bhavad-uttha-śubhāśubhayoḥ \[bhā.pu. 10.87.40\]\|

bhakta-vatsalo bhagavān bhaktebhyaḥ kathaṁ duḥkhaṁ dadātīti cet, satyaṁ,
putra-vatsalo'pi pitā putrebhyo bhoga-dūrīkaraṇenādhyayanādi-kṛcchraṁ
yad dadāti, tad vātsalyaṁ, sa eva jānāti, na tu tadānīṁ tat-putrā apīti
\| na ca prahlāda-dhruvādibhyo bhoga-sampatti-sukha-mātra-dānāt
sādhakebhya eva hitārthinā bhagavatā duḥkhaṁ dīyate iti vācyaṁ,
siddha-śiromaṇīnāṁ yudhiṣṭhirādīnām api yatra dharma-suto rājā \[bhā.pu.
1.9.15\] ity atra suhṛt kṛṣṇas tato vipat iti \| bhīṣmoktau
duḥkha-śravaṇāt \| tasmāt, na hy asya karhicid rājan pumān veda
vidhitsitam \[bhā.pu. 1.9.16\] iti bhīṣmoktes tasya vidhitsitaṁ sa eva
bhakta-vatsalo veda, nānya iti siddhāntaḥ \| kiñcit tatra samāhitaṁ yat
tad api tatraiva dṛśyam \|

nanu ca sva-karmotthayor bhagavad-utthayoś ca sukha-duḥkhayor
bhogyatvena tulyatvāt ko viśeṣaḥ ? ucyate---karmotthānāṁ sukha-dukhānāṁ
bhogenāpi tad bījaṁ tiṣṭhaty eva , tadvatāṁ naraka-pātaś ca
karma-tāratamyavatāṁ sukha-duḥkha-tāratamyaṁ ceti tritayaṁ bhavet \|
bhagavad-utthānāṁ tu bhagavad-icchayaiva bījaṁ sā ca
prayojana-paryastaiva na tad-uttarā---jihvā na vakti
bhagavad-guṇa-nāma-dheyam \[bhā.pu. 6.3.29\] ity ādi yamoktes tadvatāṁ
na naraka-pātaḥ \| bhagavataḥ sneha-pātratvāt, na duḥkhātiśayaś ceti \|
karmottha-bhagavad-utthayoḥ śatru-kṛta-mātṛ-kṛta-tāḍanotthayor iva
duḥkhayor viṣāmṛtayor iva kutas tulyateti vivecanīyam \|

nanu ca sarva-samarthasya bhagavato bhakta-duḥkha-dānaṁ vinā kiṁ tat
prayojanaṁ na sidhyet ? satyam \| līlā-nidhes tasya na siddhyed eva,
bhakti-yogasya rahasyatva-rakṣārthaṁ nānānya-matānām utkhātābhāvārthaṁ
bhaktautkaṇṭhyādi-vardhanārthaṁ ca kvacit priyebhyo duḥkha-dānam api
tat-sukhodarkam eva, yathā nayanābhyāṁ kaṭutarāñjana-dānam iti \| tathā
hi, yadi bhaktāḥ sadā sukhina eva kṛtāḥ syus tadā---paritrāṇāya sādhūnāṁ
vināśāya ca duṣkṛtām \[gītā 4.8\] iti gītokta-nimittābhāve sati
kṛṣṇa-rāmādy-avatārā api na syuḥ \| yadi ca na syus, tadā
rāsādi-līlāmṛta-sindhau bhaktānāṁ khelanaṁ kathaṁ syād iti \|

nanu ca sādhu-duḥkha-trāṇātmakaṁ nimittaṁ vināpi tasyāvatāre ko doṣaḥ
syāt ? satyam \| bho bhrātas tvaṁ na rasābhijño'pi, śrūyatām \| yāminyāṁ
satyām eva sūryodayaḥ śobhate, grīṣme saty eva śītalāmbhaḥ sukhadam,
śīte saty evoṣṇāmbhaḥ \| tamasy eva dīpaḥ śobhate, na tu prakāśe \|
kṣut-pipāsāyāṁ satyām evānnam atisvādu bhavatīty alam ativistareṇa
\|\|8\|\|

**\...**

**\|\| 10.88.9 \|\|**

**sa yadā vitathodyogo nirviṇṇaḥ syād dhanehayā \|**

**mat-paraiḥ kṛta-maitrasya kariṣye mad-anugraham \|\|**

**śrīdhara-svāmī (bhāvārtha-dīpikā) :** sa punar bandhūnām āgraheṇa
dhanehayā pravṛtto'pi mad-anugraheṇa yadā niṣphalodyamo nirviṇṇaḥ syāt
tadā mad-anugraham iti mamāsādhāraṇam anugraham \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** patparair mat-parāyaṇaiḥ
saha \| kṛta-maitrasya kṛta-prīteḥ \| asādhāraṇaṁ mukti-lakṣaṇam
anugraham \| kariṣye mad anugraham iti dvitīyo\'yam anugraho\'sādhāraṇo
bhaktirasāmṛtavarṣī yad artham eva me prathamo\'nugraho
duḥkha-santāpa-phalo\'bhūd iti bhāvaḥ \| ata evānugrahaṁ kariṣya ity
aprayujya mad anugraham iti mām ivānugrahaṁ kariṣya ity arthaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mat-paraiḥ
kṛta-maitrasyety-ādi \| ko'sau mad-anugrahaḥ ? ekas tūkta eva, yasyāham
anugṛhṇāmi \[bhā.pu. 10.88.8\] ity ādi \| tenaivaṁ
vyākhyeyaṁ---anugṛhyate ity anugraho bhaktaḥ, mad-anugrahaṁ mad-bhaktaṁ
kariṣye \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nirviṇṇo viraktaḥ \|
mat-parair janaiḥ kṛtaṁ maitraṁ yasya \| yad vā, mat-paraiḥ saha kṛtaṁ
maitraṁ sauhṛdaṁ yena tasya \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kim āhety apekṣāyāṁ sa
tu tena devāsurety ādinā praṣṭasyottaraṁ savismitaṁ tad
abhiprāya-viparītam evāhety āha---śrī-bhagavān uvāceti \| yamupāsakam
anugṛhṇāmīti yaṁ tu kāmayamānaṁ nānugṛhṇāmi kintu yad abhiruci-mātram
āpātataḥ sampādayāmi \| asmā eva dhanaṁ dadāmīti bhāvaḥ \| hariṣya iti
luṭ-prayogo\'kṣamāyām \| anavaklṛptyamarṣayor akiṁvṛtte\'pī\'ti smaraṇāt
tatraiva dṛśyam \| nanu, ca

ud-dhana-darśanākṣamāpūrvakaṁ harāmīty arthaḥ \| śanair iti \| sahasā
haraṇe tasya sarvācchādakaḥ kṣobha eva syāc-chanairharaṇe tu krameṇa
dhanād udāsinī-bhūtaḥ

sat-saṅge ratiḥ syād ity abhipretyeti bhāvaḥ \| tataḥ kiṁ tatrāha---tata
iti \| śanair ity asya tyajantīty anenāpy anvayaḥ \| ata eva
duḥkhe\'tivīpsā ca kramād-dāridryātiśayaṁ prāptam ity arthaḥ \|\|8\|\|
tato\'pi kiṁ tatrāha---sa iti sārdhakena \| nirviṇṇo viraktaḥ tataś ca
dīna-dayayā mat-parair janaiḥ kṛtaṁ maitraṁ hitaṁ yasya tasya mad
anugrahaṁ mamābhirucitam anugrahaṁ kariṣye tatra tu luṭ-prayogo
vartamānasāmipye vartamānavadvā iti smaraṇāt śīghram eva karomity arthaḥ
\| tad evaṁ savāsanān pratyevoktaṁ na tu nirvāsanān śrīmat-prahlādādīn
pratīti labhyate tebhyo rājyādi-dānaṁ tu tan-mahima-vyañjanārtham eva
asādhāraṇa-tat-prāptes tathāpy anāsakteś ca anugrahasya tādṛśatvame
brahma-sāmyena vyañjayati-tad iti \|

tad anirvacanīya-vastu-svarūpaṁ yato brahma sarvato bṛhattamaṁ paramaṁ
sarvata utkṛṣṭaṁ durlabhaṁ durjeyaṁ ca sat
anādi-bhakta-paramparāsvanādita eva tat-sukhodakam eva, yathā \|

siddham anantaram uttara-kāle\'py aricchedyaṁ sarvatra hetuḥ cin-mānaṁ
tac-chakti-vilāsam iti vijñāyety ardha-padyam adhikam asāmpradāyikam \|
tad anugraha-phalatvena sarvatattvasya bhagavatā sāmānyatayaiva nirdeśaḥ
kṛtaḥ tad-viśeṣatayā tu jñeyaḥ ata ity ardhakam ato dhanāprāpter hetoḥ
janaḥ sādhāraṇaḥ

nanu, yasyāham anugṛhṇāmītyuktābhiprāyeṇa akāmaḥ sarvakāmo vā ity
uktarītyā ca tvam api dhanaṁ dadāsi tarhi katham anyān bhajate
tatrāha---sudurārādhyam iti \| tasyārādhanatattvājñānāc-chrī-bhagavataś
ca suvicāryaiva phala-dātṛtvāt iti bhāvaḥ \| tathoktaṁ tṛtīye---

> taṁ sukhārādhyam ṛjubhir ananya-śaraṇair nṛbhiḥ \|
>
> kṛtajñaḥ ko nu seveta durārādhyam asādhubhiḥ \|\| iti \|\|

athavā tad ajñānasya hetutvam eva vyañjayan sva-viśeṣaṇatvena
tad-brahmety ādikaṁ pūrvārdham uktaṁ tasmād-brahmato\'pi paramaṁ
brahmaṇo hi pratiṣṭhāham ity ādiprasiddham ataḥ sūkṣmaṁ durjeyaṁ yataś
cit-svarūpaṁ brahma ca mātrā aṁśo yasya ya dvā, cid-rūpā mātrā
śaktiryasya taṁ sac ca antaṁ ca kaṁ paramānandas tat-svarūpam iti \|\|
9-10 \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mat-parair ity ādi \|
kariṣye mad-anugraham iti mamānugraho yasmin sa mad-anugrahas taṁ
mad-bhaktaṁ kariṣyāmīty arthaḥ \| anyathā---yasyāham anugṛhṇāmīty
anenaiva pūrvam evānugrahokter uktokta-doṣaḥ syāt \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kariṣye mad anugraham iti
dvitīyo\'yam anugraho\'sādhāraṇo bhakti-rasāmṛtavarṣī yad artham eva me
prathamo\'nugraho duḥkha-santāpa-phalo\'bhūd iti bhāvaḥ \| ata
evānugrahaṁ kariṣye ity aprayujya mad anugraham iti mām ivānugrahaṁ
kariṣya ity arthaḥ \|\|9\|\|

**\...**

**\|\| 10.88.10 \|\|**

**tad brahma paramaṁ sūkṣmaṁ cin-mātraṁ sad anantakam \|**

**vijñāyātmatayā dhīraḥ saṁsārāt parimucyate \|\|**

**śrīdhara-svāmī (bhāvārtha-dīpikā) :** tam evāha---tad brahmeti \| ataḥ
paścād api mokṣam arocayan \| aty-āsakto jana ity arthaḥ \|\| 10-11 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam evānugraham eva
yat-sūkṣmaṁ paramaṁ brahma tan-māṁ hitvā \| ataḥ
paścād-dhana-nāśottara-kāle\'nyaṁ bhajate \| ity artha
iti-dhanādi-nāśe\'pi sad-vāsanā-nāśābhāvād-devatāntaram evaṁ vasukāmo
vasūdrān ity ādi-vākyair dhanādi-pradaṁ matvārādhayatīti bhāvaḥ \| ata
evānugrahaṁ sva-tulyatvena viśinaṣṭi---tad-brahmeti \| bṛhattamatvāt
bahiraṅga-loka-durlakṣyatvāc ca brahma-tulyaṁ paramaṁ sarvotkṛṣṭam \|
anugrāhyasya bhaktasyāpy agamyatvāt sūkṣmaṁ prema-rasānubhāvakatvāt
cinmātram \| prākṛta-sukha-rāhityāt mātra-pada-prayogaḥ sat
sarvakāla-sattākam \| anantakaṁ nāsty antakabhayaṁ yata ity
ananu-saṁhita-phala-rūpaḥ saṁsāra-kṣayaś coktaḥ \| kvacid atra vijñāya
ity ardhakam asti tad asāmpradāyikam iti \| ata ity ardhakam \| ato
dhanāprāpter hetoḥ \| janaḥ sādhāraṇaḥ \| yasyāhamanugṛhṇāmī
tyuktābhiprāyeṇa akāmaḥ sarvakāmo vā ity uktarītyā ca tvam api dhanaṁ
dadāsi tarhi katham anyān bhajante tatrāha---sudurārādhyam iti \|
tasyārādhanatattvājñānāc-chrī-bhagavataś ca suvicāryaiva phala-dātṛtvāt
iti bhāvaḥ \| tathoktaṁ tṛtīye---

> taṁ sukhārādhyam ṛjubhir ananya-śaraṇair nṛbhiḥ \|
>
> kṛtajñaḥ ko na seveta durārādhyam asādhubhiḥ \|\| iti \|\|

athavā tad ajñānasya hetutvam eva vyañjayan sva-viśeṣaṇatvena
tad-brahmetyādy ardyam uktam \| tasmād-brahmato\'pi paramaṁ brahmaṇo hi
pratiṣṭhāham ity ādi-prasiddham \| ataḥ sūkṣmaṁ durjeyaṁ yataś
cit-svarūpaṁ brahma ca mātrā aṁśo yasya, yad vā, cid-rūpā mātrā śaktir
yasya tam \| sac ca anantaṁ ca yat kaṁ paramānandas tat-svarūpam iti
\|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tad brahmety-ādi \|
māṁ durārādhyaṁ hitvā \| tat tasmāt \| śivādīn bhajate \| māṁ kīdṛśam ?
sudurārādhyaṁ sukhārādhyaṁ durārādhyaṁ ca \| mokṣākāṅkṣí sulabhaṁ,
premākāṅkṣí tu durlabham \| sulabhatvena mokṣadam, durlabhatvena
premadam \| athavā, mokṣadatvena sulabham, premadatvena durlabham \|
ataḥ sulabhatvena brahmety-ādi-prāg-uktāni viśeṣaṇāni, durlabhatvena mām
ity aṅgulyā nirdiṣṭatvena viśeṣya-padam \|\| 10-11 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad anirvacanīyam \|
yataḥ paramaṁ sūkṣmam atyantāvyaktam \| tatra hetuḥ---cin-mātraṁ
jñāna-svarūpam \| ataḥ sat nityam anantaṁ cāparicchinnam iti sarvathā
prapañcād vailakṣaṇyam uktam \| yad vā, nirviśeṣatvādāv api
vividha-viśeṣavattvādinānirvacanīyam \| ata eva sūkṣmaṁ durvitarkyaṁ
paramaṁ brahma śrī-vaikuṇṭha-lokam ity arthaḥ \| yataś cin-mātraṁ
jñāna-ghanaṁ, sat satyam anantaṁ ca tat kaṁ
ceti---aparicchinna-sukha-svarūpaṁ cety arthaḥ \| yad vā, anantaṁ kaṁ
yasmiṁs tat \|

athavā, tat sarva-śreṣṭhatamatayā suprasiddhaṁ nigūḍhaṁ vā vastu
mat-prema-lakṣaṇam \| brahma sarva-vyāpakam \| kiṁ vā, paramaṁ brahma,
tasyāpi sac-cid-ānanda-ghanatvāt \| ata eva sūkṣmam ity ādi \| anyat
tair vyākhyātam \| tatra tam evāheti kārya-kāraṇayor abhedābhiprāyeṇa \|
yad vā, śrī-bhagavato guṇānām api saccidānanda-rūpatvena tādṛśatvād iti
\| athavā, tat tasmān mad-anugrahāt \| kiṁ vā, tataḥ paścāt prāpnotīti
bhavatīti vā śeṣaḥ \| vijñāyety ādy ardha-padya-sad-bhāve cātmatayā
nija-svarūpeṇa vijñāyānubhūya dhīraḥ sad-bhaktaḥ san,
śrī-vaikuṇṭha-lokaṁ labdhvā saṁsārāt parito mucyate, ato dhana-kṣayāder
hetor māṁ hitvānugraha-vidhāne'pi sudurārādhyaṁ bahu-prayāsaiś
cira-kālenaiva prasādyam ity arthaḥ \| idam api tyāge hetv-antaram
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sārdham \| ato mām ity asya
pūrvārdhaṁ tad brahmeti \| māṁ kathambhūtam ? tat tasmāt prasiddhād
brahmato'pi paramam ataḥ sūkṣmaṁ durjñeam \| cid-rūpā mātrā śaktir yasya
tam \| sac ca anantaṁ ca yat kaṁ paramānandas tat-svarūpam \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mat-paraiḥ saha
kṛta-maitratvasyānantaraṁ bhaktatva-kṛtau satyāṁ yad bhavati, tad
āha---tad brahmeti sārdhena \| ataḥ kāraṇān māṁ sudurārādhyaṁ
sukhārādhyaṁ duḥkhārādhyaṁ ca, dvandvāt para-śrūyamāṇaḥ śabdaḥ pratyekam
abhisambadhyate, hitvānyān devān bhajate, mokṣākāṅkṣiṇāṁ sulabhaṁ,
premākāṅkṣiṇāṁ durlabhaṁ, mokṣa-pradatvena sulabham, prema-pradatvena
durlabham \| ubhayatvena viśeṣaṇaṁ viśeṣyaṁ ca \| tatra mokṣa-pradatayā
sulabhatve viśeṣaṇaṁ tad brahmeti \| paramaṁ sūkṣmaṁ cin-mātraṁ
cid-ekātmakaṁ sat sattā-mātram anantakaṁ vyāpakam \| prema-pradatayā
durlabhatve'py etāni viśeṣaṇāni \| tad yathā---tad brahma paramaṁ tat
prasiddhaṁ yad brahma nirviśeṣaṁ niṣkriyam \| tato'pi parā utkṛṣṭā yā
śobhā yasya, sūkṣmaṁ suṣṭhu śobhanā kṣmā yasmād dharaṇībhārāpahārakam \|
su-śabdasya dīrghatvam ārṣam \| pāṇīya-sūyavasa \[bhā.pu. 10.21.18\] ity
ādivat \| cin-mātraṁ cic caitanyaṁ mātrā śaktir yasya, sad-anantakaṁ
satāṁ bhaktānām anantaṁ kaṁ sukhaṁ yasmād iti mām ity asya viśeṣaṇāni
iti mokṣato'pi premṇo durlabhatvaṁ darśitam \|\| 10-40 \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ata evānugrahaṁ
sva-ulyatvena viśinaṣṭi-tad-brahmeti \| bṛhattamatvāt
bahiraṅga-loka-durlakṣyatvāc ca brahma-tulyaṁ paramaṁ sarvotkṛṣṭam
anugrāhyasya bhaktasyāpy agamyatvāt sūkṣmaṁ prema-rasānubhāvakatvāt
cinmātraṁ prākṛta-sukha-rāhityāt mātra-pada-prayogaḥ sat
sarva-kāla-sattākam anantakaṁ nāsty antakabhayaṁ yata ity
ananu-saṁhita-phala-rūpaḥ saṁsāra-kṣayaścoktaḥ \| kvacid atra
vijñāyetyardha-padyam adhikaṁ tad asāmpradāyikam iti śrī-vaiṣṇava-toṣaṇī
vyāvahārika-sukha-vināśakatvāt su-durārādhyam \|\|10\|\|

**\...**

**\|\| 10.88.11 \|\|**

**ato māṁ su-durārādhyaṁ hitvānyān bhajate janaḥ \|**

**tatas ta āśu-toṣebhyo labdha-rājya-śriyoddhatāḥ \|**

**mattāḥ pramattā vara-dān vismayanty avajānate \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato māṁ vihāyānyam
upāsate tato hetos te tān varadātṝnevāvajānate teṣām eva devānām avajñāṁ
kurvata ity arthaḥ \| tatra hetuḥ---labdha-rājyety ādi \| mattā
madyādinā \| pramattās tām asādidevārādhanādinā \| tac ca teṣāṁ bhajanaṁ
prāpte phale vaiparītyāyaiva syād ity āha---tata iti \| āśutoṣebhyo
vicāraṁ vinaiva tuṣyadbhayo\'nyebhyaḥ \| uddhatāḥ atikrānta-maryādāḥ
mattā garvitāḥ pramattāś ca anavahitāḥ santaḥ varadān api tān kāle na
vismarantyeva kathañcit smaraṇe\'py avajānate ca avajñā-viṣayīkurvate ca
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat tasmād bhajanād
dhetoḥ \| anantaraṁ vā \| te dhanādi-kāmenānya-bhaktāḥ \|
tan-nāmāgrahaṇaṁ vinayāt \| uddhatā atikrānta-maryādāḥ \| mattā garvitāḥ
\| pramattāś cānavahitāḥ santaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca teṣāṁ bhajanaṁ prāpte
phale vaiparītyāyaiva syādity āha---tata iti \| āśutoṣebhyaḥ vicāraṁ
vinaiva tuṣyadbhayo\'nyebhyaḥ uddhatāḥ atikrānta-maryādāḥ mattā garvitāḥ
pramattāś cānavahitāḥ santaḥ varadān api tān kālena smaranty eva
kathañcit-smaraṇe\'py avajānate ca \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pramattāḥ
parāmarś-aśūnyāḥ \|\| 11-15 \|\|

**\...**

**\|\| 10.88.12 \|\|**

**śrī-śuka uvāca---**

**śāpa-prasādayor īśā brahma-viṣṇu-śivādayaḥ \|**

**sadyaḥ śāpa-prasādo'ṅga śivo brahmā na cācyutaḥ \|\|**

**śrīdhara-svāmī (bhāvārtha-dīpikā) :** etad evetihāsena spaṣṭayitum āha
śāpa-prasādayor iti brahmā cety anvayaḥ \|\| 12-13 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinendrādi-grahaḥ \|
sadyo jhaṭity eveṣad apy aparādhe \| śāpas tatheṣad apy arcane prasādo
yasya sa tathā śivo brahmā ceti dvāvetādṛśau acyuta ity arthaḥ \|
śrī-bhagavad uktarītyā teṣām āśutoṣatā-prāptāvicāratvam \| tathāpi
śrī-bhagavad āśraya-balena sarva-siddhim \| śrī-bhagavatastu
sudurādhyatā-prāpta-suvicāratvaṁ teṣāṁ śrī-bhagavad āśraya-mūlānāṁ
sadāṅgīkāraṁ cetihāsena darśayitum upanyasyati---śāpeti \| śāpe prasāde
varadāne ca īśāḥ samarthāḥ ādi-śabdādindrādayaḥ \| aṅga bho rājan ! iti
satyam evedam iti bhāvaḥ \| acyuta iti nija-tat-tad-guṇa-cyutir rāhityāt
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ susiddhaṁ
śrī-śivataḥ śrī-harer utkarṣam evetihāsena draḍhayati-śāpety ādinā \|
śāpe prasāde ca varadāne īśāḥ samarthāḥ, kiṁ vā, tayoḥ svāminaḥ,
ādi-śabdād indrādayaḥ, aṅga! bho rājann iti satyam evedam iti bhāvaḥ \|
acyuta iti nija-kāruṇya-dhairyādi-guṇa-vicyuta-rāhityāt \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavad uktarītyā teṣām
āśutoṣatā-prāptā-vicāratvaṁ tathāpi śrī-bhagavad āśraya-balena
sarva-siddhi śrī-bhagavatas tu durārādhyatā-prāpta-suvicāratvaṁ teṣāṁ
śrī-bhagavad āśraya\[mūlānām\] bhūtānāṁ sadāṅgīkāraṁ cetihāsena
darśayitum upanyasyati---śāpeti \|

[pāpe]{.mark} prasāde varadāne ca īśāḥ samarthāḥ ādi-śabdādindrādayaḥ
aṅga bho rājan ! iti satyam evedam iti bhāvaḥ \| acyuta iti
nija-tat-tad-guṇa-cyutir rāhityāt \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.88.13 \|\|**

**atra codāharantīmam itihāsaṁ purātanam \|**

**vṛkāsurāya giriśo varaṁ dattvāpa saṅkaṭam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra śivasya
sadyaḥ-prasādatve purāvidaḥ pūrva-vṛttāntajñāḥ paurāṇikā ity arthaḥ \|
purātanam iti kvācit kaḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** purāvidaḥ
pūrva-vṛttāntajñāḥ paurāṇikā ity arthaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** purāvidaḥ pūrva-vṛttāntajñāḥ
paurāṇikā ity arthaḥ \| purātanam iti kvācitkam \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.88.14 \|\|**

**vṛko nāmāsuraḥ putraḥ śakuneḥ pathi nāradam \|**

**dṛṣṭvāśu-toṣaṁ papraccha deveṣu triṣu durmatiḥ \|\|**

**śrīdhara-svāmī (bhāvārtha-dīpikā) :** śakuneḥ putraḥ \|\| 14-15 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pathi dṛṣṭveti
kākatālīyenaiva saṅgamena tasya duṣṭatvaṁ tatraivāpṛcchad iti sad
vyavasāyān abhijñatvaṁ ca darśitam \| triṣu brahmādiṣu \| āśutoṣaṁ
prema-prasādam \| durmatitvaṁ ca agre prakaṭī-bhaviṣyati \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** patiṁ dṛṣṭvā triṣu
śrī-brahmādiṣu madhye āśutoṣam, durmatir iti vakṣyamāṇa-duṣṭavarecchayā
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pathi \| iti
buddhi-pūrvakatvābhāvenaiva tataś ca saṅgamena tasya duṣṭatvaṁ
tatraivāpṛcchad iti sad-vyavasāyān abhijñatvaṁ ca daśitaṁ triṣu
brahmādiṣu ye āśutoṣam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.88.15 \|\|**

**sa āha devaṁ giriśam upādhāvāśu sidhyasi \|**

**yo'lpābhyāṁ guṇa-doṣābhyām āśu tuṣyati kupyati \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa nāradaḥ \| sidhyati
kṛtārtho bhaviṣyati \| vartamāna-samīpe bhaviṣyati laṭ \| te giriśaḥ \|
āśu upādhāva sevasva \| tataś ca sidhyasi samīpa eva setsyasi
siddhaspaṣṭārtho bhaviṣyasīty arthaḥ \| alpābhyām iti alpena
[nyunena]{.mark} tuṣyati \| alpena doṣeṇa kupyatīty arthaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sidhyasi, sāmīpye
vartamānā, setsyasi siddheṣṭārtho bhaviṣyatīty arthaḥ \| alpābhyām iti
alpaguṇena tuṣyati, alpa-doṣeṇa kupyati cety arthaḥ \| apṛṣṭasyāpy
āśukopasyoktiḥ, āśutoṣasyaiva dṛṣṭāntatayā dārḍhyam \|\| 15-26 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āśu upādhāva tataś ca
sidhyasi samīpa eva setsyasi saddhe spaṣṭārtho bhaviṣyatīty arthaḥ \|
alpābhyam sad-guṇena tuṣyati alpa-doṣeṇa kupyati cety arthaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.88.16 \|\|**

**daśāsya-bāṇayos tuṣṭaḥ stuvator vandinor iva \|**

**aiśvaryam atulaṁ dattvā tata āpa su-saṅkaṭam \|\|**

**śrīdhara-svāmī (bhāvārtha-dīpikā) :** susaṅkaṭam āpa kailāsotpāṭanaṁ
purapālanaṁ ca \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daśāsyabāṇayoḥ
rāvaṇa-bāṇāsurayoḥ \| tatas tad uparitoṣāt \| nanv evaṁ cet tarhi
bibhemi ceti nāśaṅkyaṁ yato harāl-labdhavarasya \| tavāsau na kim api
kartuṁ śakṣyatīty āha dṛṣṭānta-dvārā---daśeti \| sakāmatvāt bandinor iva
stuvatos tuṣṭaḥ san susaṅkaṭaṁ bahusaṅkaṭaṁ krameṇa

kailāsotpāṭanaṁ purapālana-rūpaṁ cāpeti tair vyākhyātam \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv evaṁ cet tarhi bibhemi
ceti nāśaṅkyaṁ yato harāl-labdha-varasya tava na kiñcit-kartum asau
śakṣyatīti dṛṣṭānta-dvārā darśayati---śeti \| bandinor iva stuvatoḥ
sakāmatvāt \| atra bāṇāsurāt susaṅkaṭa-prāptiḥ svena
yuddha-prārthanā-rūpā śrī-bhagavatā saha yuddhādi-duḥkha-rūpā jñeyā \|
prācīna-kalpānusāreṇedam udāhṛtam \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** su-saṅkaṭaṁ krameṇa
kailāsotpāṭanaṁ purapālanaṁ ca \|\|16\|\|

**\...**

**\|\| 10.88.17 \|\|**

**ity ādiṣṭas tam asura upādhāvat sva-gātrataḥ \|**

**kedāra ātma-kravyeṇa juhvāno'gni-mukhaṁ haram \|\|**

**śrīdhara-svāmī (bhāvārtha-dīpikā) :** svagātrata upādhāvat katham
ātmakravyeṇa sva-māṁsena juhvāna iti \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \| taṁ rudram \|
agnir mukhaṁ yasya tam \| kedāre tan-nāmaka-kṣetre \| sva-gātrato
nija-śarīreṇa \| upādhāvad asevata \| kedārākhye śiva-kṣetre \| agnir
mukhaṁ yasyeti sarva-devānām agnim-ukhatvāt tam uddiśyāgnau homamṁ
kurvann ity arthaḥ \| sva-gātrataḥ sakāśāt \| ātmanā chinnaṁ kravyaṁ
māṁsamātma-kravyam iti madhyama-pada-lopī samāsaḥ \| tena \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam ubhayos toṣakayo
rājasatvaṁ darśayitvā tamo-miśratvaṁ darśayati---itīti tubhyām \|
kedārākhye śiva-kṣetre agnir mukhaṁ yasyeti sarva-devānām
agni-mukhatvāttam uddiśyāgnau homaṁ kurvann ity arthaḥ \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svagātrataḥ sakāśāt
ātma-kravyeṇa ātmanaiva chinena māṁsenety arthaḥ \|\|17\|\|

**\...**

**\|\| 10.88.18 \|\|**

**devopalabdhim aprāpya nirvedāt saptame'hani \|**

**śiro'vṛścat sudhitinā tat-tīrtha-klinna-mūrdhajam \|\|**

**śrīdhara-svāmī (bhāvārtha-dīpikā) :** avṛścac-chettum udyataḥ
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svadhitinā churikayā \|
svadhitiś churikā matā iti kośāt \| tat-tīrthena kedārapādodakena
klinnānyādrāṇi mūrdhajāni śiroruhāṇi yasya tac-chiraḥ \| devasya
nijārādhyasya śivasyopalabdhiṁ darśanam \| nirvedāt duḥkhāt \|
svadhitinā khaḍgena paraśvadhena vā \| svadhitiś chedanārha-śastre iti
kośakārāḥ \| nityaṁ triṣavaṇa-paratvāt-klinnakeśaṁ chedanārthaṁ sadyaḥ
snānād vā \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devasya nijārādhyasya
śivasyopalabdhiṁ samīpe prāptiṁ darśanaṁ vā nirvedāt duḥkhāt svadhitinā
khaḍgena paraśvadhena vā tasya tīrthena ā sarvataḥ klinnā ārdrā \|
mūrdhajā yasmin tat nityaṁ triṣavaṇaparatvāt kiṁ vā, chedanārthaṁ sadyaḥ
snānāt \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avṛś cat chettum udyataḥ
sudhitinā khaḍgena tat-tīrtha eva āklinnāḥ samyag ārdrībhūtā mūrdhajāḥ
yat tat \|\|18\|\|

**\...**

**\|\| 10.88.19 \|\|**

**tadā mahā-kāruṇiko sa dhūrjaṭir**

**yathā vayaṁ cāgnir ivotthito'nalāt \|**

**nigṛhya dorbhyāṁ bhujayor nyavārayat**

**tat-sparśanād bhūya upaskṛtākṛtiḥ \|\|**

**śrīdhara-svāmī (bhāvārtha-dīpikā) :** mūrtimān agnir iva dedīpyamānaḥ
vayam adhunātanā yathākiñcid-duḥkhena martukāmaṁ vārayāmas tadvad iti sa
ca upas-kṛtākṛtiḥ paripūrṇa-deho\'bhavat taṁ nyavārayad evamāha ca
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā śiraś chedanāvasare
\| yorcitaḥ sa dhūrjaṭiḥ rudraḥ \| tam iti śeṣaḥ \|
tri-liṅgatvāt-sattva-guṇodayam apy āha---tadeti \| tadā sadya eva
mahā-kāruṇikaḥ binā-vicāraṁ kāruṇyodayāt \| yathā vayam iti
ajahal-lakṣaṇayā sādhāraṇa-jana-prāptiḥ \| dṛṣṭāntatvaṁ ca
mahā-kāruṇikatayeśvaratva-tyāgena brahmā aura taikika-sādṛśya-prāpteḥ \|
anyathāntaḥpreraṇayaiva tad-vāraṇa-sambhavāt \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** triliṅgatvāt-sattva-guṇodayam
apy āha---tadeti \| sadya eva sa cety anvayaḥ \| duṣṭe\'pi kāruṇyodayāt
mahā-kāruṇikaḥ yathā vayam iti jahal-lakṣaṇayā sādhāraṇa-jana-prāptiḥ
tad-dṛṣṭāntatvaṁ ca mahā-kāruṇikatayeśvaratva-tyāgena
laukika-sādṛśya-prāpteḥ \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vayam adhunā yātanā yathā
duḥkhena martukāmaṁ janaṁ vārayāmas tadvat sa ca upaskṛtākṛtiḥ
paripūrṇa-deho\'bhūt \|\|19\|\|

**\...**

**\|\| 10.88.20 \|\|**

**tam āha cāṅgālam alaṁ vṛṇīṣva me**

**yathābhikāmaṁ vitarāmi te varam \|**

**prīyeya toyena nṛṇāṁ prapadyatām**

**aho tvayātmā bhṛśam ardyate vṛthā \|\|**

**śrīdhara-svāmī (bhāvārtha-dīpikā) :** toyenāpi bhajatāṁ prītaḥ syāṁ
tvayā tu deho vṛthāpīḍyata iti \|\| 20-21 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** taṁ vṛkāsuram \| yathā
nikāmaṁ nitarāṁ kāmam anatikramya yathābhīṣṭam ity arthaḥ \| prīyeya
prīto bhaveyam \| aṅgeti salālana-sambodhanam \| alaṁ sva-śiraś
chedanena prayojanaṁ nāstīty arthaḥ \| vīpsā tu vaiyagryāt \| me mattaḥ
\| yathā niṣkāmaṁ svākhilecchānusāreṇa abhikāmam ity api pāṭhaḥ \| varam
ity ubhayatrānveti \| aho khede \| devāt-sarva-sad-vara-pradād api
śrī-śivāt \| devam iti vā pāṭhaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aṅgeti salālana-sambodhanam
alaṁ sva-śiraś chedena prayojanaṁ nāstīty arthaḥ \| vīpsā vaiyagryāt me
matto yathā niṣkāmaṁ svākhilecchānusāreṇa abhikāmam iti vā pāṭhaḥ varam
ity ubhayato\'py anvayaḥ \| aho khede \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** alam alaṁ śiraś chedenety
arthaḥ \|\| 20-22 \|\|

**\...**

**\|\| 10.88.21 \|\|**

**devaṁ sa vavre pāpīyān varaṁ bhūta-bhayāvaham \|**

**yasya yasya karaṁ śīrṣṇi dhāsye sa mriyatām iti \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa vṛko devaṁ devādity
arthaḥ \| tādṛśa-varaṇe hetuḥ pāpīyān iti \| caturtha-koṭikeneyasunā
tasyātīva pāpitvaṁ dhvanitam \| yasya yasyeti vīpsayā tasya sakṛttvaṁ ca
vārayati \| devādikaṁ ca sarvaṁ parāmṛśati \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devāt sarva-sad-vara-pradād
api śrī-śivāt devam iti vā pāṭhaḥ tādṛśavaraṇe hetuḥ pāpīyān iti yasya
yasyeti vīpsayā tasya sakṛttvaṁ ca nivārayati devādikaṁ sarvam eva
parāmṛśati ca \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.22 \|\|**

**tac chrutvā bhagavān rudro durmanā iva bhārata \|**

**om iti prahasaṁs tasmai dade'her amṛtaṁ yathā \|\|**

**śrīdhara-svāmī (bhāvārtha-dīpikā) :** dātum anarham api dattavān
sarpaya kṣīram iva \|\| 22-23 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad vacaḥ \| durmanā api
prahasann iva sva-daurmanasyam aprakāśayann iva \| tasmai vṛkāya \| om
ity uktvā dade \| apātrāyādeyadāne dṛṣṭāntaḥ-aherahaye\'mṛtaṁ dugdham
iva \| ghṛta-kṣīra-jale\'mṛtam iti vyāḍiḥ \| tac chrvaṇāt durmanāḥ
duḥkhita-cittaḥ \| iti śrī-bhagavatas tat-pratīkāra-sambhāvanayā
daurmanasya-hāsāt \| tatra hetuḥ bhagavān iti \| sarvajña ity arthaḥ \|
tasya durmatitvena prahasan \| amṛtatva-sāmyaṁ varamātrāṁśe \| he
bhārateti bharata-vaṁśa-bīja-bhūto bhavān, yathā śrī-bhagavatā rakṣitas
tathā tad-bhayāj-jagad akṣiṣyata iti bhavatā kāpi cintā na kāryeti
bhāvaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac-chravaṇāt durmanāḥ
duḥkhita-citta iveti \| śrī-bhagavatas tat-pratīkāra-sambhāvanayā
daurmanasya-hāsāta tatra hetuḥ bhagavān sarvajña iti tasya durmatitvena
prahasan amṛta-sāmyaṁ varatvamātrāṁśe he bhārateti
bharata-vaṁśa-bīja-bhūto bhavān yathā śrī-bhagavatā rakṣitas tathā
tad-bhayāj-jagad-rakṣiṣyata iti bhavatā kāpi cintā na kāryeti bhāvaḥ
\|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.23 \|\|**

**sa tad-vara-parīkṣārthaṁ śambhor mūrdhni kilāsuraḥ \|**

**sva-hastaṁ dhātum ārebhe so'bibhyat sva-kṛtāc chivaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ittham uktaḥ sa vṛko
gaurī-haraṇa-lālaso\'bhūd iti \| tataś ca tasya

varasya parīkṣārthaṁ viśvāsārtham \| kila vārtāyām \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca parāṅmukho\'dhāvad
iti jñeyam \| śiva ity ātmano\'nyeṣāṁ ca sarva-bhūtānāṁ maṅgalecchur iti
bhāvaḥ \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svakṛtāt sva-dattavarāt
abibhet bhayaṁ prāptaḥ abibhyad iti pāṭhaḥ ārṣaḥ \|\|23\|\|

**\...**

**\|\| 10.88.24 \|\|**

**tenopasṛṣṭaḥ santrastaḥ parādhāvan sa-vepathuḥ \|**

**yāvad antaṁ divo bhūmeḥ kāṣṭhānām udagād udak \|\|**

**śrīdhara-svāmī (bhāvārtha-dīpikā) :** upasṛṣṭo'nugataḥ san udgādāvat
udguttataḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa śivaḥ \| svakṛtādvārād
abibhyat abibhet \| tena asureṇa \| yāvad iva ādyantaṁ tātav \| svakṛtat
svayaṁ dattavarāt bhavet bhayaṁ prāptāḥ \| abibhyad iti pāṭḥas tv ārṣāḥ
\| tataś ca parāṅmukho'dhāvad iti jñeyam \| śiva ātmano'nyeṣāṁ
śveta-dvīpajigamiṣayā \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dyu-prabhṛtīnām antam avadhi
yāvat parādhāvan palāyamānaḥ san \| parādhāvad iti pāṭhe vākya-bhedaḥ \|
udag iti śvetadvīpa-jigamiṣayā \|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tenāsureṇa upasṛṣṭaḥ
anugataḥ sa śivaḥ divo bhūmeś ca yāvad-antaṁ tāvat paryantaṁ parādhāvat
palāyamānaḥ san kāṣṭhānāṁ diśām uttarataḥ sakāśāt udagāt tvarayā jagāma
śvetadvīpecchayety arthaḥ \| sa-vepathuḥ sakampaḥ iti tu
līlā-saundaryāya \|\|24\|\|

**\...**

**\|\| 10.88.25-27 \|\|**

**ajānantaḥ prati-vidhiṁ tūṣṇīm āsan sureśvarāḥ \|**

**tato vaikuṇṭham agamad bhāsvaraṁ tamasaḥ param \|\|**

**yatra nārāyaṇaḥ sākṣān nyāsināṁ paramo gatiḥ \|**

**śāntānāṁ nyasta-daṇḍānāṁ yato nāvartate gataḥ \|\|**

**taṁ tathā-vyasanaṁ dṛṣṭvā bhagavān vṛjinārdanaḥ \|**

**dūrāt pratyudiyād bhūtvā baṭuko yoga-māyayā \|\|**

**śrīdhara-svāmī (bhāvārtha-dīpikā) :** dvijeritaṁ sādhu sādhviti ghoṣaṁ
śrutvā hārdam abhiprāyam \|\| 26-31 \|\|

vaikuṇṭhaṁ śveta-dvīpam \|\| 25-26 \|\|

taṁ vṛkāsuram \| tathā-vyasanaṁ tādṛg vyasanaṁ yasya tam \| vṛjinārdano
duḥkha-hantā \| dūrata eva dṛṣṭvā mekhalādibhir upalakṣitaḥ pratyudiyāt
saṁmukham āgataḥ \|\| 27-28 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratividhi
[tat]{.mark}-kriyām tataḥ sarva-deva-loka-gamanottaram \| tamasas
tat-kāryād brahmāṇḍāt-param \| yad vā, vaikuṇñṭhaṁ śveta-dvīpam \|
tamasaḥ paraṁ tejo-rūpaṁ, ata svabhāsvaram \| prati-vidhiṁ
tat-pratīkāram \| sureśvarāḥ śrī-brahmādayaḥ \| agamacchrī-śivaḥ \|
bhāsvaraṁ sadā prakāśamānaṁ, kutaḥ tamasaḥ prakṛteḥ param \|
mahā-vaikuṇṭhāvatārasya śveta-dvīpākhyāsya pṛthivī-gatve'pi tataḥ
paratvam \| śrī-bhagavān iti vikārāvarti ca \| tathā hi darśayatīti
nyāyena \|\|25\|\|

yatra vaikuṇñṭhe \| yato yatra \| tatraiva hetum āha---yatreti \| sākṣād
vartate nyāsināṁ bhagavad arthe tyaktāśeṣāṇāṁ \| ataḥ śāntānāṁ
rāga-dveṣādi-rahitānāṁ bhagavan niṣṭḥa-cittānāṁ vā ata eva
nyasta-daṇḍānāṁ hiṁsā-rahitānām \| parmā sarvottamā gatiḥ prāpyaḥ \| ata
eva yato gato nāvartate punaḥ saṁsāre na patati \| anāvṛttiḥ śabdāt iti
nyāyāt \|\|26\|\|

baṭuko brahmacārī \| tam iti sārdhakam \| vyasanaṁ
krodhaja-doṣābhiniveśo vā \| bhagavān iti \|
tat-tat-sarva-vṛttāntajñatvasya vakṣyamāṇata-tac-chaktimattvasya ca
vrjinārdana iti \| śrī-śivasyāpi duḥkha-mocanasyābhiprāyeṇa \| dūtād iti
\| śrī-vaikuṇṭhād bahir ity arthaḥ \| prati tad abhimukhataḥ \| udiyāt
āvirbhūta ity arthaḥ \| yogamāyayā sva-bhakti-viśeṣeṇa \| baṭuko
bāla-brahmacārī bhūtvā \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** baṭukaḥ śrī-kṛṣṇa
evābhipretaḥ \| tasyaiva pūtanā-vadhād āvapluta-mahā-śakteḥ \| tathā
sarvathā sarveṣāṁ sarva-duḥkha-haratvāc ca \| ataḥ śrī-śivasya saṅkaṭān
mocanam etat kiṁ-nāmādbhutam iti bhāvaḥ \|\| 27-29 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pratividhiṁ tat-pratīkāram \|
sureśvarāḥ śrī-brahmādayaḥ \| agamac chrī-śivaḥ bhāsvaraṁ sadā svayam
eva prakāśamānam \| kutaḥ ? tamasaḥ prakṛteḥ paraṁ
mahā-vaikuṇṭhāvatārasya śvetadvīpākhyasyāsya pṛthivī-gatatve'pi \| tataḥ
paratvaṁ śrī-bhagavadvad eva vikāra-varti ca tathā hi darśayatīti
nyāyena \|\|25\|\|

tatraiva hetum āha---yatreti \| sākṣād vartate nyāsināṁ bhagavad-arthe
tyaktāśeṣāṇāṁ, ataḥ śāntānāṁ rāga-dveṣādi-rahitānāṁ
bhagavan-niṣṭha-cittānāṁ vā, ata eva nyasta-daṇḍānāṁ hiṁsā-rahitānāṁ
paramā sarvottamā gatiḥ prāpyaḥ, ata eva yato yatra gato nāvartate punaḥ
saṁsāre na patati atrāvṛttiḥ śabdād iti nyāyena \|\|26\|\|

tam iti sārdhakam \| vyasanaṁ krodhaja-doṣābhiniveśo vā bhagavān iti tat
tat sarva-vṛttāntajñatvasya vakṣyamāṇa-tat-tac-chaktimattvasya ca
vṛjinārdana iti śrī-śivasyāpi duḥkha-mocanasyābhiprāyeṇa dūrād iti
śrī-vaikuṇṭhād bahir ity arthaḥ \| prati tad-abhimukhata udiyāt
āvirbhūta ity arthaḥ \| yoga-māyati3 sva-bhakti-viśeṣeṇa baṭuko
bāla-brahmacaryī bhūtvā akṣam āksa-mālā tatra baṭukatvam ādara-snehayor
udayārtham \| tatra ca tejaseti dṛṣṭi-mātreṇaiva
tad-buddhyādy-abhibhavaḥ uktaḥ tasminn ādarotpatty-atiśayaś ca
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dūrād iti śrī-vaikuṇṭhād bahir ity
arthaḥ \| prati tad-abhimukhata udiyāt āvirbhūta ity arthaḥ \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratividhiṁ
tat-pratīkāram \| tamasaḥ prakṛteḥ paraṁ vaikuṇṭhaṁ śvetadvīpam \| asya
pṛthivī-gatatve'pi śrī-kṛṣṇa-vigrahavad iti toṣiṇī \| yatra vaikuṇṭhe \|
yataḥ yatra nyasta-daṇḍānāṁ hiṁsā-rahitānām \| tathā tādṛśaṁ vyasanaṁ
yasya tam \| śivaṁ dūrād eva dṛṣṭvā māyati3 baṭuko bāla-brahmacaryī
bhūtvā pratyudi8yāt tat-sammukham ājagāma \| vṛjinārdanaḥ duḥkha-nāśakaḥ
mekhalādibhiḥ upalakṣitaḥ sa taṁ vṛkāsuram abhi nirbhayaṁ yathā syāt
tathā vādayāmāsa kathayāmāsety anvayaḥ \| ajinaṁ mṛga-carma \| akṣam
akṣa-mālā \| vatinā vinītatvābhāvo dyotitaḥ \| vañcana-pravṛttatvāt \|
yad vā, āśiṣaṁ bruvan tam ātmānam abhivādayāmāsa svaṁ namaskārayāmāsety
arthaḥ \|\| 25-27 \|\|

pratyudiyāt sammukham āgataḥ \|\|27\|\|

**\...**

**\|\| 10.88.28 \|\|**

**mekhalājina-daṇḍākṣais tejasāgnir iva jvalan \|**

**abhivādayām āsa ca taṁ kuśa-pāṇir vinīta-vat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** abhivādayāmāsa kathayāmāsa
\| tam asuram \| vātinā vastuto vinītatvābhāvo dyotito
vañcana-pravṛttatvāt \| akṣāram akṣa-mālā \| atra baṭukatvam
ādara-snehayor udayārtham \| tatra ca tejaseti dṛṣti-mātreṇaiva
tad-baddhyādy abhibhava uktaḥ \| abhīty ardhakam \| taṁ vṛkāsuram
abhivādayāmāsa āśiṣaṁ bruvan tam ātmānam abhivādayāsa svaṁ
namaskārayāmāsa \| yad vā, asmākaṁ brahma-darśināṁ sarva-bhūtāny
evābhivādyāni bhavāstu śakuneḥ putro jñānī tapasvī mama baṭor abhivādya
eveti dyotayāmāsa \| vatinā vāstava-vinayābhāvo darśito'tra \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** abhīty ardhakam \| taṁ ca
vṛkāsuram abhivādayāmāsa \| āśiṣaṁ bruvan tam ātmānam abhivādayāmāsety
arthaḥ \| vinītavad iti tattvato vinayābhāvāt \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** abhivādayāmāsety
abhivādana-mudrāvasthānenābhivādanaṁ kārayāmāsety arthaḥ \|\|28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** abhivādayāmāsa āśiṣaṁ
bruvan svayaṁ namaskārayāmāsa yad vā abhivādayāmāseti asmākaṁ
brahma-darśināṁ sarva-bhūtāny evābhivādyāni svāṁstu śakuneḥ putro jñānī
tapasvī mama baṭor abhivādya eveti dyotayāmāsa \|\|28\|\|

**\...**

**\|\| 10.88.29 \|\|**

**śrī-bhagavān uvāca---**

**śākuneya bhavān vyaktaṁ śrāntaḥ kiṁ dūram āgataḥ \|**

**kṣaṇaṁ viśramyatāṁ puṁsa ātmāyaṁ sarva-kāma-dhuk \|\|**

**śrīdhara-svāmī (bhāvārtha-dīpikā) :** vyaktaṁ niścitam \| kiṁ kim
artham \| ātmā dehaḥ sarva-puruṣārtha-hetuḥ \| ato mā pīḍayeti
\|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yataḥ
sarva-puruṣārtha-hetuḥ, ato hetor mā pīḍayeti śeṣaḥ \|
viśvāsotpādanārthaṁ pitṛnāmnā sambodhayati-śākuneyeti \| he śākuneya !
śaku-ninandaneti pitṛtaḥ paricitatayā viśvāsanārthaṁ tat-santoṣaṇārthaṁ
ca bhavān ity ādarārtham \| nanu, na viśrāma-samayo\'yaṁ tatrāha puṁsa
iti \| yasya kasyāpi puruṣasyāyaṁ nija-bhāgyaprāptaḥ kiṁ punar
mahā-puruṣasya tavety arthaḥ \| ya dvā, puṁsastava ayaṁ sarva-saguṇavān
dehaḥ sarveṣām anyeṣām api kāmadhuk manoratha-pūrakaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** baṭukaḥ śrī-kṛṣṇa
evābhipretaḥ, tasyaiva pūtanā-vadhād āvapluta-mahā-śakteḥ, tathā
sarvathā sarveṣāṁ sarva-duḥkha-haratvāc ca \| ataḥ śrī-śivasya
saṅkaṭān-mocanam etat kinnāmādbhutam iti bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śākuneya ! he
śaku-ninandaneti pitṛtaḥ paricitatayā viśvāsanārthaṁ santoṣaṇārthaṁ ca
bhavān iti tvādar ajñāpanārtham \| nanu, na viśrāma-samayo\'yaṁ
tatrāha---puṁsa iti \| yasya kasyāpi puruṣasya ayaṁ nija-bhāgya-prāptaḥ
kiṁ punar mahā-puruṣasya tavety arthaḥ \| anyat-taiḥ \| ya dvā, puṁs
tava ayaṁ sarva-sadguṇavān dehaḥ sarveṣām anyeṣām api kāmadhuk
manoratha-pūrakaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmā dehaḥ
sarva-kāma-prapūrakaḥ atas tad abhidrava-śrameṇa mā pīḍaya \|\|29\|\|

**\...**

**\|\| 10.88.30 \|\|**

**yadi naḥ śravaṇāyālaṁ yuṣmad-vyavasitaṁ vibho \|**

**bhaṇyatāṁ prāyaśaḥ pumbhir dhṛtaiḥ svārthān samīhate \|\|**

**śrīdhara-svāmī (bhāvārtha-dīpikā) :** prāyaśaḥ pumbhir dṛtair bhavān
svārthān samīhate sādhayitum icchati \| athavā janaḥ pumbhiḥ sahāyaiḥ
sva-kāryāṇi sādhayaty ato naḥ kathyatām iti \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viriva bhāti \|
jhaṭiti-gamaneneti vibhuḥ tat-sambuddhau tathā \| dhṛtair nijatvena
svīkṛtaiḥ \| ahamaivātādṛśa iti ced arthāntaram āha---athaveti \| janaḥ
sarvaḥ prāṇi-jātaḥ yataḥ sahāyaiḥ kāryāṇi sādhayati ato hetoḥ
no\'smabhyaṁ tava pitṛ-pitāmahādi-saṅgibhyastvayā kathyatām iti bhāvaḥ
\| viśrāntaṁ praty āha---yadīti \| alaṁ yogyam \| yuṣmad ity ādarāt \|
na iti tad-viśvāsanārtham ātmano gauravāya \| vibho ! he sarvaṁ kartuṁ
samartheti \| tad-vyavasitaṁ setsyaty eveti bhāvaḥ \| dhṛtaiḥ vaśīkṛtaiḥ
\| he puruṣa-vyāghreti \| mahā-puruṣasyāny apuruṣa-dvārā
svārtha-sādhanaṁ kila yogyam iti bhāvaḥ \| ṭīkāyāṁ dhṛtaiḥ sahāyaḥ \|
prāyaśa iti padatrayam adhyāhṛtam eva \| pāṭhāntare tu dhṛtairityasya
ṭīkā patitā jñeyā \| tena māṁ prati svavya-vasitam ucyatām \| yathā
mayāpi brahmatejobalenāpi tatra sāhāyyaṁ kartuṁ śakyaṁ syād iti bhāvaḥ
\|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśrāntaṁ praty āha---yadīti
\| alaṁ yogyaṁ yusmad ity ādarāt \| naḥ iti tad-viśvāsanārtham ātmano
gauravāya vibho ! he sarvaṁ kartuṁ samartheti tad-vyavasitaṁ
setsyatyeveti anyat-taiḥ \| tatra dhṛtaiḥ vaśīkṛtar ity arthaḥ \| ata
eva puruṣa-vyāgheti \| mahā-puruṣasyānyapuruṣa-dvārā svārtha-sādhanaṁ
kila yogyam iti bhāvaḥ \| ṭīkāyāṁ prāyaśo dhṛtaiḥ

sahāyair iti padatrayam adhyāhṛtam eva pāṭhāntare tu dhṛtar ity asya
ṭīkā patitā jñeyā \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dhṛtaiḥ pumbhiḥ
svasahāyī-kṛtaiḥ \[vākyaṁ\] puruṣaiḥ svārthān samīhate sādhayati tena
māṁ prati sva-sva-vasitam ucyatāṁ yathā mayāpi brahma-tejobalenāpi tatra
sahāyyaṁ kartuṁ śakyaṁ syād iti bhāvaḥ \|\| 30-33 \|\|

**\...**

**\|\| 10.88.31 \|\|**

**śrī-śuka uvāca---**

**evaṁ bhagavatā pṛṣṭo vacasāmṛta-varṣiṇā \|**

**gata-klamo'bravīt tasmai yathā-pūrvam anuṣṭhitam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā
vacasāmṛteti vācyeva mṛdutvaṁ nāntarīty āha \| tasmai bhagavate \|
amṛtam iva varṣituṁ śīlaṁ yasya \| tāt-paryato\'nyathoktatve\'pi
svarūpa-guṇo na hīyata iti bhāvaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** amṛtam ivaṁ varṣituṁ śīlaṁ
yasyeti \| tat-paryato\'nyathoktatve\'pi svarūpa-guṇo na hīyata iti
bhāvaḥ \| tena gataklamaḥ śramāpagamena prītaḥ san \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.32 \|\|**

**śrī-bhagavān uvāca---**

**evaṁ cet tarhi tad-vākyaṁ na vayaṁ śraddadhīmahi \|**

**yo dakṣa-śāpāt paiśācyaṁ prāptaḥ preta-piśāca-rāṭ \|\|**

**śrīdhara-svāmī (bhāvārtha-dīpikā) :** paiśācyaṁ piśācānām iva vṛttim
\|\| 32-33 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ cet śivena tvāṁ prati
varaṁ dattaṁ yadi \| tad-vākyaṁ śivoktim \| yaḥ śivaḥ
paiśācya-vṛttitvād-vaktavyāvaktavyaṁ nānusandhatte \| tatra hetuḥ
dakṣaśāpād iti \| tat-sāhityādvety āha---pretety ādi \| evaṁ cet
mahādevena yadi tubhyaṁ varaṁ dattaṁ cet \| paiśācyam anavamṛśya
vaktṛtvam \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** preta-piśācarāḍ iti
paiśācyasyaiva gauravaṁ vyaktaṁ vā dyotayati \|\|32\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.33 \|\|**

**yadi vas tatra viśrambho dānavendra jagad-gurau \|**

**tarhy aṅgāśu sva-śirasi hastaṁ nyasya pratīyatām \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra śive jagat-sarvaṁ
gṛṇātīti jagad-guruḥ \| aparimita-vaktari daityamohake \| dānavendreti
tad-buddhimattām, aṅgeti nijatāṁ ca dyotayituṁ sambuddhi-dvayaṁ
tad-vyāmohārtham eva \| jagad-gurāv iti tattayā bhavadbhiḥ pratīte ity
arthaḥ \| pratīyatāṁ tad-vākyasyāmithyātvaṁ mithyātvaṁ tvayaiva jñāyatām
\| dānavendreti \| dānavā api devānāṁ naisargika-śatrutvena tad-vākyeṣu
śraddhāṁ na kurvanti tvaṁ tu dānavendraḥ san kathaṁ tatra śraddhāṁ
kuruṣa iti bhāvaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jagad-gurāv iti
tatta\[yā\]thā bhavadbhiḥ pratīta ity arthaḥ \| api eva sva-śirasyeva
āśviti pāṭhaḥ kvacit pratīyatāṁ tad-vākyasya amithyātvaṁ mad-vākyasya
mithyātvaṁ vā jñāyatām \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.34 \|\|**

**yady asatyaṁ vacaḥ śambhoḥ kathañcid dānavarṣabha \|**

**tadainaṁ jahy asad-vācaṁ na yad vaktānṛtaṁ punaḥ \|\|**

**śrīdhara-svāmī (bhāvārtha-dīpikā) :** yad yathā \| vaktā vadiṣyati
\|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadīti \| sarvathā śivasya
satya-vaktṛtāṁ sūcayati \| kathañcic ca enaṁ śivam \| dāna-varṣabha !
tad-dhanan asāmarthya dyotayati \| śambhor iti \| tad etat-paryantaṁ
sukhena yuktasyāpy adhunā sukhaṁ na bhaviṣyatīti bodhanāya kathañcid
apīti tad ekāṁśasyāpi vighātenety arthaḥ \|

yadvā, kathañcid apy enaṁ jahi iti yojyam \| tadante tat-paścāt
svarūpārtho vānta-śabdaḥ tadānīm evety arthaḥ \| kvacit tad enam iti
pāṭhaḥ \| na yad iti \| vadhāt paścāt vacanābhāvāt \| yad vā,
yoga-balena kvacid utpadyāpi na vadiṣyati \| he dānava-rṣabheti sarvaṁ
kartuṁ samartho\'sīti bhāvaḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śambhor iti \| tad
etat-paryantaṁ sukhena vartamānasyeti vyañjanā \| tasyādhunā tu sukhaṁ
na bhaviṣyatīti bodhanāya kathañcid apīti tad ekāṁśasyāpi vighātenety
arthaḥ \| yad vā, kathañcid apy enaṁ jahīty anvayaḥ \| tad ante
tat-paścād-yad vā svarūpārtho\'ntaśabdaḥ tadānīm evety arthaḥ \| tad
enam iti pāṭhaḥ kvacit \| na yaditi vadhāt paścāt vacanābhāvāt he
dānavarṣabheti tatra tvaṁ śaknoṣyeveti bhāvaḥ \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat yathā na vaktā kvāpi
yoga-balenotpādyāpi na vadiṣyati \|\|34\|\|

**\...**

**\|\| 10.88.35 \|\|**

**itthaṁ bhagavataś citrair vacobhiḥ sa su-peśalaiḥ \|**

**bhinna-dhīr vismṛtaḥ śīrṣṇi sva-hastaṁ kumatir nyadhāt \|\|**

**śrīdhara-svāmī (bhāvārtha-dīpikā) :** citrair bhrāmakaiḥ su-peśalair
ati-ramyaiḥ \| bhinna-dhīr bhraṁśita-matiḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhrāmakair dhamotpādakaiḥ
\| so\'suraḥ \| vigatā smṛtir yogyāyogyavicāro yasya sa vismṛtaḥ \|
kumatir varadātravahelakatvāt \| nyadhāt sthāpitavān \| citraiś
cāturī-yogato mohana-mantra-rūpataś ca vismāpya bhrāmakair ity arthaḥ \|
vinayādinā supeśalaiś ca tair bhinnā anyathātvaṁ nītā dhīr yasya saḥ \|
vismito bhinna-dhītvād evānusandhāna-rahitaḥ san \| sarvatra hetuḥ
durmatir iti \| durmatīnāṁ na kim api hitāhita-jñānaṁ bhavatīty arthaḥ
\|\| 35-36 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** citraiś cāturīyogato
mohana-mantra-rūpataś ca vismāpya bhrāmakair ity arthaḥ \| vinayādinā
supeśalaiś ca tair bhinnā anyathātvaṁ gatā dhīr yasya saḥ vismṛtaḥ
bhinna-dhītvād evānusandhāna-rahitaḥ sannity arthaḥ \| sarvatra
mūlakāraṇaṁ tu kumatir iti \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vismṛtaḥ vismṛti-yuktaḥ
\|\| 35-38 \|\|

**\...**

**\|\| 10.88.36 \|\|**

**athāpatad bhinna-śirā vajrāhata iva kṣaṇāt \|**

**jaya-śabdo namaḥ-śabdaḥ sādhu-śabdo'bhavad divi \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha śirasi
hasta-sthāpanottaram eva \| athānantaram \| kṣaṇāt-tat-kṣaṇam
atikramyety arthaḥ \| tasmāt-sadā bhītair devais
tan-maraṇa-nirdhāraṇārtham \| jaya-śabdādau kṣaṇa-vilambāt
jaya-śabdo\'tyullāsasya nama iti bhakteḥ sādhv iti vismayasya
vyañjanārthaḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantara-kṣaṇam evāsādya
yad vā, kṣaṇād abhavad iti pareṇānvayaḥ \| taṁ kṣaṇam atikramyety arthaḥ
\| tasmāt-sadā bhītair devādibhiḥ tan-maraṇa-nirdhāraṇārthaṁ
jaya-śabdādau kṣaṇaṁ vilambāt jayetyullāsasya vyañjakaṁ nama iti
bhaktaiḥ sādhv iti vismayasya \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.37 \|\|**

**mumucuḥ puṣpa-varṣāṇi hate pāpe vṛkāsure \|**

**devarṣi-pitṛ-gandharvā mocitaḥ saṅkaṭāc chivaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṅkaṭācchive mocite sati
\| saptamy arthe prathame \| yad vā, itthaṁ padaśeṣeṇānvayaḥ kāryaḥ
\|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jaya-śabde hetur mocito
bhagavateti \| yad vā, evaṁ mocita ity upasaṁhāraḥ \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.38 \|\|**

**muktaṁ giriśam abhyāha bhagavān puruṣottamaḥ \|**

**aho deva mahā-deva pāpo'yaṁ svena pāpmanā \|\|**

**śrīdhara-svāmī (bhāvārtha-dīpikā) :** kimu vaktavyaṁ viśveśe tvayi
kṛtāgaskaḥ kṛtāparādha iti \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aho devety ardhakama \|
deva jagatpūjya \| tatra hetuḥ---he mahā-deva ! sarva-deva-śreṣṭha \|
svenaiva pāpmanā na tu mayety arthaḥ \| he īśeti \| taṁ svayaṁ hantuṁ
śakto\'pi kevalaṁ nijārādhanāpekṣayopekṣitavān ity arthaḥ \|\|38\|\|
atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** uktam ity ardhakam \| etya
vaikuṇṭhāntarnihatya sthitaṁ taṁ saṅgatya vakṣyamāṇa-tādṛśoktau hetuḥ
bhagavān api puruṣottamaḥ vinayādibhiḥ puruṣa-guṇais tebhyaḥ sarvebhya
uttamaḥ \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.88.39 \|\|**

**hataḥ ko nu mahatsv īśa jantur vai kṛta-kilbiṣaḥ \|**

**kṣemī syāt kim u viśveśe kṛtāgasko jagad-gurau \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hata iti pūrvānvayi \|
mahatsu sādhuṣu \| jagad-gurau sarva-pūjye śāstari vā \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho iti sārdhakam \| aho
āścayaryam \| he deva! jagat-pūjya ! tatra hetuḥ--- mahādeva! he
sarva-śreṣṭheti svenaiva pāpmanā na tu mayety arthaḥ \| he īśeti tam api
tvaṁ svayam eva hantuṁ śakto\'pi kevalaṁ nijārādhanāpekṣayopekṣitavān
ity arthaḥ \| kilbiṣam aparādham \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho deveti bho
apariṇāma-darśin ṛju-buddhe ! evaṁ duṣṭebhyo varo na deyaḥ svayaṁ
yanmariṣyasi tad api na parāmṛśāsi tvām aham arakṣam aparasmin dine kiṁ
bhaviṣyatīty upālambho yatnataḥ etat khalu bhagavata eva mahattattvam
asādhāraṇam iti darśitam \|\|39\|\|

**\...**

**\|\| 10.88.40 \|\|**

**ya evam avyākṛta-śakty-udanvataḥ**

**parasya sākṣāt paramātmano hareḥ \|**

**giritra-mokṣaṁ kathayec chṛṇoti vā**

**vimucyate saṁsṛtibhis tathāribhiḥ \|\|**

**śrīdhara-svāmī (bhāvārtha-dīpikā) :** avyākṛta-śakty-udanvato vāṅ
manasāgocara-śakti-samudrasya \| giritra-mokṣaṁ śiva-mocana-rūpaṁ
caritam \| saṁsṛtibhir nānā-yoni-sañcāraiḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
carita-kathanādiphalamāha---ya iti \| saṁsṛtibhiḥ saṁsaraṇa-hetubhiḥ
kāmādibhiḥ \| śrī-śivasya saṅkaṭān-mocanena sākṣāt
śrī-bhagavan-māhātmyam idaṁ nāsambhavaṁ yatas tasyaitac
carita-kathanenāpi sarveṣāṁ sarva-saṁsāraduḥkhād-vimuktir bhavatīty
āha---ya iti \| adhikārāpekṣā nirastā \| yaḥ kaścid ity arthaḥ \|
evamīdṛśam \| avyākṛtānāṁ prapañcātītānāṁ śaktīnāṁ
svarūpa-śakti-vṛttīnāṁ nadī-rūpāṇām \| samudrasya sarva-samāveśāśrayasya
sākṣāt-parasya nirupādhikatayā svayaṁ parameśvarasya na tu śivādivat
sopādhikatayā \| tat-pratirūpatvenaiva tad-rūpasyety arthaḥ \| yataḥ
paramātmanaḥ teṣām api mūla-svarūpatayā sarva-śakti-pravartakasyety
arthaḥ \| ata eva hareḥ tat-tat-sarvākarṣakatayā tan-nāmna ity arthaḥ \|
evaṁ niṣkāmasya kathanādi-phalam uktvā sakāmasyāpy āha---tatheti
samuccaye \| kathaṁ saṁsṛtibhir vimucyate tadāha---ṣaḍ-varga-rūpāribhir
viśeṣeṇa samūlatayā mucyate \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vā-śabdo bahudhā
sva-parānanda-kathanāt kevala-śravaṇasya nyūnatābhiprāyeṇa \|
saṁsṛtibhir iti bahutvaṁ saṁsāra-duḥkhasya bāhulyāt, tatrāpi pratyekaṁ
vaividhyāt, sa viśeṣeṇa mucyata iti vi-śabdena
śrī-vaikuṇṭha-loka-prāptiḥ sūcitaiva,-tata eva sarva-duḥkha-nivṛtteḥ \|
evaṁ niṣkāmasya kathanādi-phalam uktvā sakāmasyāpy āha \| tathā ca
aribhiś ca vimucyata iti, etac ca kāmi-loka-rocanārtham \| yad vā,
kathaṁ saṁsṛtibhir vimucyate ? tad āha tenāprayāsena prakāreṇāribhir
vairi-ṣaḍ-vargeṇa viśeṣataḥ samūlatvādinā mucyata iti \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-śivasya saṅkaṭān mocanena
sākṣāta śrī-bhagavan-māhātmyam idaṁ nāsambhavaṁ yatas tasyaitac
caritakathanenāpi sarveṣāṁ sarva-saṁsāraduḥkhād-vimuktir bhavatīty
āha---ya iti \| adhikārāpekṣā nirastā \| yaḥ kaścid ity arthaḥ \| evam
īdṛśam avyākṛtānāṁ prapañcātītānāṁ śaktīnāṁ svarūpa-śakti-vṛttīnāṁ
nadī-rūpāṇāṁ samudrasya sarva-samāveśāśrayasya sākṣāt-parasya
nirupādhikatayā svayaṁ parameśvarasya na tu śivādivat sopādhikatayā
tat-prati-rūpatvenaiva tad-rūpasyety arthaḥ \| yataḥ paramātmanaḥ teṣām
api mūla-svarūpatayā sarva-śakti-pravartakasyety arthaḥ \| ata eva hareḥ
tat-tat-sarvākarṣaka-śaktitayā tan-nāmna ity arthaḥ \| evaṁ niṣkāmasya
kathanādi-phalam uktvā sakāmasyāpy āha---tatheti \| samuccaye etac ca
kāmiloka-rocanārthaṁ yad vā, kathaṁ saṁsṛtibhir vimucyate tad
āha---tenāprayāsena prakāreṇāribhiḥ ṣaḍ-varga-viśeṣeṇa samūlatayā
mucyata iti \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avyākṛtānāṁ
prapañcātītānāṁ śaktīnāṁ svarūpa-śakti-vṛttīnāṁ nadī-rūpāṇām udanvataḥ
samudrasya \|\|40\|\|

iti sārārtha-darśinyāṁ harṣiṇyāṁ bhakta-cetasām \|

aṣṭāśītitamo\'dhyāyo daśame\'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe uttarārdhe rudro-

mokṣaṇaṁ nāmāṣṭāśītitamo'dhyāyaḥ \|

\|\| 88 \|\|

## navāśītatamo'dhyāyaḥ

### bhṛgukartṛkaṁ tridevaparīkṣaṇaṁ tatra viṣṇoḥ śreṣṭhyaṁ pārthena saha mahākālapuraṁ gatvā bhagavatā brāhmaṇasya mṛtaputrāṇāmānayanaṁ ca \| 

**\|\| 10.89.1 \|\|**

**śrī-śuka uvāca---**

**sarasvatyās taṭe rājann ṛṣayaḥ satram āsata \|**

**vitarkaḥ samabhūt teṣāṁ triṣv adhīśeṣu ko mahān \|\|**

**śrīdhara-svāmī (bhāvārtha-dīpikā) :**

bhakta-saṅkaṭam ālokya kṛpā-pūrṇa-hṛd-ambujaḥ \|

giritraṁ citra-vākyāt tu mokṣayām āsa keśavaḥ \|\|

navāśītitame devaḥ ko mahān iti saṁśaye \|

parīkṣya viṣṇor utkarṣaṁ munibhyo'varṇayad bhṛguḥ \|\|

itihāsāntaram āha---sarasvatyā iti \|\| 1-3 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utkarṣaṁ mahattvam \|
vitarkaḥ saṁśayaḥ \| tarkābhāve vitarkaḥ syāt saṁśaye ca vicāraṇe iti
niruktiḥ \| triṣu brahma-viṣṇu-rudreṣu mahān uttamaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ṛṣayo bhṛgv-ādayo'nye ca
sārasvatāḥ \| yad vā, te kathaṁ-bhūtāḥ ? sārasvatāḥ
sarasvatī-tīra-nivāsina \| āsata iti vartamānāḥ, sadā satra-paratvāt \|
pāṭhāntaraṁ spaṣṭam \| adhīśeṣu sarva-lokānāṁ parama-sevyeṣu
vara-śāpa-svāmiṣu vā \| śrī-brahmādiṣu triṣu ko mahān iti vitarko
vicāraḥ samyak-śāstrārtha-vicāraṇādinābhūt \| yad vā, asambhāvyo'pi
sambhāvanāṁ prāptaḥ \| he rājann iti sarvatra sarvathā śrī-viṣṇor
utkarṣe virājamāne'pi sarvajñānāṁ teṣāṁ vitarkeṇa vismayodayāt \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ sopādhika-rūpād
āśutoṣa-kopāc
chuddha-svarūpatayodarka-śuddhāṅgīkāra-maya-paramārtha-dātṛ-vicāratayā
ca śrī-viṣṇor utkarṣam uktvā paramāparādhe'pi
vinaya-pūrvaka-paramāṅīkāra-maya-karuṇayā ca vadaṁs tat-prasaṅge
brahmaṇo'pi darśayati---sarasvatyā ity ādi \| āsata iti \| laṭ sadā
satra-paratvenādyāpi santīty upacārāt iti teṣāṁ karmāviṣṭatvam anirṇaye
hetur uktaḥ ko mahān iti vicāro vitarkaḥ samyak
śāstra-tarka-vicāreṇābhūt \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

navāśītitame viṣṇoḥ śraiṣṭhyaṁ bhṛgu-parīkṣayā \|

triṣu tatrāpi viprārbhāhṛteḥ kṛṣṇasya bhūmataḥ \|\|

viṣṇor eva sarvotkarṣāt sevyatve itihāsānāntaram āha---sarasvatyā iti
\|\|1\|\|

**\...**

**\|\| 10.89.2-3 \|\|**

**tasya jijñāsayā te vai bhṛguṁ brahma-sutaṁ nṛpa \|**

**taj-jñaptyai preṣayām āsuḥ so'bhyagād brahmaṇaḥ sabhām \|\|**

**na tasmai prahvaṇaṁ stotraṁ cakre sattva-parīkṣayā \|**

**tasmai cukrodha bhagavān prajvalan svena tejasā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya mahattvasya \|
sva-yaṁ jijñāsayā lokeṣu taj-jñaptyai ādhikya-jñāpanāya \| sa bhṛguḥ \|
tasya mahattvasya maharṣīṇāṁ bhār aham iti tasyaiva tatra yogyatvād iti
bhāvaḥ \| brahmaṇi lālyatvasya śive bhrātṛtvasya brahmaṇyadeve
śrī-viṣṇau tu brāhmaṇatvasyātiśaya-sphūrteḥ \| so\'pi bhṛgur api \|
tasya mahattvasya \| jñāpanāya abhi nirṇayam ābhimukhyena vā \|\|2\|\|

tasmai brahmaṇe \| prahvaṇaṁ namanam \| sattvasya mahattva-hetutvāt
kārye kāraṇapr ayogaḥ \| tasmai bhṛgave \| sattvaṁ mahattvaṁ tad-dhetuḥ
sattva-guṇo vā \| tasya parīkṣayā

hetoḥ \| prahvaṇaṁ praṇāmaṁ stotraṁ ca na cakre \| evam uttaratrāpi \|
bhagavān sarva-pūjyaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasya mahattvasya \| vai
api \| bhṛguṁ preṣayāmāsur api \| kiṁ vaktavyaṁ vitarkaḥ samabhūd iti \|
ato mahā-vismayāt punaḥ sambodhayati---nṛpeti \| brahma-sutam iti tasya
tad-yogyatoktā \| sa bhṛgus tasya mahattvasya jñaptau jñānāya, kiṁ vā,
teṣu jñāpanārtham abhito'gāt \| yad vā, abhi abhayaṁ yathā syāt
\|\|2\|\|

sattvaṁ mahattvaṁ svabhāvo vā \| tasya parīkṣayā hetunā prahvaṇaṁ
praṇāmaṁ stotraṁ ca na cakre \| bhagavān jagat-sṛṣṭy-ādinā sarva-pūjyaḥ
śrī-brahmety arthaḥ \| kopa-vikāra-bharam āha---svenāsādhāraṇena tejasā
prakarṣeṇa jvalann iti \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhṛgum iti \| maharṣīṇāṁ
bhṛgur aham iti mahimnā tasyaiva yogyatvād iti bhāvaḥ \| brahma-sutam
iti tad abhimānākrānta-cittatvena tatrāsaṅkocaś ca tasya darśitaḥ
brahmaṇi sva-sya lālyatvasya śive bhrātṛtvasya brahmaṇya-deve śrī-viṣṇau
tu brāhmaṇatvasyātiśaya-sphūrteḥ ata eva so\'pi taj-jñaptyai tasya
mahattvasya jñāpanāya abhi-tat-tad ābhimukhyena abhayaṁ yathā syāt-tathā
agāt gataḥ \|\|2\|\|

yato na tasmā ity ādi sattvaṁ mahattvāparaparyāyam utkṛṣṭatvaṁ tasya
parīkṣayā hetunā prahvaṇaṁ praṇāma-stotraṁ ca na cakre evam uttaratrāpi
bhagavān jagat-sṛṣṭyādinā sarva-pūjyaḥ śrī-brahmety arthaḥ
kaḍharodha-vikārabharam āha---svenā-sādhāraṇa-tejasā prakarṣeṇa jvalann
iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasya mahattvasya jijñāsayā
preṣayāmāsuḥ \| so'pi taj-jñaptyai tasya jñāpanāyābhyagāt \|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taj-jñaptyai sa agād ity
anvayaḥ \| prahvaṇaṁ natiṁ sattvasya mahattvasya tad-dhetoḥ
sattva-guṇasya vā parīkṣārtham \|\| 2-3 \|\|

**\...**

**\|\| 10.89.4 \|\|**

**sa ātmany utthitaṁ manyum ātmajāyātmanā prabhuḥ \|**

**aśīśamad yathā vahniṁ sva-yonyā vāriṇātma-bhūḥ \|\|**

**śrīdhara-svāmī (bhāvārtha-dīpikā) :** sva-yonyā svasyaiva
rūpāntareṇābhivyakti-sthānena sva-kāryeṇety arthaḥ \| tena yathā kaścid
vahniṁ śamayati tathā sva-kāryeṇa putreṇa nimittena krodhaṁ śamayām
āsety arthaḥ \|\| 4-10 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa brahmā \|
ātmajāyātmajam uddiśya \| ity artha iti---agner āpaḥ iti śruter vāriṇo
vahni-kāryatvāvagamād iti bhāvaḥ \| tena vāriṇā \| ity artha
iti-putro\'yam iti matvā śāntiṁ yayāv iti bhāvaḥ vaṣṭā \| ātmani manasi
\| sva-yam eva kṣamāpaṇāṁ vinaivety arthaḥ \| yataḥ prabhur
vicāraṇa-kṣamaḥ \| \| tatra hetuḥ---ātmanaḥ śuddha-sattvamaya-hareḥ

saprakāśād-bhavatīty ātmabhūḥ \| vicāram ev āha---sva-yonyeti \| sva-ṁ
vahnir eva yonir utpatti-sthānaṁ yasya tena vāriṇā agner āpaḥ iti śruteḥ
\| yathā vahni-kāryeṇa vāriṇā vahni śamayati \| yad vā \| sva-sya vahnar
yonyā kāraṇena vāriṇeva krodhasya-kāraṇenātmanaiva krodhaṁ śamayāmāsa \|
kṛpīṭonirjvalanaḥ ity amarāt \| jalād api vahnir jāyata iti prasiddhe
\|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmani manasi ātmanā
svayam eva buddhyā vā aśīśamat, yataḥ prabhuḥ samarthaḥ \| tatraiva
hetuḥ---ātma-bhūḥ svayam eva sva-śaktyā bhavatīti \| kiṁ vā, ātmanaḥ
śrī-hareḥ sakāśād bhavatīti tathā saḥ \| sva-yonyeti
vahni-śamana-yogyatoktā \| anyat tair vyākhyātam \| yad vā, katham
aśīśamat ? tad āha---yatheti \| samūlatayā niḥśeṣeṇety arthaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmani manasi ātmanā sva-yam
eva kṣamāpaṇāṁ vinaivety arthaḥ \| aśīśamat śamayāmāsa yataḥ prabhur
vicāra-samarthaḥ tatra hetuḥ ātmanaḥ śrī-hareḥ sakāśād-bhavatīti tathā
saḥ vicāramev āha---sva-yonyā sva---kāryatvāt-svābhivyakti-sthānena
tad-rūpatvena putro\'yam iti bhāvenety arthaḥ \| tatra dṛṣṭāntaḥ yathā
kathañcid-vāriṇā vahni śamayatīti \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmajāya ātmajaṁ taṁ
hantum ity arthaḥ \| sva-yonyā svaṁ vahnir eva yonir utpatti-kāraṇaṁ
yasya tena vāriṇā vahni-kāryeṇa yathā vahniṁ śamayati yathā sva-kāryeṇa
putreṇa nimittena svākārī-bhūtaṁ krodhaṁ śamayāmāsa \| yad vā, svasya
vahner yonyāṁ kāraṇena vāriṇaiva krodhasya kāraṇenātmanaiva krodhaṁ
śamayāmāsa \| aśuyoniḥ kṛpīṭa-yonir ity ādi vahni-nāma-darśanāt \|
kvacij jalād api vahnir jāyata iti prasiddeḥ \|\|4\|\|

**\...**

**\|\| 10.89.5-6 \|\|**

**tataḥ kailāsam agamat sa taṁ devo maheśvaraḥ \|**

**parirabdhuṁ samārebha utthāya bhrātaraṁ mudā \|\|**

**naicchat tvam asy utpatha-ga iti devaś cukopa ha \|**

**śūlam udyamya taṁ hantum ārebhe tigma-locanaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āliṅgituṁ naicchat \|
śmaśāna-vāsitvādinotpathago loka-viruddha-mārga-gāmy aśubhācāro'syato mā
māṁ spṛśeti bhāvaḥ \| iti ity uktaḥ \| taṁ bhṛgum \| tigma-locano
rakta-netras trilocano vahni-netro vā \| tigmaṁ
tīksaṇa-triarakṣagni-tamo-vyāpta-janeṣu ca iti niruktiḥ \| taṁ śivam
\|\|5-6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tat-paścāt \| tasyā
vā brahma-sabhāyāḥ sakāśāt \| devo jagat-pūjyaḥ, yato maheśvaraḥ \|
tathāpi mudā parirabdhuṁ samyag bāhu-prasāraṇādinārebhe, yato bhrātaram
\|\|5\|\|

utpathaga ācāra-bhraṣṭo'sīti vadan naicchat tat-parirambhaṇam \| tataś
ca cukopa \| ha sphuṭam \| tad evāha---śūlam iti \| tigma-locana iti
kāyān netrāgni-prasarpaṇābhiprāyeṇa \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ brahmaṇaḥ
sattva-bādhyaṁ rajor darśitaṁ śivasya tamo-bādhyaṁ sattvaṁ sattva-bādhya
tamaś ca darśayati-tata iti sārdha-dvābhyām \| devo jagat-pūjyaḥ yato
maheśvaraḥ sarvāhaṅkārādhiṣṭhātṛtvād iti bhāvaḥ \| tathāpi mudā
parirabdhuṁ samyak bāhuprasārādinārebhe yato
bhrātarambhrātṛtvenāṅgīkṛtam \|\|5\|\|

utpathagaḥ śmaśāna-bhasmādi-dhāraṇena pāṣaṇḍa-mārgaṁ prāpto'sīti vadaṁs
tat-parirambhaṇaṁ naicchad ity arthaḥ \| tataś cukrodha tad
evāha---śūlam iti \| tigma-locana iti krodhān
netrāgni-prasaraṇābhiprāyeṇa \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ brahmaṇy
avajñā-rūpaṁ mānasam aparādhaṁ kṛtvā, tatra rajo-guṇaṁ dṛṣṭvā taṁ
parīkṣayā vastutas tv anuttīrṇaṁ jñātvā tato'pi śreṣṭhe maheśvare
mānasād adhikaṁ vācikam aparādham akarod ity āha---tata iti dvābhyām
\|\| 5-6 \|\|

**\...**

**\|\| 10.89.7 \|\|**

**patitvā pādayor devī sāntvayām āsa taṁ girā \|**

**atho jagāma vaikuṇṭhaṁ yatra devo janārdanaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atho rudra-dakṣiṇottaram
\| yatra vaikuṇṭhe \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** taṁ tigma-locanam \| girā
sāma-pūrvaka-sanyāyoktyā \| atho anantaram \| janārdana iti janair
bhaktaiḥ sarva-lokair vā ardyate sarva-sad-guṇa-rūpavattvādinā
darśanādy-arthaṁ yācyata iti tathā saḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** patitvety ardhakam \| girā
sāma-pūrvaka-sannyāsoktyā vaikuṇṭhaṁ prapañcāntar-vikuṇṭha-sunirmitaṁ
viṣṇu-loka-viśeṣam evaṁ bruvati vaikuṇṭha iti vakṣyamāṇāt---

> patnī vikuṇṭhā subhrasya vaikuṇṭhaiḥ sura-sattamaiḥ \|
>
> tayoḥ sva-kalayā jajñe vaikuṇṭho bhagavān svayam \|
>
> vaikuṇṭho nirmito yena loko loka-namaskṛtaḥ \|\| \[bhā.pu. 8.5.4-5\]

ity aṣṭama-skandhāc ca \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vaikuṇṭhaṁ
prapañcantarvarti-vikuṇṭhāsuta-nirmitaṁ viṣṇu-loka-viśeṣam \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maheśvare tamo-guṇaṁ
dṛṣṭvā tad-ardha-bhūtāyāṁ pārvatyāṁ sattva-guṇaṁ ca dṛṣṭvā tam api
parīkṣayā vastutas tv anuttīrṇaṁ dṛṣṭvā tato'py atiśreṣṭhe viṣṇau
vācikād apy adhikaṁ kāyikam aprādham akarod ity āha---atho iti \|\|7\|\|

**\...**

**\|\| 10.89.8 \|\|**

**śayānaṁ śriya utsaṅge padā vakṣasy atāḍayat \|**

**tata utthāya bhagavān saha lakṣmyā satāṁ gatiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ pāda-praharottaram
\|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śriya utsaṅge śayānam iti
tadānīṁ tādṛśa-dāruṇa-karmaṇo'tyantāyogyatvam \| evam uttarottaram
avinayādhikyaṁ ca tasyoktam \| tathā tāḍanaṁ tv atyanta-parīkṣārtham \|
kiṁ vā, tasya māhātmya-viśeṣa-pradarśanārtham \| yad vā, sarvathā
sarvato'bhivyakte'pi tan-māhātmye tādṛśa-jijñāsayā ṛṣibhir ātmanaḥ
preṣaṇena, maharṣīṇāṁ bhṛgur ahaṁ \[gītā 10.25\] iti
bhagavan-mahā-vibhūtitayā khyātasya lakṣmī-pituḥ parama-bhāgavatasya
tasya mahā-kopa-duḥkhotpatter iti dik \| tatas tad-anantaraṁ sadya evety
arthaḥ \| yad vā, tasmāt sahasā tāḍanād dhetoḥ \| lakṣmyā sahotthāya
svasya talpād iti \| sva-śabdena talpasya param utkṛṣṭatvam uccatvaṁ ca
sūcayati, tathāpy avaruhya, āśv ity asya yathāpekṣaṁ sarvair apy anvayaḥ
\| utthānādau hetuḥ---satāṁ sādhūnāṁ gatiḥ śaraṇam \| tatraiva
hetuḥ---bhagavān sarva-sad-guṇa-yukta iti \| yad vā, bhagavān sākṣāt
parameśvaro'pi satāṁ sva-bhaktānāṁ tadādīnāṁ gatir api \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śriya utsaṅge śayānam iti
tayos tad-āgamanājñāne hetuḥ mithaḥ premāvṛta-jñānatvāt tad evaṁ tadānīṁ
tādṛśa-dāruṇa-karmaṇo atyantāyogyatvam uttarottaram avinayādhikyaṁ ca
tasyoktaṁ vaiṣṇavatvaṁ tv etad uttara-kāle tādṛśa-bhagavad-guṇenaiva
jātam iti jñeyam \| tathāpi tasya tatra gamanaṁ śrī-bhagavato
loka-kṛpārthasva-guṇa-vyañjanecchayaiveti ca tatas tasmāt tāḍanānantaraṁ
taṁ dṛṣṭvety arthaḥ \| sahasā sambhrameṇa lakṣmyā sahotthāya sva-talpād
iti sva-śabdena talpasya parama-dhiṣṇyatvaṁ sacayati \| tato'py
avarudhya āśv ity asya yathopekṣaṁ sarvair apy anvayaḥ utthānādau hetuḥ
satāṁ sādhūnāṁ gatiḥ sad-dharmāśrayaḥ \| tatraiva hetur bhagavān
sarva-sad-guṇa-yukta iti \| yad vā, bhagavān sākṣāt parameśvaro'pi
\|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śayānam iti \|
tādṛśa-dāruṇa-karmaṇo'tyantāyogyatvaṁ vinayādhikyaṁ ca tasyoktam \|
vaiṣṇavatvaṁ tv etad-uttara-kāle tādṛśa-bhagavad-guṇenaiva jātam iti
jñeyam \| tathāpi tasya tatra gamanaṁ śrī-bhagavato
loka-kṛpārtha-svaguṇa-vyañjanecchayiveti ca \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puṣpa-paryaṅkopari
śayānam api tatrāpi śriyaḥ sva-patnyā śriyaḥ sva-patnyā utsaṅge tatrāpi
vakṣasi tatrāpi padā na tu hastādinety aparādha-parāvadhiḥ kṛta iti
bhāvaḥ \| viṣṇau tāvān aparādhaḥ sattva-guṇa-didṛkṣayā kṛtaḥ \| vastutas
tu tatra viṣṇau śuddha-sattvam eva dṛṣṭam, na tu sattvam apīty
āha---tata iti caturbhiḥ \|saha lakṣyeti lakṣmyā apīti tādṛśa-samaye'pi
tādṛśa-vivikte'py āgantari svāṅgāvalokana-sambhaviṣṇāv api tasmin munau
na kopa-gandho'pīti sattva-guṇa-dharmaḥ \|
priyatama-cittābhiprāyajñatvena tat-tiraskāra-darśane'pi nāntaḥ-kopa iti
śuddha-sattva-dharmaḥ \| satāṁ gatir iti vaikuṇṭha-sthānāṁ pārṣadānām
api tāddharmyeṇa \|\|8\|\|

**\...**

**\|\| 10.89.9 \|\|**

**sva-talpād avaruhyātha nanāma śirasā munim \|**

**āha te svāgataṁ brahman niṣīdātrāsane kṣaṇam \|**

**ajānatām āgatān vaḥ kṣantum arhatha naḥ prabho \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sva-śabdena talpasya
paramadhiṣṇyatvam uktam \| te tvayā sukhenāgatam \| yad vā, tava
svāgataṁ śobhanam āgamanam \| he brahman ! he ved-asvarūpati
parama-pūjyatvam uktam \| atra mattalpa-rūpe kiṁ vā, viprārthaṁ
pṛthak-sthāpite kiṁ vā, mayārpite asminn āsane \| evaṁ ca svayam eva
satvaram āsanam ānītam iti jñeyam \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te tvayā \| su
sukhenāgataṁ kim ity arthaḥ \| yad vā, tava svāgataṁ śobhanam āgamanam
\| brahman, he veda-svarūpeti parama-pūjyatvaṁ sūcayati \| atra
mat-talpa-rūpe, kiṁ vā, viprārthaṁ pṛthak sthāpite, kiṁ vā,
mayāprite'smin āsane \| evaṁ ca svayam eva satvaram āsanam ānītam iti
jñeyam \|

nanu, tvayābhigamanādinā na sammānito'ham ity āsanaṁ na svīkaromīti cet,
tatrāha---ajānatām iti \| vo yuṣmān \| bahutvaṁ gauravāt \| no'smākam
iti lakṣmyādy-apekṣayā \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** te tvayā sukhenāgataṁ kim ity
arthaḥ \| yad vā, tava svāgataṁ śobhanam āgamanaṁ brahman ! he
veda-svarūpeti parama-pūjyatvaṁ sūcayati \| atra mattalpa-rūpe kiṁ vā,
viprāyārthaṁ pṛthak-sthāpite kiṁ vā, mayārpite asminn āsane evaṁ ca
svayam eva satvaram āsanam ānītam iti jñeyam \| nanu, tvayā
abhigamanādinā na sammānito\'ham ity āsanaṁ na svīkaromīti
cet-tatrāha---ajānatām iti \| vo yuṣmān \| bahutvaṁ gauravāt \|
no\'smākam iti lakṣmyādy apekṣayā \|\| 9-10 \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvayā
abhigamanābhyutthānādinā mat-sammānanā-karaṇāt tavedam āsanaṁ na
svīkaromīti cet, satyam, man-mahāparādhaḥ khalv abhūd eva tatra
tvat-kṛpaiva me gatir ity āha---ajānatām iti \|\|9\|\|

**\...**

**\|\| 10.89.10 \|\|**

**atīva-komalau tāta caraṇau te mahā-mune \|**

**ity uktvā vipra-caraṇau mardayan svena pāṇinā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ajānatāṁ naḥ \| tāta pūjya
! \| aho atīva-kaṭhora-daity a-preṣita-gadādīnām api nija-sparśena
vidārakasya maduraso vyāghātenātīva komalau te caraṇau bhagnāvity uktvā
\| nanu, tvayābhigamanābhy utthānādinā mat-saṁmānanākaraṇād ahaṁ tavedam
āsanaṁ na svīkaromīti cet satyam \| man-mahā-parādhaḥ khalv abhūdeva
tatra tvat-kṛpaiva me gatir ity āha---ajānatām iti \| vo yuṣmān bahutvaṁ
gauravāt \| no\'smākam iti lakṣmy ādy apekṣayā \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā), sanātana-gosvāmī
(bṛhad-vaiṣṇava-toṣaṇī), jīva-gosvāmī (laghu-vaiṣṇava-toṣaṇī,
krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.11 \|\|**

**punīhi saha-lokaṁ māṁ loka-pālāṁś ca mad-gatān \|**

**pādodakena bhavatas tīrthānāṁ tīrtha-kāriṇā \|\|**

**śrīdhara-svāmī (bhāvārtha-dīpikā) :** tīrtha-kāriṇā
tīrthatva-nimittena \|\| 11-12 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tīrthatva-nimittena
pāvakena \| tīrthaṁ śāstrāmbupāvane iti yādavaḥ \| rakṣaṇopaveśe
prayojanaṁ ca mama sukham evety evam atistutyā pratipādayati-punīhi iti
dvābhyām \| sahalokaṁ śrī-vaikuṇṭha-lokena caturdaśa-bhuvanyā ca
sahitam\| loka-pālāna śrī-brahma-rudrādīn mad-gatān mayi vartamānān \|
tasya viśvodaratvāt-teṣāṁ tad aṁśatvād vā \| bhagavān he parama-pūjya !
ataḥ kṣaṇam upaviṣṭasya te pādau prakṣālya taj-jalaṁ dhārayāmīti bhāvaḥ
\|\|11\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṣaṇopaveśe prayojanaṁ
cāha---punīhīti \| saha-lokaṁ śrī-vaikuṇṭha-lokena caturdeśa-bhuvanair
vā sahitam \| loka-pālān śrī-brahma-rudrādīn mad-gatān mayi vartamānān
ity arthaḥ \| viśvodaratvāt tvad-aṁśatvād vā \| he bhagavan ! he
parama-pūjyety arthaḥ \| ataḥ kṣaṇam upaviṣṭasya satas te pādau
prakṣālya taj-jalaṁ dhārayāmīti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṣaṇopaveśe prayojanaṁ ca
mama sukham evety evam atistutyā pratipādayati---punīhi iti dvābhyām \|
saha lokaṁ śrī-vaikuṇṭha-lokena caturdaśa-bhuvanyā ca sahitaṁ loka-pālān
śrī-brahma-rudrādīn mad-gatān mayi vartamānān ity arthaḥ \| tasya
viśvodaratvāt-teṣāṁ tad aṁśatvād vā \| bhavān he parama-pūjya ! ataḥ
kṣaṇam upaviṣṭasya te pādau prakṣālya taj-jalaṁ dhārayāmīti bhāvaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadi cemaṁ mahāparādham
api kṣāntavān evāsi tarhi dehi pādodakam ity āha---punīhīti \| tīrthānāṁ
gaṅgādīnām api tīrthatva-kāriṇeti \| etat-prāptyaiva gaṅgādīni tīrthāny
abhūvann ity arthaḥ \| atra bhṛgu-kṛte etāvaty apy aparādhe kṣamaiva
sattva-guṇa-dharmaḥ \| pratyuta svasyāparādhitva-mananena
tvat-prasādanaṁ yad etat śuddha-sattva-dharmo jñeyaḥ \|\|11\|\|

**\...**

**\|\| 10.89.12 \|\|**

**adyāhaṁ bhagavan lakṣmyā āsam ekānta-bhājanam \|**

**vatsyaty urasi me bhūtir bhavat-pāda-hatāṁhasaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nity aṁ me vasatir deva
vipra-pādāṅkita-sthale \| iti lakṣmī-vākyād adhunā māṁ lakṣmīr na
hāsyatīty āha---adyeti \| bhavati sarvadā tiṣṭhatīti bhavan sa cāsau
pāda-hastena hatāṁhaso naṣṭa-kilbiṣasya \| loka-saṅgrahārtheyam uktiḥ \|
etenaitad-bhavat-pāda-cihnaṁ sarvadā śrī-sthairyāyāhaṁ na tyakṣya iti
dhvanitam etad eva śrīvatsa-padenāpi varṇyate kaiścidati śrīvatsam iti
nāmāpi jāyatāṁ pāda-lakṣaṇam iti \| etac ca tṛtīya-skandhe bahudhā
varṇitam \| bhūtiḥ śrī-janma-bhasmasu iti yādavaḥ \|

nanu, mano-duḥkhabhareṇa mayā mahā-parādhaḥ kṛtaḥ lajjayā katham
atropaveṣṭavyam ity āśaya mahā-n anugraha eva bhavatā kṛta ity
āha---adyeti \| ekāntaṁ paramaṁ bhājanam āśrayaḥ tatra ca tvam eva
mamartho\'sīty āha---bhagavan he sarva-śakti-yukteti \| ato bhūtir
lakṣmīr me vakṣasi sadā vatsyatīty arthaḥ \| tad-dhetum
evābhivyañjayatim agad iti \| tad evam asmin śrī-vikuṇṭhā-sute lakṣmīr
evāpy etad anantaram eva bhaviṣyatīti gamyate \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu mano-duḥkha-bhareṇa
mayā mahāparādhaḥ kṛtaḥ \| lajjayā katham atropaveṣṭavyam ity āśaṅkya
mahān anugraha eva bhavatā kṛta ity āha---adyeti \| ekāntataḥ
parama-niṣṭhāyā bhājanam \| atra ca tvam eva samartho'sīty
āha---bhagavan ! he sarva-śakti-yukteti \| ato bhūtis tvat-putrī lakṣmīr
me vakṣasi sadā vatsyatīty arthaḥ \| tad-dhetum
evābhivyañjayati---bhavad iti \| etena lakṣmyā māhātmyaṁ taj-janakatvena
tasya cādhikyaṁ sūcitam \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, mano-duḥkhabhareṇa mayā
mahā-parādhaḥ kṛtaḥ lajjayā katham atropaveṣṭavyam ity āśaya mahā-n
anugraha eva bhavatā kṛta ity āha---adyeti \| ekāntaṁ paramaṁ bhājanam
āśrayaḥ tatra ca tvam eva samartho\'sīty āha---bhagavan he
sarva-śakti-yukteti \| ato bhūtir lakṣmīr me vakṣasi sadā vatsyatīty
arthaḥ \| tad-dhetum evābhivyañjayatim agad iti \| tad evam asmin
śrī-vikuṇṭhāsute lakṣmīr evāpy etad anantaram eva bhaviṣyatīti gamyate
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu ca tubhyaṁ
tvat-priyāyai premavatyai lakṣmyai ca duḥkhaṁ dadānasya mamākalpaṁ
narakeṣv eva vāso bhaviṣyati yad adya pāmara-viprasya mahā-pāpino
mamāpavitra-pādas tvad-vakṣasi lagna ity ānutāpa-jarjare sati tasmin bho
mune kṛpā-sindho āvayos tvaṁ paramam utsavam eva kṛtavān asīty
āha---adyeti \|\|12\|\|

**\...**

**\|\| 10.89.13 \|\|**

**śrī-śuka uvāca---**

**evaṁ bruvāṇe vaikuṇṭhe bhṛgus tan-mandrayā girā \|**

**nirvṛtas tarpitas tūṣṇīṁ bhakty-utkaṇṭho'śru-locanaḥ \|\|**

**śrīdhara-svāmī (bhāvārtha-dīpikā) :** tasya mandraya gambhīrayā girā
nirvṛtas tūṣṇīṁ babhūveti śeṣaḥ \|\| 13-14 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-vidhayā \| tasya
viṣṇoḥ \| mandrayā gambhīrayā \| mandrastu gambhīre ity amaraḥ \|
tarpitas tṛptiṁ prāpitaḥ \| tūṣṇīm ity aśru-ruddha-kaṇṭhatvena
stutyasāmarthyāt \| atra bhagaval-līlā-vinoda-sūtra-dhārana-rtitasya
bhṛgor etat-karmaṇi aparādho vācya iti prāñca \|\|13-

14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vaikuṇṭhe
śrī-vikuṇṭhānandane śrī-vaikuṇṭheśvara iti tasya tādṛśy uktir yuktaiveti
bhāvaḥ \| kiṁ ca, lakṣmī-prītyā prapañcāntar-nirmite vaikuṇṭha-loke
bhṛgor gamanaṁ jñeyam \| ātma-jāyā lakṣmyās tatra
saubhāgya-bhara-prākaṭyenātmano'py ādarādi-sambhāvanayā gamyatvāt,
prapañcātīta eva sahasā parīkṣārtha-gamanādy-asambhavād iti \| nirvṛtaḥ
svastha-cittaḥ, yatas tarpitaḥ prīṇitaḥ \| ato bhaktau utkaṇṭha utsūkaḥ
san \| kiṁ bhaktyā premṇā udgataḥ kaṇṭho yasya sa bāṣpa-ruddha-kaṇṭha
ity arthaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vaikuṇṭhe
śrī-vikuṇṭha-nandane nirvṛtaḥ svastha-cittaḥ yatas tarpitaḥ prīṇitaḥ ato
bhaktyā sādara-premṇā bāṣparuddha-kaṇṭhavāt-tad udbhūta-kaṇṭhas
tadīyasvaro yasya saḥ tādṛśaḥ sann aśrulocano babhūva \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mandrayā gambhīrayā
tūṣṇīm ity aśru-ruddha-kaṇṭhatvena stuty-asāmarthyāt \| atra
bhagaval-līlā-vinoda-sūtra-dhāraṇārtitasya bhṛgor etat karmaṇi nāparādho
vācyaḥ iti prāñcaḥ \|\|13\|\|

**\...**

**\|\| 10.89.14 \|\|**

**punaś ca satram āvrajya munīnāṁ brahma-vādinām \|**

**svānubhūtam aśeṣeṇa rājan bhṛgur avarṇayat \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** munīnāṁ jñāna-parāṇām,
ato brahma-vādināṁ sadā brahma-nirūpaṇa-śīlānām \| yad vā,
vedārtha-tattva-nirdhāraṇa-parāṇām ity arthaḥ \| yato munīnāṁ
manana-śīlānām \| he rājann iti śrī-bhagavad-utkarṣa-sampattyā
prahaṣodayāt \| yad vā, tenaiva rājamānaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** munīnāṁ brahma-vādināṁ
dīrgha-satra eva mananārthaṁ vedābhyāsa-parāṇāṁ na tu
nirṇīta-vedārthānām ity arthaḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.89.15 \|\|**

**tan niśamyātha munayo vismitā mukta-saṁśayāḥ \|**

**bhūyāṁsaṁ śraddadhur viṣṇuṁ yataḥ śāntir yato'bhayam \|\|**

**śrīdhara-svāmī (bhāvārtha-dīpikā) :** vismitā aparādhātireke'pi
nirvikāritvena bhūyāṁsaṁ śraddadhuḥ mahattamaṁ niścitavantaḥ \| yato
yasmin \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-bhrugūktam \| atha
śravaṇottaram \| atireka ādhikyam \| abhayaṁ bhaya-nivartakatā \| viṣṇuṁ
sva-māhātmyena viśva-vyāpakaṁ bhūyāṁse triṣv apy adhīśeṣvatiśayena
mahā-ntaṁ na tu mahan mātraṁ tac ca yuktam eveti teṣāṁ vākyam apy
anuvadati-yata ity ādinā-tat-tīrtha-sādhanam ity antena \| yato hetor
anyeṣām api bhṛgor iva śānti-rakṣobho bhavati kimuta vasyaiva tasyety
arthaḥ \| svalpaṁ pradīpādāv eva kṣobho dṛśyate na tu mahati sūryādāv
iti tena mahattamatvam anumitam iti bhāvaḥ \| ataḥ sāparādhatayā\'py
upasannānāṁ yato bhṛgor iva bhayābhāvo\'pi bhavati \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viṣṇuṁ sva-māhātmyena
viśva-vyāpakam \| tac ca yuktam evety āha---yata ity ādi sa-pādais
tribhiḥ \| yasmin vartate \| yad vā, yasmād anyeṣām api śānty-ādikaṁ
bhavati \| abhayaṁ bhayābhāvaḥ \| yata iti muhur nirdeśataḥ śānty-ādīnāṁ
tad-eka-niṣṭhatām \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viṣṇuṁ sva-māhātmyena
viśva-vyāpakaṁ bhūyāṁse triṣv apy adhīśeṣvatiśayena mahā-ntaṁ na tu
mahan-mātraṁ tac ca yuktam eveti teṣāṁ vākyam apy anuvadati-yata ity
ādinā- tat-tīrtha-sādhanam ity antena \| yato hetor anyeṣām api bhṛgor
iva śāntirakṣobho bhavati kimuta sva-syaiva tasyety arthaḥ \| svalpaṁ
pradīpādāv eva kṣobho dṛśyate na tu mahati sūryādāv iti tena
mahattamatvam anumitam iti bhāvaḥ \| ataḥ sāparādhatayā\'py upasannānāṁ
yato bhṛgor iva bhayābhāvo\'pi bhavati \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.89.16 \|\|**

**dharmaḥ sākṣād yato jñānaṁ vairāgyaṁ ca tad-anvitam \|**

**aiśvaryaṁ cāṣṭadhā yasmād yaśaś cātma-malāpaham \|\|**

**śrīdhara-svāmī (bhāvārtha-dīpikā) :** vairāgyaṁ ca catur-vidham iti
pāṭhe tac cātur-vidhyam evaṁ draṣṭavyam \| viṣayāṁs tyaktum
aśaknuvato'pi saṁmānecchā-tyāga ādyaṁ vairāgyam \| viṣayāṇāṁ madhye
lavaṇādi-vyatirekeṇāpi vṛttir dvitīyam \| tathāvṛttāv api manasi
rāga-śaithilyena bāhyendriyair eva viṣaya-sevanaṁ tṛtīyam \| tatrāpy
audāsīnyaṁ caturtham \| yathāhuḥ---

> vairāgyam ādyaṁ yatamāna-saṁjñāṁ
>
> kvacid virāgo vyatireka-saṁjñam \|
>
> ekendriyākhyaṁ hṛdi rāga-saukṣmyaṁ
>
> tasyāpy abhāvas tu vaśī-kṛtākhyam \|\| iti \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhagavac-chabdārthatāṁ
varṇayaṁs tatrāha---dharma iti \| sākṣāt-pūrṇaḥ \| tad anvitam \| ādyaṁ
yatam ānākhyam \| tata ādyāvāpter anantaram \| lavaṇādīty atrādinā
ghṛtādi-saṅgrahaḥ \| dvitīyaṁ vyatirekākhyam \| tathā vṛttāv api
kasyacid-viṣaya-tyāge saty api tṛtīyam ekendriyākhyam \| tatrāpi
bāhyendriya-viṣaya-sevane\'pi \| audāsīnyam icchā-rāhity aṁ caturthaṁ
vaśīkārākhyam \| atrārthe sāṅkhya-vṛddha-sammatim āha---tatrāhur iti \|
tasyāpi hṛdi rāga-mokṣasyāpi \| yasmādy asya \|

tad evaṁ mahattamatvasya cihnam uktaṁ hetum api kaimutyena darśayaṁs
tato\'prākṛta-mahā---sampattim api darśayati-dharma iti tribhiḥ \|
sākṣād-dharmo bhagavad-dharme yataḥ sākṣāt-padasya sarver apy anvayaḥ \|
tena sākṣāt jñāte śrī-bhagavad anubhavaḥ tad anvitaṁ trika eka-kālaḥ
bhakti-viraktir bhagavat-prabodhaḥ ity ekādaśoktarītyā prema-tad
anubhavānvitam eva na tu śuṣkaṁ caturvidham iti pāṭhas tair vyākhyātaḥ
\| tatra yatam ānasañjñam iti yataḥ saṁyato mānaḥ sammānecchā yatrety
arthaḥ \| kvacid iti lavaṇādau virāgo nāma vyatireka-saṁjñaṁ vairāgyam
ity anvayaḥ \| eketi \| ekāni eka-mukhīkṛtāni indriyāṇi yasmin tat
rāga-saukṣmyaṁ rāgasyālpatayāvasānam iti jñeyam \| yad vā, bhakty
eka-rāgataś caturvarga-tyāgena caturvidhaṁ tataś
cāṣṭadhāṇimādibhedaisvaryam aprākṛtaṁ tad aprārthitam apīti bhāvaḥ \|
yathagā tṛtīye bhaktir anvicchato me gatimaṇvī prayuṅkte ity uktvā
śrī-kapiladevo\'py āha---

> atho vibhūtiṁ mama māyayā
>
> citām aiśvaryam aṣṭāṅgam anupravṛttām \|
>
> śriyaṁ bhāgavatī vā spṛhayanti
>
> bhadrāṁ parasya me teśnuvate hi loke \|\| \[bhā.pu.3.25.37\] iti \|\|

yata iti muhur nirdeśaḥ śāntyādīnāṁ tad ekaniṣṭhatāṁ bodhayati \|
yasmāc-cātmanaḥ sarveṣāṁ manasaḥ malaṁ cāñcalyādi-doṣaṁ śravaṇādinā
apahanti dūrād eva nāśayatīti tathā tat \| atra viśvanātha \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pakṣāntare ca
tat-prasādaika-labhyatāṁ bodhayati \| sākṣāt svayam eva dharmaḥ \|
pakṣāntare ca pratyakṣam evety arthaḥ \| tataś cāsya sair apy anvayaḥ \|
tenānirvacanīyena vastunā bhaktyākhyenānvitam \| sarvatra dṛḍha-vairāgye
sati svata eva bhakty-udayāt \| pāṭhāntare tair vyākhyātam eva \|

yad vā, bhakty-eka-rāgataś caturvarga-vairāgyeṇa caturvidha iti
pāramārthikam uktvā laukikam apy āha---aiśvaryam iti \| aṣṭadheti
aṇimādy-aṣṭa-bhedaiḥ \| ātmanaḥ sarveṣāṁ manaso malaṁ cāñcalyādi-doṣaṁ
śravaṇādināpahanti \| dūrād eva nāśayatīti tathā tat \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ mahattamatvasya
cihnam uktaṁ hetum api kaimutyena darśayaṁs
tato\'prākṛta-mahā---sampattim api darśayati-dharma iti tribhiḥ \|
sākṣād-dharmo bhagavad-dharme yataḥ sākṣāt-padasya sarvair apy anvayaḥ
\| tena sākṣāt jñāte śrī-bhagavad anubhavaḥ tad anvitaṁ trika eka-kālaḥ
bhakti-viraktir bhagavat-prabodhaḥ ity ekādaśoktarītyā saprema-tad
anubhavānvitam eva na tu śuṣkaṁ caturvidham iti pāṭhas tairvyākhyātaḥ \|
tatra yatamāna-sañjñam iti yataḥ saṁyato manaḥ sammānecchā yatrety
arthaḥ \| kvacid iti lavaṇādau virāgo nāma vyatireka-sañjñaṁ vairāgyam
ity anvayaḥ \| eketi \| ekāni mukhī-kṛtāni indriyāṇi yasmin tat
rāga-saukṣmyaṁ rāgasyālpatayāvasānam iti jñeyam \| yad vā, bhakty
eka-rāgataś caturvarga-tyāgena vividhaṁ tataś
cāṣṭadhāṇimādi-bhedairaiśvaryam aprākṛtaṁ tad aprārthitam apīti bhāvaḥ
\| yathagā tṛtīye bhaktir anvicchato me gatimaṇvīṁ prayuṅke ity uktvā
śrī-kapila-devo\'py āha---

> atho vibhūtiṁ mama māyayā citām
>
> aiśvaryam aṣṭāṅgam anupravṛttām \|
>
> śriyaṁ bhāgavatī vā spṛhayanti
>
> bhadrāṁ parasya me teśnuvate hi loke \|\| \[bhā.pu.3.25.37\] iti \|\|

yata iti muhur nirdeśaḥ śāntyādīnāṁ tad ekaniṣṭhatāṁ bodhayati \|
yasmāc-cātmanaḥ sarveṣāṁ manasaḥ malaṁ cāñcalyādi-doṣaṁ śravaṇādinā
apahanti dūrād eva nāśayatīti tathā tat \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadyapi pūrvaṁ śrī-viṣṇau
vinayākhya eva guṇa upalakṣitas tathāpi sa khalu guṇaḥ sarvaṁ pūrayitum
eva spardhādi-viṣaya-rāhityāt parama-pūrṇatayā sambhavatīti tenānye'pi
tasya guṇā lakṣitā ity āha---dharma iti \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sākṣād-dharmaḥ
śravaṇa-kīrtanādi-lakṣaṇo yataḥ sākṣāt pādasya sarvatrānvayāt jñānaṁ
bhagavad-anubhavaḥ \|\|16\|\|

**\...**

**\|\| 10.89.17 \|\|**

**munīnāṁ nyasta-daṇḍānāṁ śāntānāṁ sama-cetasām \|**

**akiñcanānāṁ sādhūnāṁ yam āhuḥ paramāṁ gatim \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** munīnām ity ādinā
śamādi-ṣaṭ-kopetānām ity arthaḥ \| tad evam aiśvarya-pradatve\'py
unapadrava-hetutvān-munīnām ity ādi prathamato mananaśīlānāṁ tato
bhagavac-cintanārthaṁ parity akta-mahā---doṣātmakabhūta-dveṣāṇāṁ tato
bhagavac-cittatayā yadṛcchālābha-tuṣṭānāṁ tato bhagavad
ekaspṛhatvenānyatra svargāpavarga-narakeṣu tulya-darśinām ata eva
bhagavantaṁ vinānyatra mamatā-śūnyānām ata eva projjhita-kaitavānām iti
krameṇārthaḥ \|\|17\|\| atra viśvanātastu

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śānty-ādināpi sa eva
sādhya ity āha---munīnām iti \| sama-cetasāṁ sarvatra tulya-buddhīnām
akiñcanānāṁ nirahaṅkārāṇāṁ sādhūnāṁ vaiṣṇavānāṁ viśeṣaṇānām eṣāṁ
yathottaraṁ hetutvaṁ hetumattvaṁ vā \| gatim āśrayaṁ gamyaṁ bāhuḥ
śāstrajñā iti mumukṣubhyo mokṣada-tattvaṁ svataḥ parama-puruṣārthaṁ
coktam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam
aiśvarya-pradatve\'py unapadrava-hetutvān-munīnām ity ādi prathamato
mananaśīlānāṁ tato bhagavac-cintanārthaṁ parity
akta-mahā---doṣātmaka-bhūtad-veṣāṇāṁ tato bhagavac-cittatayā
yadṛcchā-lābha-tuṣṭānāṁ tato bhagavad ekaspṛhatvenāny atra
svargāpavarga-narakeṣu tulya-darśinām atra eva bhagavantaṁ vinānyatra
mamatā-śūnyānām ata eva projjhita-kaitavānām iti krameṇārthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** munīnām iti \| atra
muni-śānta-sādhava ekaika-viśeṣaṇa-yuktā mumukṣu-mukta-bhaktā jñeyāḥ
\|\|17\|\|

**\...**

**\|\| 10.89.18 \|\|**

**sattvaṁ yasya priyā mūrtir brāhmaṇās tv iṣṭa-devatāḥ \|**

**bhajanty anāśiṣaḥ śāntā yaṁ vā nipuṇa-buddhayaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** turavadhāraṇe \| yaṁ
viṣṇum \| anāśiṣa iti yasyety asya viśeṣaṇam brāhmaṇānāṁ vā \| evam
aprākṛta-śuddha-sattvātmaka-vaibhavatve\'pi prākṛta-sattve
yasyānugraha-dṛṣṭir iti tatraiva guṇa-viśeṣaṁ darśayati mūrtir iva
mūrtir adhiṣṭhānaṁ priyā kṛpā-dṛṣṭi-yogyā tanmayeṣv api viśeṣato
brāhmaṇa iṣṭa-devatāvad ārādhyamānāḥ tādṛśa-guṇākṛṣṭatvād eva yaṁ vā yaṁ
ca nipuṇa-buddhayo bhajanti yady apy anāśiṣaḥ śāntāḥ sarvatra
rāga-dveṣa-rahitā \| vā cārthe evārthe vā \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhakti-niṣṭhānāṁ ca
mokṣādy-upekṣayā kevalaṁ bhakty-ekāpekṣayā sa eva sevya ity
āha---sattvam iti \| sattva-guṇaḥ sattā-mātraṁ brahma vā, tu ca, ato
brāhmaṇāś ca yasyeṣṭa-devatā nitya-sampūjyāḥ śuddha-sāttvikatvena
deva-paratvād brahma-niṣṭhatvāc ca \| ata evānāśiṣo niṣkāmā yaṁ bhajanti
sevante \| vā samuccaye \| anāśiṣa ity anena bhajanasyaiva sādhyatvam
abhipretam \| anāśiṣṭve hetuḥ---śāntāḥ śrī-bhagavan-niṣṭha-cittāḥ \|
tatraiva hetuḥ---nipuṇeti \| vicāra-cāturyā mokṣādy-aśeṣa-tyāgena
tad-bhajanaikāpekṣaṇād ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam
aprākṛta-śuddha-sattvātmaka-vaibhavatve\'pi prākṛta-sattve
yasyānugraha-dṛṣṭir iti tatraiva guṇa-viśeṣaṁ darśayati mūrtir iva
mūrtir adhiṣṭhānaṁ priyā kṛpādṛṣṭi-yogyā tanmayeṣv api viśeṣato brāhmaṇā
iṣṭa-devatāvad ārādhyamānāḥ tādṛśa-guṇākṛṣṭatvād eva yaṁ vā yaṁ ca
nipuṇa-buddhayo bhajanti yady apy anāśiṣaḥ śāntāḥ sarvatra
rāga-dveṣarahitā ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasya tri-guṇātītatve\'pi
sattvaṁ priyā mūrtiḥ sāttvika-lokāḥ priyā ity arthaḥ \| tatrāpi
brāhmaṇāḥ priyatarāḥ iṣṭa-deva-tulyatvenādaraṇīyāḥ yaṁ vā yam eva ye
bhajantīty arthaḥ \|\|18\|\|

**\...**

**\|\| 10.89.19 \|\|**

**tri-vidhākṛtayas tasya rākṣasā asurāḥ surāḥ \|**

**guṇinyā māyayā sṛṣṭāḥ sattvaṁ tat tīrtha-sādhanam \|\|**

**śrīdhara-svāmī (bhāvārtha-dīpikā) :** tasya bhagavata eva yady api
vividha ākṛtayaḥ \| tat tāsu sattvam eva tīrtha-sādhanaṁ
puruṣārtha-hetuḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya viṣṇoḥ \| yad vā,
tīrthasya hareḥ sādhanaṁ prāpty upāyam \| sattvaṁ priyā mūrtir ity uktaṁ
tatrānyā vā kā mūrtaya ity apekṣāyāṁ vivicya tri-vidhā āha---trīti \|
tatra rākṣasās tāmasyaḥ asurā rājasyaḥ surāḥ sāttvikāḥ \| tat-tad
upalakṣaṇatvenānye\'pi tat-tad-rūpā jñeyāḥ \| nanu, māyānāsaktasya tasya
māyika-sattva-guṇe kathaṁ ratistatrāha---sattvaṁ khalu tasya bhagavato
yas-tīrtham āgamas tad-bhakti-pratipādaka-śāstraṁ tasya sādhanam
avagama-dvāra-bhūtaṁ bhavati \| paramparayā bhakti-sambandhād eveti
bhāvaḥ \|\|19\|\| atra viśvanātha

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarveśvarasyāpi tasya
sattva-priya-mūrti-hetum āha---trividheti \| ākṛtayo rūpāṇy
adhiṣṭhānānīty arthaḥ \| guṇinyā krameṇa
rākṣasatvādi-hetu-tamo-rajaḥ-sattva-guṇam apy āsattvaṁ sāttvikya iti
sādhanam iti cābhedopacārāt tīrtha-sādhikā ity arthaḥ \| anyat tair
vyākhyātam \| yad vā, tat teṣu guṇeṣu madhye, ato
bhṛg-aparādha-sahanādikam idaṁ kiṁ nāma tasya māhātmyam, tad-bhakte
sajjane'pi kasmiṁścit tat-sambhavāt \| kintu śānty-ādikam etat sarvaṁ
tasmin vā sādhāraṇam \| pakṣāntare ca tat-prasādenānyair api labhyeteti
sa eva sarvotkarṣa-sevita iti tātparyam \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sattvaṁ priyā mūrtir ity
uktaṁ tatrānyā vā kā mūrtaya ity apekṣāyāṁ vivicya tri-vidhā āha---trīti
\| tatra rākṣasās tāmasyaḥ asurā rājasyaḥ surāḥ sāttvikāḥ \| tat-tad
upalakṣaṇatvenānye\'pi tat-tad-rūpā jñeyāḥ \| nanu, māyān āsaktasya
tasya māyika-sattva-guṇe kathaṁ ratis tatrāha---sattvaṁ khalu tasya
bhagavato yastīrtham āgamas tad-bhakti-pratipādaka-śāstraṁ tasya
sādhanam avagama-dvāra-bhūtaṁ bhavati \| paramparayā bhakti-sambandhād
eveti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, nirguṇasya tasya
guṇe kathaṁ prītiḥ sambhavet-tatra tasyaudāsīnyam evocitam \|
tatrāha---tri-vidhā yady api tasyaiva samyaktayā kṛtayā \| sṛjyāḥ
tat-tad api sattvaṁ tīrtha-sādhanaṁ puruṣārtha-hetur iti \|\|19\|\|
śrī-svāmicaraṇāḥ

**\...**

**\|\| 10.89.20 \|\|**

**śrī-śuka uvāca---**

**itthaṁ sārasvatā viprā nṛṇāṁ saṁśaya-nuttaye \|**

**puruṣasya padāmbhoja-sevayā tad-gatiṁ gatāḥ \|\|**

**śrīdhara-svāmī (bhāvārtha-dīpikā) :** itthaṁ niścitya
sarasvatī-tīra-vāsino viprā hari-sevayā muktaṁ prāpur iti \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sārasvatāḥ
sarasvatī-tīra-vāsinaḥ \| nṛṇāṁ saṁśayanuttaye niścityeti yojyam \| tad
evaṁ śāstra-dvārā tu te svayaṁ niścinvantaḥ eveti gamyate \| tad-gati vā
gatāḥ tam upalabdhavantaḥ \| yad vā, tac cānyeṣāṁ nṛṇāṁ saṁśayanāśāya
jātam iti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nṝṇām anyeṣāṁ saṁśayasya
nuttaye nirasanāya, anena sarvataḥ śrī-bhagavad-utkarṣe teṣāṁ sandeho
nāsty eva iti bhāvaḥ \| puruṣasyeti tasminn eva
parameśvara-buddhy-utpatteḥ padāmbhojayoḥ sevayeti prema-bhaktir uktā \|
atas tasya tāṁ vā'nirvacanīyāṁ gatim, kiṁ vā tasyā sevāyā gatiṁ
gamya-sthānaṁ sarvadā śrī-vaikuṇṭha-lokam ity arthaḥ \| gatā iti
tan-nirdhāraṇe gata-prāyā ity arthaḥ \| bhṛgv-ādīnāṁ prajāpatīnām
abhyadhikāriṇāṁ mahā-pralayānta-sthāyitvāt \| yad vā, tebhyo'nye
tatratyā viprā iti jñeyam \| ata eva tair api
vyākhyātam---sarasvatī-tīra-vāsina iti \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ teṣāṁ nirṇayam
anūdya svayam evāhety āha---śrī-śuka uvāceti \| itthaṁ niścityeti tair
vyākhyātam \| tac ca nṛṇāṁ saṁśayanuttaye niścityeti yojyam \| tad evaṁ
śāstra-dvārā tu te svayaṁ niścinvantaḥ eveti gamyate \| tad-gatiṁ vā
gatāḥ tam upalabdhavantaḥ \| yad vā, tac cānyeṣāṁ nṛṇāṁ saṁśaya-nāśāya
jātam ity arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.89.21 \|\|**

**śrī-sūta uvāca---**

**ity etan muni-tanayāsya-padma-gandha-**

**pīyūṣaṁ bhava-bhaya-bhit parasya puṁsaḥ \|**

**suślokaṁ śravaṇa-puṭaiḥ pibaty abhīkṣṇam**

**pāntho'dhva-bhramaṇa-pariśramaṁ jahāti \|\|**

**śrīdhara-svāmī (bhāvārtha-dīpikā) :** vyāsa-nandanasya mukha-paṅkajād
udgataṁ gandha-yukta-pīyūṣa-tulyaṁ hareḥ praśastaṁ yaśo yaḥ saṁsārī
sevate sa mukto bhavatīti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity etat pūrvoktarītyā
varṇitaṁ viṣṇumahattvopākhyānam \| gandha-pīyūṣaṁ sugandhivan-manoharaṁ
pīyūṣavat svādu bhava-bhayaṁ bhinattīti tathā \| suślokair ākalitaṁ
suślokam ākhyānaṁ yaśo vā \| abhīkṣṇaṁ paunaḥ-punyena \| pathi
saṁsāra-mārge vartamānaḥ pānthaḥ pathi-gatau ato\'c punaḥ svārthiko\'ṇ
\| adhvabhramaṇa-pariśramam idaṁ śreyo\'do veti bhramaṇenetas tataḥ
paryaṭanena prāsaṁ pariśramam \| tad etac chāstra-vidām api
mahā-saṁśayāpanodanaṁ śrī-guru-caraṇopadeśaṁ parama-santuṣṭaḥ ślāghate
\| tenānyānapy atīva śraddhāpayati itīti \| prema-prakārakam
etat-pūrvaktaṁ munitanayeti \| sākṣād ubhaya-nāmāgrahaṇaṁ bhakty urekāt
\| tad āsyapadm asya gandhaḥ saurabhyam ivānubhavanīya-āmoda-viśeṣo
yatra tādṛśaṁ pīyūṣa-tulyaṁ ca tad etat-svataḥ puruṣārthatvam \| tata
ānuṣaṅgikatayā jarā-maraṇādy ātmaka-bhava-bhayac-chedakaṁ ca suślokam
iti samṛddhy arthe\'vyayībhāvaḥ \| suśobhanaḥ ślokaḥ kīrtir yatra tad
etac caritaṁ vā śravaṇa-puṭair iti bahutvaṁ tac chravaṇāya
bahulī-kṛtatvād iva \| pānthaḥ saṁsāra-pathikaḥ adhvapariśramaṁ jahāti
tad ānandena prācīna-duḥkha-vismṛteḥ \| tataḥ paraṁ bhramaṇābhāvāc ceti
tad evaṁ śrī-bhāgavatena śrī-viṣṇor eva sarvotkarṣe spaṣṭe śāstrāntareṣu
śrī-viṣṇu-śivayor bhedam anena doṣo yacchūyate tad
anekānti-vaiṣṇava-śāstratvādanekānti-vaiṣṇava-param eva \| tad-viparītaṁ
hi śrūyate vaiṣṇava-śāstre yathā pādyādau---

> yas tu nārāyaṇaṁ devaṁ brahma-śivādi-daivataiḥ \|
>
> samatvenaiva vīkṣeta sa pāṣaṇḍī bhaved dhruvam \|\| ity ādau \|

tathā ca viṣṇu-dharmottarānte liṅga-sphoṭana-nṛsiṁhopākhyānaṁ
viṣvaksena-nāmā vipraḥ kaścid ekānta-viṣṇu-bhakta āsīt \| tasya pṛthivīṁ
bhramato daivāt-kenacid-grāmādhy akṣutreṇa milanam abhūt \| tayoḥ
saṅkathā ceyam---

> deva-karmaṇy aśaktir me tāta pūjaya śaṅkaram \|
>
> devatāyatanaṁ gatvā yatra tāta pratiṣṭhitam \|\|
>
> liṅgam asti sureśasya mahā-devasya nirmalam \|
>
> evam uktaḥ praty uvāca vayam ekāntinaḥ śrutāḥ \|\|
>
> pūjayāmaś ca naivānyaṁ tasmāt-tvaṁ gaccha māciram \|\| ity ādikā \|\|

tato grāmādhyakṣa-putre tasya viṣvaksenasya śiraś chettum udyate
tad-dhastena mṛtyum anabhīpsan sa idaṁ vicārayāmāsa \| bhavatu tatraiva
gacchāma iti \| tato liṅga-samīpaṁ gatvā tasminn adhiṣṭhāne nṛsiṁhāya
namaḥ iti puṣpāñjalau vikṣipte tac chrutvā punaḥ śiraś chettum udyatasya
tal-liṅgaṁ sphoṭayitvā nirgatena śrī-nṛsiṁhena saparivārasya
grāmādhyakṣa-putrasya śirāṁsi chinānīti \| tad etad uktaṁ skānde
śrī-śivena śiva-śāstreṣu tad-grāhyaṁ bhagavac chāstra-yogi yat iti \|
śrī-harivaṁśe\'pi---

> harir eva sadā dhyeyo bhavadbhiḥ sattva-saṁśrayaiḥ \|
>
> viṣṇu-mantraṁ sadā viprāḥ paṭhadhvaṁ dhyāta keśavam \|\| iti \|\|

yattu śrī-bhāgavatam eva---

> trayāṇām eka-bhāvānāṁ yo na paśyati vai bhidām \|
>
> sarva-bhūtātmanāṁ brahman sa śāntim adhigacchati \|\| ity ādi \|\|

tat khalu śrī-viṣṇoḥ sakāśāt anyāsvātantryāpekṣayaiva tad uktaṁ
śrī-brahmaṇā---

> sṛjāmi tan-niyukto\'haṁ haro harati tad-vaśaḥ \|
>
> viśvaṁ puruṣa-rūpeṇa paripāti triśakti-dhṛk \|\| iti \|\|

atraivoktaṁ śrī-saṅkarṣaṇena brahmā bhavo\'ham api yasya kalāḥ kalāyāḥ
iti---

> yat-pāda-niḥsṛta-sarit-pravarodakena \|
>
> tīrthena mūrdhyadhi-kṛtena śivaḥ śivo\'bhūt \|\| iti \|

etad abhipretyaivoktaṁ pādme\'pi---

> śivasya viṣṇor ya iha guṇa-nāmādi sakalaṁ
>
> dhiyābhinnaṁ paśyet sa khalu hari-nāmāhitakaraḥ \|\| iti \|

atra śrī-viṣṇuneti tṛtīyāyā anirdeśād atraiva śrī-śabdāc ca śrī-mataḥ
sarva-śakti-yutād-viṣṇoḥ sarva-vyāpakatvena tan-nāmnas tasmādyaḥ śivasya
guṇa-nāmādi-sakalaṁ dhiyā bhinnaṁ sva-tantraṁ paśyed ity arthaḥ \| ato
mārkaṇḍeyaṁ prati śrī-śivavākyaṁ cedam evam eva---

> na te mayy acyuteye ca bhidāmaṇv api cakṣate \|
>
> nātmanaś ca (jana ) parasyāpi tad yuṣmān vṛmīmahi \|\| iti \|

tat-tebhyo\'pi sarva-samadṛṣṭibhyo vayaṁ yuṣmān eva īmahi \| priyatvena
jānīma iti---

> atha bhāgavatā yūyaṁ priyāḥ stha bhagavān yathā \|
>
> na mad-bhāgavatānāṁ ca preyān anyo\'sti karhicit \|\|

iti caturthe tasyaivokteḥ \| atra evāpi tat-pūrvam---

> naivecchaty āśiṣaḥ kāpi brahmarṣir mokṣam apyuta \|
>
> bhaktiṁ parāṁ bhagavati labdhavān puruṣe\'vyaye \|\| iti \|

śivokta-mahima-bhaktyā bhagavati samādhisthasya tasya devyai
mahima-darśanārthaṁ hṛdi chalena svayaṁ śive praviṣṭe viratir jātā
yathoktaṁ kim idaṁ kuta eveti samādher viratomunir i\'ti \| tac cānyathā
na sambhavatīti ataḥ śrī-viṣṇāv eva sarvotkarṣe siddhe
śrī-viṣvaksena-mārkaṇḍeyādivat-tadīyatvenaiva vaiṣṇavaiḥ sa āradaṇīyaḥ
vaiṣṇavānāṁ yathā śambhur iti dvādaśānta-vacanāt-parama-vaiṣṇavatvena tu
sutarāṁ bata evoktam ādivārāhe---

> janmāntara-sahasreṇa samārādhya vṛṣadhvajam \|
>
> vaiṣṇavatvaṁ labhed-dhīmān sarva-pāpakṣaye sati \|\| iti \|

nindādikaṁ tu sarvathā parihartavyam---

> yo māṁ samarthayen nityam ekāntaṁ bhāvam āsthitaḥ \|
>
> vinindan devamīśānaṁ sa yāti narakaṁ dhruvam \|\|

ity-ādi śrī-bhagavad-vākyadibhyaḥ \|

atra śrutayaḥ yaṁ kāmayetam ugraṁ kṛṇomi taṁ brahmāṇaṁ taṁ sumedhāṁ mama
yonir aśvantar iti mahā-śakti-vacane madhye vāmanam āsīnaṁ viśvedevā
upāsata iti taittirīyopaniṣadi\|

> rudra-jāpaka-śatam ekam atharvāṅgirasa-śikhādhyāpakena tat-samam \|
>
> atharvāṅgirasa-śikhādhyāpaka-śatam ekaṁ mantrājādhyāpakena tat-samam

iti śrī-nṛsiṁhatāpanyām \| tad etac
chrī-bhāgavata-sandarbha-paramātma-bhakti-sandarbhayoḥ vistṛtam astīty
alam ativistareṇa \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kiṁ vaktavyaṁ
tat-sevayā tad-gatiṁ prāptā iti \| tad-upākhyāna-śravaṇe'pi
saṁsāra-duḥkhād vimukto bhavatīti śrī-śukadevābhiprāyam ālakṣya
tan-mukhābjād eva tac-carita-mādhurīṁ cāpekṣya suprītaḥ śrī-lomaharṣaṇir
gāyann ivāha---itīti \| evam etad iti napuṁsakaṁ pīyūṣa-viśeṣaṇatvāt \|
yad vā, iti īdṛśam etasya śrī-bhagavat-priyatamatvena sarvair
anubhūyamānasya muni-tanayasyāsya padma-gandha-pīyūṣaṁ padma-rūpakeṇa
gandhety anena ca pīyūṣasya śaitya-saurabhyādinātyantotkṛṣṭatā dhvanitā
\| iti mahā-madhuratayā tasyaiva parama-phalatvam abhipretam \|
bhava-bhayaṁ bhinantīti tathā tat \| etac cānuṣaṅgika-phalam uktam \|
yad vā, bhaya-bhic cāsau paraḥ sarvotkṛṣṭaś ceti \| tathā tasyeti
suślokasyāpi tādṛśatvam abhipretam \| abhīkṣṇaṁ śravaṇa-puṭaiḥ pibati,
sadā prītyā paramābhiniveśena śṛṇotīty arthaḥ \| tādṛśa-pīyūṣatvena
tyāgāśakter iti svarūpa-mātra-nirdeśaḥ \| kathañcit sakṛc-chravaṇenāpi
saṁsāra-duḥkha-dhvaṁsāt \| puṭair iti bahutvaṁ tat-pānena tad-bahu-mānāt
\| pānthaḥ saṁsāra-mārga-patito'pi sa śrī-vaikuṇṭha-loka-prāptyā
saṁsāra-duḥkha-rahito bhavati \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad etac chāstra-vidām api
mahā-saṁśayāpanodanaṁ śrī-guru-caraṇopadeśaṁ parama-santuṣṭaḥ ślāghate
\| tenānyān apy atīva śraddhāpayati itīti \| prema-prakārakam
etat-pūrvaktaṁ munitanayeti \| sākṣād ubhaya-nāmāgrahaṇaṁ bhakty udrekāt
\| tad āsyapadm asya gandhaḥ saurabhyam ivānubhavanīya-āmoda-viśeṣo
yatra tādṛśaṁ pīyūṣa-tulyaṁ ca tad etat-svataḥ puruṣārthatvam \| tata
ānuṣaṅgikatayā jarāmaraṇādy ātmaka-bhava-bhayac-chedakaṁ ca suślokam iti
samṛddhayarthe\'vyayībhāvaḥ \| suśobhanaḥ ślokaḥ kīrtir yatra tad etac
caritaṁ vā śravaṇa-puṭair iti bahutvaṁ tac chravaṇāya bahulīkṛtatvādiva
\| pānthaḥ saṁsāra-pathikaḥ adhva-pariśramaṁ jahāti tadānandena
prācīna-duḥkha-vismṛteḥ \| tataḥ paraṁ bhramaṇābhāvāc ceti tad evaṁ
śrī-bhāgavatena śrī-viṣṇor eva sarvotkarṣe spaṣṭe śāstrāntareṣu
śrī-viṣṇu-śivayor bhedam anena doṣo yacchrayate tad
anekānti-vaiṣṇava-śāstratvād anekānti-vaiṣṇava-param eva \|
tad-viparītaṁ hi śrūyate vaiṣṇava-śāstre yathā pādmādau---

> yastu nārāyaṇaṁ devaṁ brahma-sdādi-daivataiḥ \|
>
> samatvenaiva vīkṣeta sa pāṣaṇḍī bhaved-dhruvam \|\| ity ādau \|

tathā ca viṣṇu-dharmottarānte liṅga-sphoṭana-nṛsiṁhopākhyānaṁ
viṣvaksena-nāmā vipraḥ kaścid ekānta-viṣṇu-bhakta āsīt \| tasya pṛthivīṁ
bhramato daivāt-kenacid-grāmādhyakṣutreṇa milanam abhūt \| tayoḥ
saṅkathā ceyam---

> deva-karmaṇya-śaktir me tāta pūjaya śaṅkaram \|
>
> devatāyatanaṁ gatvā yatra tāta pratiṣṭhitam \|\|
>
> liṅgam asti sureśasya mahā-devasya nirmalam \|
>
> evam uktaḥ pratyuvāca vayam ekāntinaḥ śrutāḥ \|\|
>
> pūjayāmaś ca naivānyaṁ tasmāt-tvaṁ gaccha māciram \|\| ity ādikā \|

tato grāmādhyakṣa-putre tasya viṣvaksenasya śiraś-chettum udyate
tad-dhastena mṛtyum anabhīpsan sa idaṁ vicārayāmāsa \| bhavatu tatraiva
gacchāma iti \| tato liṅga-samīpaṁ gatvā tasminn adhiṣṭhāne nṛsiṁhāya
namaḥ iti puṣpāñjalau vikṣipte tac chrutvā punaḥ śiraś-chettum udyatasya
tal-liṅgaṁ sphoṭayitvā nirgatena śrī-nṛsiṁhena saparivārasya
grāmādhyakṣa-putrasya śirāṁsi chinānīti \| tad etad uktaṁ skānde
śrī-śivena śiva-śāstreṣu tad-grāhyaṁ bhagavac-chāstrayogi yat iti \|
śrī-har ivaṁśe\'pi---

> harir eva sadā dhyeyo bhavadbhiḥ sattva-saṁśrayaiḥ \|
>
> viṣṇu-mantraṁ sadā viprāḥ paṭhadhvaṁ dhyāta keśavam \|\| iti \|\|

yattu śrī-bhāgavatam eva---

> trayāṇām eka-bhāvānāṁ yo na paśyati vai bhidām \|
>
> sarva-bhūtātmanāṁ brahman sa śāntim adhigacchati \|\| ity ādi \|\|

tat khalu śrī-viṣṇoḥ sakāśāt anyāsvātantryāpekṣayaiva tad uktaṁ
śrī-brahmaṇā---

> sṛjāmi tan-niyukto\'haṁ haro harati tad-vaśaḥ \|
>
> viśvaṁ puruṣa-rūpeṇa paripāti triśakti-dhṛk \|\| iti \|\|

atraivoktaṁ śrī-saṅkarṣaṇena brahmā bhavo\'ham api yasya kalāḥ kalāyāḥ
iti---

> yat-pāda-niḥsṛta-sarit-pravarodakena \|
>
> tīrthena mūrdhyadhi-kṛtena śivaḥ śivo\'bhūt \|\| iti \|

etad abhipretyaivoktaṁ pādme\'pi---

> śivasya viṣṇor ya iha guṇa-nāmādi sakalaṁ
>
> dhiyābhinnaṁ paśyet sa khalu hari-nāmāhitakaraḥ \|\| iti \|

atra śrī-viṣṇuneti tṛtīyāyā anirdeśād atraiva śrī-śabdāc ca śrī-mataḥ
sarva-śakti-yutād-viṣṇoḥ sarva-vyāpakatvena tan-nāmnas tasmādyaḥ śivasya
guṇa-nāmādi-sakalaṁ dhiyā bhinnaṁ sva-tantraṁ paśyed ity arthaḥ \| ato
mārkaṇḍeyaṁ prati śrī-śivavākyaṁ cedam evam eva---

> na te mayyacyuteye ca bhidāmaṇv api cakṣate \|
>
> nātmanaś ca (jana ) parasyāpi tad yuṣmān vṛmīmahi \|\| iti \|

tat-tebhyo\'pi sarva-samadṛṣṭibhyo vayaṁ yuṣmān eva īmahi \| priyatvena
jānīma iti---

> atha bhāgavatā yūyaṁ priyāḥ stha bhagavān yathā \|
>
> na mad-bhāgavatānāṁ ca preyānanyo\'sti karhicit \|\|

iti caturthe tasyaivokteḥ \| atra evāpi tatpūrvam---

> naivecchaty āśiṣaḥ kāpi brahmarṣir mokṣam apyuta \|
>
> bhaktiṁ parāṁ bhagavati labdhavān puruṣe\'vyaye \|\| iti \|

śivokta-mahima-bhaktyā bhagavati samādhisthasya tasya devyai
mahima-darśanārthaṁ hṛdi chalena svayaṁ śive praviṣṭe viratir jātā
yathoktaṁ kim idaṁ kuta eveti samādher viratomunir i\'ti \| tac cānyathā
na sambhavatīti ataḥ śrī-viṣṇāv eva sarvotkarṣe siddhe
śrī-viṣvaksena-mārkaṇḍeyādivat-tadīyatvenaiva vaiṣṇavaiḥ sa āradaṇīyaḥ
vaiṣṇavānāṁ yathā śambhur iti dvādaśānta-vacanāt-parama-vaiṣṇavatvena tu
sutarāṁ bata evoktam ādivārāhe---

> janmāntara-sahasreṇa samārādhya vṛṣadhvajam \|
>
> vaiṣṇavatvaṁ labhed-dhīmān sarva-pāpakṣaye sati \|\| iti \|

nindādikaṁ tu sarvathā parihartavyam---

> yo māṁ samarthayen nityam ekāntaṁ bhāvam āsthitaḥ \|
>
> vinindan devamīśānaṁ sa yāti narakaṁ dhruvam \|\|

atra śrutayaḥ yaṁ kāmayetam ugraṁ kṛṇomi taṁ brahmāṇaṁ taṁ sumedhāṁ mama
yonir aśvantar iti mahā-śakti-vacane madhye vāmanam āsīnaṁ viśvedevā
upāsata iti taittirīyopaniṣadi \|

> rudra-jāpaka-śatam ekam atharvāṅgirasa-śikhādhyāpakena tat-samam
>
> atharvāṅgirasa-śikhādhyāpaka-śatam ekaṁ mantra-rājādhyāpakena
> tat-samam \|\|

iti śrī-nṛsiṁha-tāpanyām[^1] \| tad etac
chrī-bhāgavata-sandarbha-paramātma-bhakti-sandarbhayoḥ vistṛtamastīty
alama tivistareṇa \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** padma-gandha-pīyūṣam ity
upākhyānasyāsya pīyūṣatvād-bhava-roga-nivartakatvam \|
padma-gandhavatvāt bhakta-madhukarākarṣakatvaṁ ca \|\|21\|\|

**\...**

**\|\| 10.89.22 \|\|**

**śrī-śuka uvāca---**

**ekadā dvāravatyāṁ tu vipra-patnyāḥ kumārakaḥ \|**

**jāta-mātro bhuvaṁ spṛṣṭvā mamāra kila bhārata \|\|**

**śrīdhara-svāmī (bhāvārtha-dīpikā) :** sa cokta-lakṣaṇo bhagavān kṛṣṇa
eveti darśayitum ākhyānāntaram āha---ekadeti \|\| 22-25 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa ca bhṛgu-parīkṣita
ukta-lakṣaṇo nitya-dharma-jñānādi-rūpaḥ śrī-kṛṣṇa evety āha---ekadā
śrī-kṛṣṇasya yajñakāle \| ittham uktaḥ śrī-viṣṇor utkarṣaḥ svayaṁ
bhagavati śrī-kṛṣṇa eva paryavasyatīty āśayena sākṣāt-tan-māhātmyam eva
viśeṣato nirūpayituṁ prasaṅgāntaram ārabhate-ekadeti \| tu-śabdaḥ
pūrvoktād-viśeṣāpekṣayā \| kila prasiddhau \| prasiddham evaitad ity
arthaḥ \| he bhārateti \| yathā naṣṭo bharata-vaṁśas tvaj-jīvanena
bhagavatoddhṛtas tathāsya viprasya vaṁśam apy
etat-putra-jīvanenoddhariṣyatīti bhāvaḥ \| yad vā,
bharata-vaṁśayaśo-vṛddhy artham eva bhagavatā tadā jīvita iti bhāvaḥ
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ittham uktaḥ śrī-viṣṇor
utkarṣaḥ svayaṁ bhagavati śrī-kṛṣṇa eva paryavasyatīty āśayena
sākṣāt-tan-māhātmyam eva viśeṣato nirūpayituṁ prasaṅgāntaram
ārabhate-ekadeti \| tu-śabdaḥ pūrvoktād-viśeṣāpekṣayā\| kila prasiddhau
\| sarvatra suvikhyātam evaitad ity arthaḥ \| ato bhagavan-nivāse\'pi
tad asambhāvitam iti na mantavyam iti bhāvaḥ \|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ bhagavata eva
sarvotkarṣam uktvā bhagavattve\'pi kṛṣṇasya sarva-mahotkarṣaṁ vaktuṁ kim
api tac caritam āha---ekadeti \|\| 22-23 \|\|

**\...**

**\|\| 10.89.23 \|\|**

**vipro gṛhītvā mṛtakaṁ rāja-dvāry upadhāya saḥ \|**

**idaṁ provāca vilapann āturo dīna-mānasaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idaṁ vakṣyamāṇam \| yasya
sā patnī sa vipraḥ rājña ugrasenasya dvāri provāca sakāku cukrośety
arthaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasya patnī sā sa vipraḥ
rājña ugrasenasya dvāri provāca \| sakāku cukrośety arthaḥ \| kathaṁ
vilapan vilāpaṁ kurvan yata āturaḥ śokapīḍitaḥ ata eva dīnamānaso
duḥkhita-cittaḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.89.24 \|\|**

**brahma-dviṣaḥ śaṭha-dhiyo lubdhasya viṣayātmanaḥ \|**

**kṣatra-bandhoḥ karma-doṣāt pañcatvaṁ me gato'rbhakaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brahmad-viṣaḥ
veda-viṣṇu-vipra-viroddhaḥ \| śaṭhadhiyo vañcanāparasya \| brahma vedo
brāhmaṇa-jātir vā tad-veṣṭīti tathā tasya \| brāhmaṇa-maraṇe\'py
audāsīnyād iti bhāvaḥ \| yataḥ śaṭhā dharma-rahitā dhīr yasya tasya \|
tatra hetur viśeṣa-yeṣv ātmā buddhir yasya \| tatrāpi hetuḥ
kṣatra-bandhor iti kṣatriya-dhāmasya \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** brahma vedaḥ brāhmaṇa-jātir
vā tad-veṣṭīti tathā brāhmaṇa-maraṇe\'py audāsīnyād iti bhāvaḥ \| yataḥ
śaṭhā dhīr yasya tasya tatra hetuḥ viṣayeṣu ātmā mano yasya tasya \|
tatrāpi hetuḥ kṣatra-bandhoḥ kṣatriyādhamasya \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣatra-bandhor iti mayi
na ko\'pi doṣaḥ ato rāja-doṣeṇaiva mat-putro mṛtaḥ \|\| 24-25 \|\|

**\...**

**\|\| 10.89.25 \|\|**

**hiṁsā-vihāraṁ nṛpatiṁ duḥśīlam ajitendriyam \|**

**prajā bhajantyaḥ sīdanti daridrā nitya-duḥkhitāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śīlaṁ dharma-dveṣṭāram \|
sīdanti kliśyanti \| rāja-doṣeṇa sva-bāla-maraṇe śāstraṁ
pramāṇayati-hiṁseti \| hiṁsāvihāre hetuḥ---duḥśīlaṁ svabhāvam \| tatra
ce hetuḥ---ajitendriyam \| sīdanti viṣaṇṇā bhavanti \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tu ca \| tṛtīyaṁ ca \|
ca-kārād anyānyam api navamāntam \| vipraś cāsāv ṛṣīś ca \| mahātapā iti
tasya bālaka-maraṇe svato doṣābhāvaḥ sūcitaḥ \| jāta-mātrasyaiva maraṇāt
tad-bālasyāpy ukta eva \| ato rāja-doṣeṇaiva miryanta iti paryavasyaty
eva \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rāja-doṣeṇātmano
bālaka-maraṇe śāstraṁ pramāṇayati-hiṁseti \| hiṁsāvihāratve hetuḥ
duḥśīlaṁ duṣṭa-svabhāvam \| tatra ca hetuḥ ajitendriyaṁ bhajantyaḥ
sīdanti \| kīdṛśāḥ daridrāḥ nityaṁ duḥkhitāś ca vividha-śokārtāḥ satyaḥ
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.89.26 \|\|**

**evaṁ dvitīyaṁ viprarṣis tṛtīyaṁ tv evam eva ca \|**

**visṛjya sa nṛpa-dvāri tāṁ gāthāṁ samagāyata \|\|**

**śrīdhara-svāmī (bhāvārtha-dīpikā) :** brahma-dviṣa ity-ādikāṁ tāṁ
gāthāṁ vākyam \| mayi na kaścid doṣo'to rāja-doṣeṇaiva mat-putrā
mriyanta iti vāraṁ vāraṁ cukrośety arthaḥ \|\| 26-27 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha
iti-adharma-vartināṁ rājñāṁ viṣaye kutaḥ prajānāṁ mukham iti bhāvaḥ \|
viprarṣir iti \| tasya svato doṣe\'bhāve ādaraṇīye ca yogyatā darśiteti
\|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
\[sanātana-gosvāmipāda-viracita-bṛhad-vaiṣṇava-toṣaṇyām etāvaty eva ṭīkā
samupalabdhāsmābhiḥ\]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tu ca tṛtīye ca ca-kārād
anyam api navamāntaṁ viprarṣir iti tasya svato doṣābhāve cādare ca
yogyatvaṁ darśitam \| tāṁ gāthām iti tasyābhidheyatvena brahmadviṣa ity
ādikā tat-poṣakatvena hiṁsetyādikā jñeyā \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāṁ brahmadviṣa ity
ādikāṁ gāthām \|\| 26-27 \|\|

**\...**

**\|\| 10.89.27 \|\|**

**tām arjuna upaśrutya karhicit keśavāntike \|**

**parete navame bāle brāhmaṇaṁ samabhāṣata \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parete mṛte \| keśavāntika
iti pārthasyādhārṭya-bodhanārtham \| keśau jagat-sraṣṭṛ-saṁhartārāv api
yasya vaśe tasya tad-rakṣaṇaṁ kiṁ durghaṭam ity avicārāt \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** keśavasyaivāntike vartamānas
tāṁ gāthām upaśrutya pāramparyeṇa śrutvā brāhmaṇam upetya samyak
sāśvāsanam uccair uvāca \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.28 \|\|**

**kiṁ svid brahmaṁs tvan-nivāse iha nāsti dhanur-dharaḥ \|**

**rājanya-bandhur ete vai brāhmaṇāḥ satra āsate \|\|**

**śrīdhara-svāmī (bhāvārtha-dīpikā) :** brahman kiṁ svid iti \| kim
arthaṁ vṛthā rodiṣi \| yatas tvan-nivāse dhanur-dhara-mātro'pi
rājanya-bandhur api nāsti, brahmaṇyasya tu kā vārtā \| ete tu satre yāge
iva braḥmaṇā militā bhavitum arhantīty arthaḥ \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ete yadavastu \| ity artha
iti-yāge yathā bhojanādy artham itastato brāhmaṇā āgatya tiṣṭhanti evaṁ
yādavā api viṣaya-sukha-lampaṭatvārakṣaṇād-brāhmaṇādikaṁ nānusandadhata
iti bhāvaḥ \| brahmann iti sagaurava-sambodhanaṁ tat-sāntvanārthaṁ
viśvāsārthaṁ tad upekṣā-doṣavyañ-janārthaṁ ca \| vai utprekṣāyām
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** brahmannity ādi
sagaurava-sambodhanaṁ tasya sāntvanārthaṁ viśvāsanārthaṁ ca tatratyānāṁ
tad upekṣā-doṣa-vyañjanārthaṁ ca rājanya-bandhur api kimuta rājanya ity
arthaḥ \| vai utprekṣāyām \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājanya-bandhur iti
nikṛṣṭaḥ kṣatriyo\'pi kiṁ nāsti brahmaṇyasya kā vārteti garvāt tatratyān
prati kaṭākṣaḥ \| nanu, rājanyā atra saṅkaṭe vada kiṁ kartum arhanti \|
tatra tarjanyā darśayann āha---ete brāhmaṇā atra satra-yāgamāsate
kurvantyeva tat kila pālyamānā ime eva nāśamarhantīti vakroktiḥ
\|\|28\|\|

**\...**

**\|\| 10.89.29 \|\|**

**dhana-dārātmajāpṛktā yatra śocanti brāhmaṇāḥ \|**

**te vai rājanya-veṣeṇa naṭā jīvanty asum-bharāḥ \|\|**

**śrīdhara-svāmī (bhāvārtha-dīpikā) :** tad
evāha---dhana-dārātma-jāpṛktā yatreti \| dhanādibhir viyuktāḥ santo
yatra yeṣu jīvatsu rājanyeṣu śocanti te jīvanti kevalaṁ jīvikāṁ
saṁpādayanti \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad eva brāhmaṇa-rakṣaṇam
eva \| yeṣu kṣatriyeṣu \| te kṣatriya-viḍambanā naṭā iva
prāṇādi-dhāraṇārthaṁ śastrādi bibhratīty arthaḥ \| parama-nīcatvenaiva
vitā ity āha---dhaneti \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ vā, parama-nīcatvenaiva
vitā ity āha---dhaneti \| dhanādīnāṁ yathottaraṁ śreṣṭhyam \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atratyānāṁ
rājanya-bandhutve pramāṇaṁ śṛṇvity āha---dhanādibhir apṛktā viyuktāḥ \|
yatra yeṣu jīvatsu śocanti \|\|29\|\|

**\...**

**\|\| 10.89.30 \|\|**

**ahaṁ prajā vāṁ bhagavan rakṣiṣye dīnayor iha \|**

**anistīrṇa-pratijño'gniṁ pravekṣye hata-kalmaṣaḥ \|\|**

**śrīdhara-svāmī (bhāvārtha-dīpikā) :** hata-kalmaṣa iti \|
agni-praveśena brāhmaṇa-vilāpa-śravaṇa-pātakāt pūto bhaveyam ity arthaḥ
\| ahata-kalmaṣa iti vā \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iha dvārakāyām \| vāṁ
yuvayoḥ strī-puṁsayoḥ \| ity artha iti-brāhmaṇa-duḥkhaṁ
samarthenāpākāryam anyathā pātakī syād iti bhāvaḥ \|
ahata-kalmaṣa-ścet-tarhi mithyā-pratijñatvād agniṁ pravekṣya ity arthaḥ
\| vāṁ yuvayor iti mahā-śokena brāhmaṇyā api tatrāgamanāt \| kiṁ vā,
tasya saṅgraho duḥkha-vyañjanārtham \| anyat-taiḥ \| yad vā,
agni-praveśe prayojanam āha---hata-kalmaṣa iti \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vā yuvayor iti mahā-śokena
brāhmaṇyā api tatrāgamanāt \| kiṁ vā, tasya saṅgraho
duḥkha-vyañjanārtham \| anyat-taiḥ \| yad vā, agni-praveśe prayojanam
āha---hata-kalmaṣa iti syām iti śeṣaḥ \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vām iti mahā-śokena
brāhmaṇyā api maunavatyās tatrāgamanāt \| na nistīrṇā kintu bhagnaiva
pratijñā yasya tathā-bhūtaśced ahaṁ syām agniṁ pravekṣyāmīti \| tata eva
hata-kalmaṣaḥ pratijñā-bhaṅga-lakṣaṇa-doṣa-rahitaḥ syām \|\| 30-31 \|\|

**\...**

**\|\| 10.89.31 \|\|**

**śrī-brāhmaṇa uvāca---**

**saṅkarṣaṇo vāsudevaḥ pradyumno dhanvināṁ varaḥ \|\|**

**aniruddho'prati-ratho na trātuṁ śaknuvanti yat**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṅkarṣeti yugmakam \|
tatra saṅkarṣaṇādi-caturṇāṁ nāma-vyutpattaiva spaṭa-mahimatayā sāmye'pi
uttarayor viśeṣaṇā-dānena sāmānyam abhipraiti \| yat mad
apatya-rakṣaṇārūpaṁ karma \| trātuṁ nirvighnī-kartuṁ na śknuvanti \| no
sahante \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkarṣaṇā iti yugmakam \|
tatra saṅkarṣaṇādi-turṇāṁ nāma vyutpattyeva spaṭa-mahimattsāmye'pi
uttarayor viśeṣaṇā-dānena pūrvābhyāṁ sāmānyam abhipraiti \| yat mad
apatya-rakṣaṇārūpaṁ karma trātuṁ nirvighnī-kartuṁ na śknuvanti \| no
sahante tat-khalu jagadīśvarais tair api duṣkaraṁ karma bhavān katrannu
trātuṁ śaknoti \| tasmād-bāliśyāḍ eva tvaṁ tac cikīrṣasi tata eva vayaṁ
na śradddmahe \|\| 31-32 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.32 \|\|**

**tat kathaṁ nu bhavān karma duṣkaraṁ jagad-īśvaraiḥ \|**

**tvaṁ cikīrṣasi bāliśyāt tan na śraddadhmahe vayam \|\|**

**śrīdhara-svāmī (bhāvārtha-dīpikā) :** na śraddadhmahe na saṁpratīmaḥ
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bāliśyān maurkhyāt \|
bāliśo bāla-mūrkhayoḥ iti haladharaḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī, krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.89.33 \|\|**

**śrī-arjuna uvāca---**

**nāhaṁ saṅkarṣaṇo brahman na kṛṣṇaḥ kārṣṇir eva ca \|**

**ahaṁ vā arjuno nāma gāṇḍīvaṁ yasya vai dhanuḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṅkarṣaṇa iti
garbha-saṅkarṣaṇasya \| kṛṣṇaśceti suśyāmatva-mātrasyābhiprāyeṇa \|
nañaḥ punaḥ prayogo niṣedha-dāḍhāya \| kārṣṇir eva pradyumno\'pi \|
atyantāvajñayāniruddhasya nāmāpi na prastutam \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkarṣaṇa iti
garbha-saṅkarṣaṇasya kṛṣṇaśceti suśyāmatva-mātrasyābhiprāyeṇa nañaḥ
punaḥ prayogo niṣedha-dāḍhārthaṁ kāṣṇir eva ca pradyumno\'pi
atyantāvajñayā aniruddhasya nāmāpi na prastutam \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gāṇḍīvam iti
tad-dhanurdarśayati \|\| 33-35 \|\|

**\...**

**\|\| 10.89.34 \|\|**

**māvamaṁsthā mama brahman vīryaṁ tryambaka-toṣaṇam \|**

**mṛtyuṁ vijitya pradhane āneṣye te prajāḥ prabho \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mṛtyuṁ yamarājam \|
pradhane yuddhe \| tryambakasya kirāta (tva)cchadmanas toṣaṇaṁ
tat-tulyatayā prītikaraṁ tathā bhāratākhyānāt \| atha viprāśvāsanārthaṁ
pratijānīte-mṛtyum iti \| pradhane raṇa-madhye viśeṣeṇa māraṇādinā jitvā
prajāḥ sarvān api putrān na kevalam etāṁ prajām iti pāṭho bahutra
śrī-mad arjunasyāpīdṛśī garvoktir brahmaṇya-devasya vipropekṣayā
sakhyena krodha-bhavamanoduḥkha-viśeṣotpatteḥ tena tad upekṣā ca
dvijātmajā me yuvayor didṛkṣurṇeti
śrī-mahā-kālapurādhipa-vakṣyamāṇānusāreṇa tad utkaṇṭhā-pratipālanāya \|
tata ubhayam api samañjasam \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tryambakasya
kirāta\[tva\]cchadmanas toṣaṇaṁ tat-tulyatayā prītikaraṁ [yathā]{.mark}
bhāratākhyānāt \| atha viprāśvāsanārthaṁ pratijānīte-mṛtyum iti \|
pradhane raṇa-madhye viśeṣeṇa māraṇādinā jitvā prajāḥ sarvān api
[putrān]{.mark} na kevalametāṁ prajām iti pāṭho bahutra
śrī-madarjunasyāpīdṛśī garvoktir brahmaṇya-devasya vipropekṣayā sakhyena
kro-dhabhava-manoduḥkha-viśeṣotpatteḥ tena tad upekṣā ca dvijātmajā me
yuvayor didṛkṣuṇeti śrī-mahā-kāla-purādhipa-vakṣyamāṇānusāreṇa
anukaṇṭhāpratipālanāya \| tata ubhayam api samañjasam \|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.35 \|\|**

**evaṁ viśrambhito vipraḥ phālgunena paran-tapa \|**

**jagāma sva-gṛhaṁ prītaḥ pārtha-vīryaṁ niśāmayan \|\|**

**śrīdhara-svāmī (bhāvārtha-dīpikā) :** evaṁ prauḍhi-vādair viśrambhito
viśvāsaṁ prāpitaḥ \| niśāmayan śṛṇvan \|\| 35-36 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā \|
prauḍhi-vādaiḥ ahaṅkāra-vākyaiḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** niśāmayan paśyan anubhavan
śṛṇvann iti yāvat parantapa! he śatrunāśaneti vadetādṛśatvakāraṇasya
tvat-pitāmahasya tasyoktau vīrye vā viprasya viśvāso yukta eveti bhāvaḥ
\|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.36 \|\|**

**prasūti-kāla āsanne bhāryāyā dvija-sattamaḥ \|**

**pāhi pāhi prajāṁ mṛtyor ity āhārjunam āturaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he parantapeti \| he
parantapeti \| he śatru-nāśana tvad etādṛśatva-karaṇasya
tvat-pitāmahasyoktau virye vā viprasya viśvāso yukta eveti bhāvaḥ \|
prasūti-kāla ity anena tad arthaṁ dvārakāyām ekābdam arjunasya vāso
jñeyaḥ \| āturo bhayapīḍitaḥ tatrāha---rātrāv arjunāntikam āgatyeti
śeṣaḥ \| evam agre\'pi tad-vipra-gṛhaṁ gataḥ sann iti śeṣaḥ \| tathā ca
har ivaṁśe\'rjunavākye---

> gate\'rdharātra-samaye brāhmaṇo bhaya-viklavaḥ \|
>
> upāgamya bhayād asmānidaṁ vacanam abravīt \|\| ity ādi \|
>
> muhūrtena vayaṁ grāmaṁ taṁ prāpya bharatarṣabha \|

viśrānta-vāhanāḥ sarve nivāsāyopasaṁsthitāḥ \|\| iti ca \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prasūti-kāla ity anena tad
arthaṁ kāyām ekābdam arjunasya vāso jñeyaḥ \| āturo bhayapīḍitaḥ sann
āha---rātrāv arjunāntikamāgatyeti śeṣaḥ \| evam agre\'pi tad-vipra-gṛhaṁ
gataḥ anati śeṣaḥ \| tathā ca har ivaṁśe\'rjunavākye---

gate\'rdharātra-samaye brāhmaṇo bhaya-viklavaḥ \|

upāgamya bhayād asmānidaṁ vacanam abravīt \|\| ity ādi \|

muhūrtena vayaṁ grāmaṁ taṁ prāpya bharatarṣabha \|

viśrānta-vāhanāḥ sarve nivāsāyopasaṁsthitāḥ \|\| iti ca \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prasūti-kāla iti tad
artham ekābdam arjunasya dvārakāyām eva vāsaḥ kha-purād eva
garbha-pūrtiṁ jñātvā punas tatrāgamo vā jñeyaḥ \| ājayārjunam iti
bhāryā-vacanādrātrāvāyatyāha---pāhīti \|\|36\|\|

**\...**

**\|\| 10.89.37 \|\|**

**sa upaspṛśya śucy ambho namaskṛtya maheśvaram \|**

**divyāny astrāṇi saṁsmṛtya sajyaṁ gāṇḍīvam ādade \|\|**

**śrīdhara-svāmī (bhāvārtha-dīpikā) :** brāhmaṇopekṣakatvena
kṛṣṇāvajñayā maheśvaraṁ namas-kṛtya \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** so\'rjunaḥ \| divyāni
devebhyo labdhāni \| so\'rjunaḥ \| maheśvaraṁ na tu kṛṣṇaṁ tatra sakhyād
eva brāhmaṇopekṣakatvena doṣa-darśanāt \| parantu bhagavad avajñayā
śiva-bhajanama-kiñcitkaram iti dyotitam \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** so\'rjunaḥ namaskṛtya
maheśvaram iti \| śrī-bhagavad avajñāyāṁ śiva-bhajanam akiñcitkaram iti
dyotitam \|\|37\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** maheśvaraṁ na tu kṛṣṇam
iti tatra sakhyād eva brāhmaṇopekṣakatva-doṣa-darśanāt \|\| 37-38 \|\|

**\...**

**\|\| 10.89.38 \|\|**

**nyaruṇat sūtikāgāraṁ śarair nānāstra-yojitaiḥ \|**

**tiryag ūrdhvam adhaḥ pārthaś cakāra śara-pañjaram \|\|**

**śrīdhara-svāmī (bhāvārtha-dīpikā) :** nyaruṇad āvṛtavān \| tad
evāha---tiryag ūrdhvam iti \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nānāstrair
brahmāstrādi-vidhānena yojitaiḥ prayuktaiḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nānāstrair brahmādi-vidhānair
yojitaiḥ prayuktaiḥ \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.39 \|\|**

**tataḥ kumāraḥ sañjāto vipra-patnyā rudan muhuḥ \|**

**sadyo'darśanam āpede sa-śarīro vihāyasā \|\|**

**śrīdhara-svāmī (bhāvārtha-dīpikā) :** adarśanam āpede deho'pi
nāvaśiṣṭa ity arthaḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ
śara-pañjarakaraṇānantaram \| ity artha iti haṭhādyakriyate karma tan na
siddhayati karhicit ity ukter īśvarāvajñayā pravṛttatvādatīva vaiṣamyaṁ
bātam iti bhāvaḥ \| vihāyasā ākāśa-mārgaṇādarśanam āpede \| tathā ca
tatraiva---

> athākāśe punar vācam aśrauṣaṁ bālakasya vai \|
>
> huṁheti hriyamāṇasya na ca śyāmi rākṣasam \|\| iti \|

kṛṣṇecchayā vinā divyāstrāṇi sa maheśvaraś ca bālakasya śarīram api
rakṣituṁ nāśakann iti bhāvaḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vihāyasā
ākāśa-mārgaṇādarśanam āpede \| tathā ca tatraiva---

athākāśe punar vācam aśrauṣaṁ bālakasya vai \|

huṁheti hriyamāṇasya na ca śyāmi rākṣasam \|\| iti \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saśarīram iti \|
kṛṣṇecchayā vinā divyāstrāṇi tāni sa maheśvaraś ca bālakasya śarīram api
rakṣituṁ nāśakann iti bhāvaḥ \|\|39\|\|

**\...**

**\|\| 10.89.40 \|\|**

**tadāha vipro vijayaṁ vinindan kṛṣṇa-sannidhau \|**

**mauṭhyaṁ paśyata me yo'haṁ śraddadhe klība-kathanam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tadā
bala-śarīra-darśanābhāvakāle \|tadā tataḥ \| vijayam iti \|
sarva-vijayaśīlasya nindā tvatiduḥsaheti bhāvaḥ \| kṛṣṇa-sannidhāviti \|
magṛhāntike rahasi tan-nindane rasālābhād iti bhāvaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tadā tataḥ vijayam iti
sarva-vijayaśīlasya tasya nindātvatiduḥsaheti bhāvaḥ \|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇa-sannidhāv iti
sva-gṛhāntike rahasi tan-nindane rasālābhād iti bhāvaḥ \|\|40\|\|

**\...**

**\|\| 10.89.41 \|\|**

**na pradyumno nāniruddho na rāmo na ca keśavaḥ \|**

**yasya śekuḥ paritrātuṁ ko'nyas tad-aviteśvaraḥ \|\|**

**śrīdhara-svāmī (bhāvārtha-dīpikā) :** yasya prajāḥ \| tat tatra
\|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasya mama prajā iti śeṣaḥ
\| yasya yam \| tat-tasmād anyaḥ ka īśvaro\'sti teṣāṁ caturṇām
ekātvatvādvitīyeśvarābhāvād anyo \| nāstīty arthaḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yasya yaṁ tasyāvitā\'nyaḥ ka
īśvaro\'sti teṣāṁ caturṇām ekātvatvādvitīyeśvarābhāvād anyo nāsty evety
arthaḥ \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasya yam \|\| 41-43 \|\|

**\...**

**\|\| 10.89.42 \|\|**

**dhig arjunaṁ mṛṣā-vādaṁ dhig ātma-ślāghino dhanuḥ \|**

**daivopasṛṣṭaṁ yo mauṭhyād āninīṣati durmatiḥ \|\|**

**śrīdhara-svāmī (bhāvārtha-dīpikā) :** pratyukto varitaḥ \|
upapattibhiḥ pratiṣedhaṁ kurvatā \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daivenopasṛṣṭaṁ nāśitam \|
āninīṣatyānetum icchati \| daivena prārabdha-karmaṇā īśvarecchayā vā \|
upasṛṣṭaṁ hatam \| na kevalaṁ mūrkha eva durmatir duṣṭa-buddhir apīty
arthaḥ \| nāhaṁ saṅkarṣaṇa ity ādy ukte \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** daivena prārabdha-karmaṇā
īśvarecchayā vā upasṛṣṭaṁ hataṁ maurkhāt mūrkhatvāt na kevalaṁ mūrkhaḥ
durmatir duṣṭabuddhir apīty arthaḥ \| nāhaṁ saṅkarṣaṇa ity ādy ukteḥ
\|\|42\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) : :** *na vyākhyātam.*

**\...**

**\|\| 10.89.43 \|\|**

**evaṁ śapati viprarṣau vidyām āsthāya phālgunaḥ \|**

**yayau saṁyamanīm āśu yatrāste bhagavān yamaḥ \|\|**

**śrīdhara-svāmī (bhāvārtha-dīpikā) : :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śapati ākrośati sati \|
saṁyamanīṁ yamapurīm \| vidyāṁ manuṣyāgamyagamanasāmarthyakarīm \|
bhagavān bhūtānāṁ pravṛtti-nivṛttyādivettā tad-bālakānayane\'ti-yogya
ity arthaḥ \| ata evādau tatraiva gamanam iti bhāvaḥ \|\| 43 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān bhūtānāṁ
pravṛtti-nivṛttyādivettā tad-bālakānayane\'tiyogya ity arthaḥ \| ata
evādau tatraiva gamanam iti bhāvaḥ \|\| 43 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.44 \|\|**

**viprāpatyam acakṣāṇas tata aindrīm agāt purīm \|**

**āgneyīṁ nairṛtīṁ saumyāṁ vāyavyāṁ vāruṇīm atha \|**

**rasātalaṁ nāka-pṛṣṭhaṁ dhiṣṇyāny anyāny udāyudhaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato yama-purān
veṣaṇottaram \| anyāni dhiṣṇyāni yakṣa-kim-puruṣādi-sthānāni \| vipreti
sārdhakam \| acakṣāṇaḥ apaśyan \| vadyābalād avagatasya
tad-rūpasyādṛṣṭeḥ saumyām uttara-digvati-soma-purīm iti
vāruṇa-vāyavya-purīdvayātikrameṇa praka tasyāṁ gamanaṁ sarva-draṣṭuḥ
sarva-deśa-bhramaṇaśīlasya tasya nijādi-puruṣasya pṛcchecchayā \| tataś
ca mayā na dṛṣṭaṁ tathāpy anviṣyatām ity ukteḥ paścāc cet-krameṇa
vāyavyāṁ vāruṇīm api aiśānyāmagamanaṁ ca sva-guruṇā śrī-śivena
tan-nayanāsambhavāt dhiṣṇyāni śrī-brahmādi-sthānāni udāyudhaḥ
udyataśastrāstra ity asya pūrvair apy anvayaḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vipreti sārdhakam \|
acakṣāṇaḥ apaśyann iti vidyābalād avagatasya tad-rūpasyādṛṣṭeḥ saumyām
uttara-digvarti-soma-purīm iti vāruṇa-vāyavya-purī-dvayātikrameṇa prāk
tasyāṁ gamanaṁ sarva-draṣṭuḥ sarva-deśa-bhramaṇaśīlasya tasya
nijādi-puruṣasya pṛcchecchayā \| tataś ca mayā na dṛṣṭaṁ tathāpy
anviṣyatām ity ukteḥ paścāc cet-krameṇa vāyavyāṁ vāruṇīm api
aiśānyāmagamanaṁ ca sva-guruṇā śrī-śivena tannayanāsambhavāt dhiṣṇyāni
śrī-brahmādi-sthānāni udāyudhaḥ udyata-śastrāstra ity asya pūrvair apy
anvayaḥ \|\|44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saumyām
uttara-digvartinīṁ candra-purīm \| aiśānyāmagamanaṁ sva-guruṇā śivena
tan-nayanāsambhavamananāt \|\|44\|\|

**\...**

**\|\| 10.89.45 \|\|**

**tato'labdha-dvija-suto hy anistīrṇa-pratiśrutaḥ \|**

**agniṁ vivikṣuḥ kṛṣṇena pratyuktaḥ pratiṣedhatā \|\|**

**śrīdhara-svāmī (bhāvārtha-dīpikā) :** pratyukto vāritaḥ upapattibhiḥ
pratiṣedhaṁ kurvatā \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ sarvatra
gamanottaram \| na labdho dvija-suto yena sa tathā \| na nistīrṇaṁ
pratiśrutaṁ brāhmaṇā\'patyānayana-lakṣaṇaṁ yena sa tathā \| tatas teṣv
alabdha-dvija-sutaḥ san \| hi niścitam \| pratyuktas
tan-mumūrṣāprātikūlyena mā viśāgniṁ prāpsyati dvijāpatyam ity
evaṁ-rūpeṇoktaḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas teṣv
alabdha-dvija-sutaḥ san hi niścitaṁ pratiṣedhatā nivārayatā tan-mumūrṣā
prātikūlyenoktaḥ \|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** praty uktaḥ vāditaḥ \|
pratiṣedhaṁ kurvatā \|\|45\|\|

**\...**

**\|\| 10.89.46 \|\|**

**darśaye dvija-sūnūṁs te māvajñātmānam ātmanā \|**

**ye te naḥ kīrtiṁ vimalāṁ manuṣyāḥ sthāpayiṣyanti \|\|**

**śrīdhara-svāmī (bhāvārtha-dīpikā) :** māvajña māvajānīhi, yaṁ nindanti
ta eva manuṣyā naḥ kīrtiṁ sthāpayiṣyanti niścalāḥ kariṣyanti \|
pāṭhāntaraṁ tu chando-bhaṅga-bhayād āgantukam iti \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te tubhyam \| ātmanā svam
ātmānam \| pāṭhāntaraṁ tu sthāpayiṣyantīti pāṭhastu āgantukam āyāsyaty
eva \| sthāpayiṣyantīti bahutvaṁ tu anvayayojanāyāṁ vācyam evety arthaḥ
\| kīrtiṁ ta ete vipulāṁ sthāpayiṣyanti mānavāḥ iti pāṭhastu sugama eva
\| yad vā, sthāpayiṣyatītyevakatvam ārṣam \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** darśaya iti \|
samāśvāsanārthaṁ sāmīpye vartamānatvaṁ no\'smākam iti sakhyenātmanā saha
tasyābhedaṁ dyotayann āśvāsayati-vimalāṁ
pratijñāhānyādi-sarva-doṣa-rahitāṁ manuṣyā iti \| devādayo vidanty eva
kevalaṁ tattvajñānena manuṣyā evājñātvā nindakā api naḥ kīrti
sthāpayiṣyantīty arthaḥ \| priya-sakham ahā---kātaryeṇa
jātabhagavad-vāg-vikārāveśāt kaver api chando-bhaṅgaḥ yeneha kīrti
vimalāṁ manuṣyā sthāpayanti na iti tu pāṭhantaram \| anyat-taiḥ \| yad
vā, ye ta iti sarva evety arthaḥ \|\|46\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** māvajña māvajānīhi \|
nanu, māvāraya lokā māṁ kṣatriyaṁ nindiṣyanti tatrāhuḥ---ye nindiṣyanti
te eva naḥ āvayoḥ kīrti sthāpayiṣyanti \| yad vā, ye te\'pi manuṣyāḥ
āvayoḥ kīrtim eva sthāpayiṣyanti \| yeneha kīrti vimalāṁ manuṣyāḥ
sthāpayanti \| na iti pāṭhāntaraṁ chando-bhaṅga-bhayād āgantukam iti
svāmicaraṇāḥ \|\| 46-48 \|\|

**\...**

**\|\| 10.89.47 \|\|**

**iti sambhāṣya bhagavān arjunena saheśvaraḥ \|**

**divyaṁ sva-ratham āsthāya pratīcīṁ diśam āviśat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti ittham \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak pratijñā-pūrvakaṁ
bhāṣitvā bhagavān ata eveśvaraḥ icchā-mātreṇa bālādyānayanasamartho\'pi
divyāśvaṁ ratham evāsthāya adhiṣṭhāya pratīcī diśam evāviśad ity
arjunavat-tat-kautukārtham \| tato\'py adhikā nara-vīravarya-līlā
camatkāri-divyavidyaiva prakaṭitā na tv aiśvaryam api jñāpitam \| ata
eva parama-deva-līlasya svāvirbhāva-viśeṣasyāgre baddhāñjalitvādikam api
prapañcayitavyam \| sākṣād-vaikuṇṭhād āgatānām apy aśvānāṁ tamasi
bhraṣṭa-gatitvādikaṁ cakrādinaiva tadādi-pratikāraśceti jñeyam \| divyaṁ
sva-ratham iti pāṭhaḥ kvacit \|\|47\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.48 \|\|**

**sapta dvīpān sa-sindhūṁś ca sapta sapta girīn atha \|**

**lokālokaṁ tathātītya viveśa su-mahat tamaḥ \|\|**

**śrīdhara-svāmī (bhāvārtha-dīpikā) :** sapta sapta-saṅkhyā girayo yeṣu
dvīṣeṣu ṭan \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathā
sapta-dvīpa-laṅghanarītyā \| atha lokālokalaṅghanottaram \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ca api sasindhūn
sapta-samudra-sahitān api sapta-sindhūn iti pāṭhaḥ spaṣṭaḥ athānantaraṁ
lokāloka-parvataṁ ca \|\|48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.49 \|\|**

**tatrāśvāḥ śaibya-sugrīva- meghapuṣpa-balāhakāḥ \|**

**tamasi bhraṣṭa-gatayo babhūvur bharatarṣabha \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tamasi \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āścaryeṇa sambodhayati-he
bharata-rṣabheti \|\|49\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tamasi bhraṣṭa-gataya iti
vaikuṇṭhīyānām aśvānāṁ guṇātītānām api teṣāṁ yat-tamasi bhraṣṭa-gatitvaṁ
tad-bhagavato nara-līlatvavat-teṣām apy aślīlatvam arjunādīnāṁ
draṣṭṛ-śrotṝṇāṁ camatkāra-poṣaṇārtham eva jñeyam \|\| 49-50 \|\|

**\...**

**\|\| 10.89.50 \|\|**

**tān dṛṣṭvā bhagavān kṛṣṇo mahā-yogeśvareśvaraḥ \|**

**sahasrāditya-saṅkāśaṁ sva-cakraṁ prāhiṇot puraḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tān aśvān-bhraṣṭa-gatīn
\|\| 50 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tān tathā-bhūtān yato
bhagavānato yogeśvareśvaraḥ tathā-bhūto\'pi pūrvavac cakranām akamastram
eva prāhiṇot na tu sva-teja ādikaṁ prakaṭayāmāsety arthaḥ \|\| 50 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.51 \|\|**

**tamaḥ su-ghoraṁ gahanaṁ kṛtaṁ mahad**

**vidārayad bhūri-tareṇa rociṣā \|**

**mano-javaṁ nirviviśe sudarśanaṁ**

**guṇa-cyuto rāma-śaro yathā camūḥ \|\|**

**śrīdhara-svāmī (bhāvārtha-dīpikā) :** kṛtam iti prakṛti-pariṇāma-rūpaṁ
nālokābhāva-mātram \|\| 51 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guṇājjyāyāścyutam \|
ālokābhāva-mātraṁ tama ity evaṁ vadantas tārkikāḥ kṛtam ity uktyā
parāstāḥ \| gahanaṁ nibiḍaṁ mahat vitataṁ ca yathā syāt-tathā kṛtaṁ
sampāditaṁ

tamobhūmi-gatam ity arthaḥ \| tathoktaṁ harivaṁśe paṅka-bhūtaṁ hi
timiraṁ sparśād-vijñāyate\'nagha ity ādi \|\| 51 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gahanaṁ nibiḍaṁ mahat vitataṁ
ca yathā-syāt-tathā kṛtaṁ parameśvareṇaiva sampāditaṁ tamobhūmi-gatam
ity arthaḥ \| tathoktaṁ harivaṁśe paṅka-bhūtaṁ hi timiraṁ
sparśād-vijñāyate\'nagha ity ādi \|\| 51 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gahanaṁ nibiḍam \| kṛtaṁ
prakṛti-pariṇām arūpam \|\| 51 \|\|

**\...**

**\|\| 10.89.52 \|\|**

**dvāreṇa cakrānupathena tat tamaḥ**

**paraṁ paraṁ jyotir ananta-pāram \|**

**samaśnuvānaṁ prasamīkṣya phālgunaḥ**

**pratāḍitākṣo'pidadhe'kṣiṇī ubhe \|\|**

**śrīdhara-svāmī (bhāvārtha-dīpikā) :** cakrānupathena cakram anugatena
dvareṇa \| tat tapaḥ-paraṁ tasmāt tamasaḥ paraṁ dūre vartamānaṁ paraṁ
śreṣṭhaṁ bhāgavataṁ jyotiḥ samaśnuvānaṁ vyāpnuvat prasamīkṣya
pratāḍitākṣo netre nyamīlayad iti \|\| 52 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
ananta-pāramanta-pāra-rahitam \| cakrānupathenaiva dvāreṇa
saptāvaraṇa-bhedena tamasaḥ prakṛteḥ paraṁ pārabhūtaṁ tat
vedāntādi-prasiddhaṁ paraṁ parabrahma-bhūtaṁ bhāgavataṁ jyotiḥ
prasamīkṣya cic-chaktimayatayā sākṣāc cakṣuṣā dṛṣṭvā paratvam
evāha---ananteti \| tatraiva hetuḥ samyag aśnuvānaṁ sadā sarva-vyāpakaṁ
tatrādarśanaṁ tu māyāvṛta-dṛṣṭitvād eveti bhāvaḥ \| tathā ca harivaṁśe
śrī-mad arjunavākyam---

tatas tejaḥprajvalitam apaśyaṁ tat-tad ambare \|

sarva-lokaṁ samāviśya sthitaṁ puruṣa-vigraham \|\| iti \|

tac carita-samāptau tat-praśnānantaraṁ śrī-kṛṣṇopadeśaś ca---

> brahma-tejomayaṁ divyaṁ mahad-yad-dṛṣṭavānasi \|
>
> ahaṁ sa bharata-śreṣṭha mat-tejas tat-sanātanam \|\|
>
> prakṛtiḥ sā mama parā vyaktāvyaktā sanātanī \|
>
> tāṁ praviśya bhavantīha muktā yoga-viduttamāḥ \|\|
>
> sā sāṅkhyānāṁ gatiḥ pārtha yogināṁ ca tapasvinām \|
>
> tat-paraṁ paramaṁ brahma sarvaṁ vibhajate jagat \|\|
>
> mamaiva tad-dhanantejo jñātum arhasi bhārata \|\| iti \|

atrāha---sa iti tejas tejasvinor abheda-vivakṣayā prakṛtiḥ sā mama
pareti tat-tejasastatsva-rūpa-śakti-rūpatvāt pareti māyātītatvāta
vyaktāvyaktateti sarva-mūlatvāt \| ata eva tām ity ādi
mamaivetyaivakāras tan-madhyasthenāṣṭa-bhujena svābhedāpekṣayeti jñeyam
\|\| 52 \|\|

---------------------------------------------------------------------------------------------------------------------

**KD :** evaṁ dhāraṇā-dvayābhyāsa-balāj jita-rajas-tamaskasya mumukṣoḥ
sattva-jayārthaṁ śuddha-sattva-dhāraṇāṁ tṛtīya-bhūmikām
āha---**viṣṇu-rūpam** iti \| tatra garbhodake bhavanādikam **acyuto
dadarśa** ity uttareṇānvayaḥ \| **dyumattamaṁ** śobhāḍhyaṁ **bhrājanto**
**maṇayo** yeṣu **stambha-sahasreṣu** taiḥ **śobhitaṁ**, **tasmin**
bhavane'**nantaṁ** śeṣaṁ pradhānātmakaṁ **dadarśa** \| **sahasraṁ
mūrdhanyāḥ** śreṣṭhā ye **phaṇārpita-maṇayaḥ** teṣāṁ **dyubhir**
dvaiguṇyaṁ sahasrāpekṣam \|

**sitācalābhaṁ** śveta-parvata-sadṛśaṁ, **śitayo** nīlāḥ **kaṇṭhā**
**jihvāś** ca yasya sa tathā \| **tasya śeṣasya bhogaḥ** śarīram \|
**vibhuṁ** prakṛter adhiṣṭhātāraṁ puruṣam \| ata eva
viśeṣaṇa-dvayam---**anubhāvaḥ** prabhāvaḥ \| **puruṣottameṣu**
brahmādiṣu **uttamam** \| mukteṣu vā nity-muktatvāt \| tathā ca
sūtra-dvayaṁ---tatra niratiśayaṁ sarvajña-bījaṁ, sa eṣa pūrveṣām api
guruḥ kālenānavacchedāt \[yo.sū. 1.26-27\] iti \| asya ca līlayā
śarīra-grahaṇam \| **supiśaṅgaṁ** pītojjvalam āyataṁ dīrgham \|
**mahā-maṇīnāṁ vrātaḥ** stomo yatra **kirīṭe kuṇḍalayoś** ca teṣāṁ
**prabhayā pariṣvaktāḥ** vyāptāḥ **sahasraṁ** bahavaḥ **kuntalāḥ** keśā
yasya, sa tathā tam \|\|52, 54-55\|\| \[mu.pha. 2.1-3\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś cakrānupathenaiva
dvāreṇa saptāvaraṇa-bhedena tamasaḥ prakṛteḥ paraṁ pārabhūtaṁ tat
vedāntādi-prasiddha paraṁ parabrahma-bhūtaṁ bhāgavataṁ jyotiḥ
prasamīkṣya cicchaktimayatayā sākṣāc cakṣuṣā dṛṣṭvā paratvam
evāha---ananteti \| tatraiva hetuḥ samyag aśnuvānaṁ sadā sarva-vyāpakaṁ
tatrādarśanaṁ tu māyāvṛta-dṛṣṭitvād eveti bhāvaḥ \| tathā ca harivaṁśe
śrī-madarjuna-vākyam---

> tatas tejaḥprajvalitam apaśyaṁ tat-tad ambare \|
>
> sarva-lokaṁ samāviśya sthitaṁ puruṣa-vigraham \|\| iti \|

tac carita-samāptau tat-praśnānantaraṁ śrī-kṛṣṇopadeśaś ca---

> brahma-tejomayaṁ divyaṁ mahad-yad-dṛṣṭavānasi \|
>
> ahaṁ sa bharata-śreṣṭha mat-tejas tat-sanātanam \|\|
>
> prakṛtiḥ sā mama parā vyaktāvyaktā sanātanī \|
>
> tāṁ praviśya bhavantīha muktā yoga-viduttamāḥ \|\|
>
> sā sāṅkhyānāṁ gatiḥ pārtha yogināṁ ca tapasvinām \|
>
> tat-paraṁ paramaṁ brahma sarvaṁ vibhajate jagat \|\|
>
> mamaiva tad-dhanantejo jñātum arhasi bhārata \|\| iti \|

atrāha---sa iti tejas tejasvinor abheda-vivakṣayā prakṛtiḥ sā mama
pareti tat-tejasastatsva-rūpa-śakti-rūpatvāt pareti māyātītatvāta
vyaktāvyaktateti sarva-mūlatvāt \| ata eva tām ity ādi
mamaivetyaivakāras tan-madhyasthenāṣṭa-bhujena svābhedāpekṣayeti jñeyam
\|\| 52 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cakrānupathena cakram
anugatena dvāreṇeti cakreṇaiva saptāvaraṇabhedo jñeyaḥ \| yat-tad
anantaraṁ gacchan phālgunaḥ tamaḥ paraṁ tamasaḥ prakṛteḥ paraṁ
prakṛtyāvaraṇād aṣṭamāt param ity arthaḥ \| paraṁ śreṣṭhaṁ cinmayaṁ
jyotiḥ samaśnuvānam ativyāpakaṁ vīkṣya tena pratāḍitākṣo kṣetre
nyamīlayat \| tathā ca harivaṁśe etac carita-samāptau---

> brahma-tejomayaṁ divyaṁ mahad-yad-dṛṣṭavānasi \|
>
> ahaṁ sa bharata-śreṣṭha mat-tejas tat-sanātanam \|\|
>
> prakṛtiḥ sā mama parā vyaktāvyaktā sanātanī \|
>
> tāṁ praviśya bhavantīha muktā yoga-viduttamāḥ \|\|
>
> sā sāṅkhyānāṁ gatiḥ pārtha yogināṁ ca tapasvinām \|
>
> tat-paraṁ paramaṁ brahma sarvaṁ vibhajate jagat \|\|
>
> mamaiva tad-dhanantejo jñātum arhasi bhārata \|\| iti \|

atrāha---mat-teja iti tad-brahma mat-tejo\'pi ahaṁ sa iti so\'ham eva \|
tad-brahma-tejas tejasvinora bhedāt \| prakṛtiḥ sā mama pareti
tac-cinmayaṁ brahma mamaiva svarūpa-śaktiḥ pareti māyātītā vyaktā
cinmayanetragrāhyā anyathā avyaktety arthaḥ \|\| 52 \|\|

**\...**

**\|\| 10.89.53 \|\|**

**tataḥ praviṣṭaḥ salilaṁ nabhasvatā**

**balīyasaijad-bṛhad-ūrmi-bhūṣaṇam \|**

**tatrādbhutaṁ vai bhavanaṁ dyumattamaṁ**

**bhrājan-maṇi-stambha-sahasra-śobhitam \|\|**

**śrīdhara-svāmī (bhāvārtha-dīpikā) :** ejanta uccalanto vṛhanto mahaṇta
ūrmayo bhūṣaṇaṁ yasya tat \| tatra salile bhavanaṁ mahā-kāla-puram \|
dyumat-tamaṁ dyutimatsu śreṣṭham \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tato jyotiṣo darśanottaram
\| rathena salilaṁ praviṣṭaṁ jale rathaḥ praviṣṭa ity arthaḥ \| tatas
tatraiva vartamānaṁ salilaṁ virajā-nadī-rūpaṁ
pradhāna-parama-vyomnorantare virajā-nadīti pādmottarakhaṇḍāt \|
praviṣṭaḥ phālguna iti pūrvato\'nuṣajjanīyaḥ \| nabhasvatā hetunā
adbhutaṁ sarvalokātītam \| vai prasiddhau \| dyumattamam iti
pūrvokta-tejaso\'py ādhikyam abhipretam \| tatraiva hetuḥ---bhrājatāṁ
sadā svayam eva prakāśamānānāṁ maṇimaya-stambhānāṁ sahasreṇa śobhitam \|
evaṁ bhavanasyātiva-vistāraścoktaḥ \| tair uddiṣṭaṁ mahā-kāra\[rūpa\]
puraṁ cedaṁ mṛtyuñjaya-tantrāllabhyate yataḥ---

> brahmāṇḍasyordhvato devi brahmaṇaḥ sadanaṁ mahat \|
>
> tad ūrdhvaṁ devi viṣṇūnāṁ tad ūrdhvaṁ rudra-rūpiṇām \|\|
>
> tad ūrdhvaṁ ca mahā-viṣṇor mahā-devyās tad ūrdhvagam \|
>
> kālātikālayoścātha paramānandayos tataḥ \|\|
>
> pāre purī mahā-devyāḥ kālaḥ sarva-bhayāvahaḥ \|
>
> tataḥ śrī-brahma-pīyūṣavāridhin ity anūtanaḥ \|\|
>
> tasya tīre mahā-kālaḥ sarva-grāhaka-rūpadhṛk \|
>
> tasyāntare samudbhāsī ratna-dvīpaḥ śivāhvayaḥ \|\|
>
> dhyāyet tatra parānandaṁ rāmopāsyaṁ paraṁ mahat \|
>
> smared-vṛndāvane ramye mohayantam anāratam \|\|
>
> vallavī-vallabhaṁ kṛṣṇaṁ gopa-kanyāsahasraśaḥ \|\|

ity evam antaṁ bahuvistṛtam asti \| tatra brahmaṇaḥ sadanaṁ satya-lokaḥ
\| viṣṇūnāṁ vikuṇṭhā-sutānāṁ vaikuṇṭhaḥ \| rudra-rūpiṇām iti
ahaṅkārāvaraṇastho rudra-lokaḥ \| mahā-viṣṇor iti mahattattvāvaraṇastho
mahā-viṣṇulokaḥ \| mahā-devyā iti prakṛtyāvaraṇastho mahā-devīlokaḥ \|
brahma-pīyūṣavāridhiḥ kāraṇārṇavaḥ \| mahā-kālaḥ parama-vyomastho
mahā-vaikuṇṭha-nāthaḥ \| tasyaiva kāraṇārṇava-jalāntargataṁ bhavanaṁ
mahā-kāla-puraṁ phālguno dadarśeti pūrvasyottarasya cānuṣaṅgaḥ \|\| 53
\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tatraiva vartamānaṁ
salilaṁ virajā-nadī-rūpaṁ pradhāna-parama-vyomnorantare virajā-nadīti
pādmottara-khaṇḍāt \| praviṣṭaḥ phālguna iti pūrvato\'nuṣajjanīyaḥ \|
nabhasvatā hetunā adbhutaṁ sarva-lokātītam \| vai prasiddhau \|
dhumattamam iti pūrvokta-tejaso\'py ādhikyam abhipretam \| tatraiva
hetuḥ---bhrājatāṁ sadā svayam eva prakāśamānānāṁ maṇimaya-stambhānāṁ
sahasreṇa śobhitam \| evaṁ bhavanasyātiva-vistāraścoktaḥ \| tair
uddiṣṭaṁ mahā-kāra\[rūpa\]puraṁ cedaṁ mṛtyuñjaya-tantrāl-labhyate
yataḥ---

> brahmāṇḍasyordhvato devi brahmaṇaḥ sadanaṁ mahat \|
>
> tad ūrdhvaṁ devi viṣṇūnāṁ tad ūrdhvaṁ rudra-rūpiṇām \|\|
>
> tad ūrdhvaṁ ca mahā-viṣṇor mahā-devyās tad ūrdhvagam \|
>
> kālātikālayoścātha paramānandayos tataḥ \|\|
>
> pāre purī mahā-devyāḥ kālaḥ sarva-bhayāvahaḥ \|
>
> tataḥ śrī-brahma-pīyūṣavāridhin ity anūtanaḥ \|\|
>
> tasya tīre mahā-kālaḥ sarva-grāhaka-rūpadhṛk \|
>
> tasyāntare samudbhāsī ratna-dvīpaḥ śivāhvayaḥ \|\|
>
> dhyāyet tatra parānandaṁ rāmopāsyaṁ paraṁ mahat \|
>
> smared-vṛndāvane ramye mohayantam anāratam \|\|
>
> vallavī-vallabhaṁ kṛṣṇaṁ gopa-kanyāsahasraśaḥ \|\|

ity evam antaṁ bahu-vistṛtama sti \|\| 53 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** salilam iti
kāraṇārṇavodakam \| ejanta uccalanto bṛhad ūrmaya eva bhūṣaṇaṁ yasya tat
adbhutaṁ bhavanam iti mahā-kāla-puram iti śrī-svāmi-caraṇāstac ca
mṛtyuñjaya-tantrāt jñeyam \|

> brahmāṇḍasyordhvato devi brahmaṇaḥ sadanaṁ mahat \|
>
> tad ūrdhvaṁ devi viṣṇūnāṁ tad ūrdhvaṁ rudra-rūpiṇām \|\|
>
> tad ūrdhvaṁ ca mahā-viṣṇor mahā-devyās tad ūrdhvagam \|
>
> kālātikālayoścātha paramānandayos tataḥ \|\|
>
> pāre purī mahā-devyāḥ kālaḥ sarva-bhayāvahaḥ \|
>
> tataḥ śrī-brahma-pīyūṣavāridhin ity anūtanaḥ \|\|
>
> tasya tīre mahā-kālaḥ sarva-grāhaka-rūpadhṛk \|

iti atra brahmaṇaḥ sadanaṁ satya-lokaḥ viṣṇūnāṁ vikuṇṭhā-sutānāṁ
vaikuṇṭhaḥ \| rudra-rūpiṇām ity ahaṅkārāvarṇastho rudra-lokaḥ \|
mahā-viṣṇor iti \| mahattattvastho mahā-viṣṇu-lokaḥ \| mahā-devyā iti
prakṛtyāvaraṇastho mahā-devī-lokaḥ brahma-pīyūṣavāridhiḥ kāraṇārṇavaḥ \|
mahā-kālaḥ paravyomastho mahā-vaikuṇṭha-nāthas tayasyaiva
kāraṇārṇava-jalāntargataṁ bhavanaṁ mahā-kāla-puram \| phālguno dadarśeti
pūrvasyottarasya cānuṣaṅgaḥ \| tad varṇayati dhumattamaṁ dyutimatsu
śreṣṭham \|\| 53 \|\|

**\...**

**\|\| 10.89.54 \|\|**

**tasmin mahā-bhogam anantam adbhutaṁ**

**sahasra-mūrdhanya-phaṇā-maṇi-dyubhiḥ \|**

**vibhrājamānaṁ dvi-guṇekṣaṇolbaṇaṁ**

**sitācalābhaṁ śiti-kaṇṭha-jihvam \|\|**

**śrīdhara-svāmī (bhāvārtha-dīpikā) :** sahasraṁ mūrdhni bhavāḥ phaṇās
tāsu maṇayas teṣāṁ dyutibhiḥ \| dvi-sahasra-netrair ūrjitaṁ
sphaṭika-giri-saṅkāśam \| śiti-kaṇṭha-jihvam, kaṇṭhāś ca jihvāś ca
kaṇṭha-jihvāḥ śitayo nīlāḥ kaṇṭha-jihvā yasya tam \|\| 54 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmin bhavane\'nantaṁ
dadarśa \| tathā tad-bhoga-sukhāsanaṁ vibhuṁ ca dadarśa \|
nottareṇānvayaḥ \| mahā-bhīmam atibhayaṅkaram \| tasminn iti catuṣkam \|
mahān phalādibhir apicchinno bhogo deho yasya tam \| śitī dhavalamecakau
ity amaraḥ \|\| 54 \|\|

---------------------------------------------------------------------------------------------------------------------

**kaivalya-dīpikā :** *52-sāṅkhyaka-śloka-ṭīkā draṣṭavyā.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasminn iti catuṣkam \| mahān
phalādibhir apicchino bhogo deho yasya tam \| ato\'dbhutam \| lokātītam
iti kāraṇārṇavaśāyinaḥ śeṣād api viśeṣa uktaḥ \|
sahasra-śabdo\'trāsaṅkhyaparaḥ \| mūrdhanyāḥ mūrdhani bhavāḥ viśeṣeṇa
tad-bhavanād apy ādhikyena bhrājamānam \|\| 54 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasmin bhavane prathamaṁ
mahā-bhogamanantaṁ dadarśa \| sitācalaḥ kailāsas tadvadābham \| śitayo
nīlāḥ kaṇṭhā jihvāś ca yasya taṁ śitī-dhavala-mecakāvity amaraḥ \|\| 54
\|\|

**\...**

**\|\| 10.89.55 \|\|**

**dadarśa tad-bhoga-sukhāsanaṁ vibhuṁ**

**mahānubhāvaṁ puruṣottamottamam \|**

**sāndrāmbudābhaṁ su-piśaṅga-vāsasaṁ**

**prasanna-vaktraṁ rucirāyatekṣaṇam \|\|**

**śrīdhara-svāmī (bhāvārtha-dīpikā) :** tad bhoga-sukhāsanaṁ
tasyānantasya bhogo dehaḥ sukha-karam āsanaṁ yasya tam \|\| 55 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puruṣeṣu triṣu uttamo
viṣṇus tebhya uttamo garbhodaśāyī ādipuruṣo vā tasmād apy uttamam \|\|
55-56 \|\|

---------------------------------------------------------------------------------------------------------------------

**kaivalya-dīpikā :** *52-sāṅkhyaka-śloka-ṭīkā draṣṭavyā.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dadarśa phālguna ity eva
prakaraṇa-labdhaṁ tasyaiva camatkṛter varṇanīyatvāt tasya bhoga eva
sukhakaram āsanaṁ yasya taṁ ca dadarśa vibhuṁ sva-tejasā
tat-tat-sarva-vyāpakaṁ yato mahān aparicchinno\'nubhāvaḥ prabhāvo yasya
taṁ kutaḥ puruṣeṣu trighūttamaḥ śrī-viṣṇus tebhya uttamo
garbhodaśāyyādi-puruṣo vā tasmād apy uttamam \| sāndreti sārdhaṁ tair
vyākhyātam \|\| 55-56 \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dadarśa tad-bhoga-sukhāsanam ity
ādi prakaraṇam \| etad-vākya-vyākhyānantaraṁ-praghaṭṭake \|\| 55 \|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tasyānantasya bhogo deha
eva sukhakaram āsanaṁ yasya tam \| triṣu puruṣeṣūttamo mahat-sraṣṭā
tasmādapīti puruṣottamottamam \|\| 55-56 \|\|

**\...**

**\|\| 10.89.56 \|\|**

**mahā-maṇi-vrāta-kirīṭa-kuṇḍala-**

**prabhā-parikṣipta-sahasra-kuntalam \|**

**pralamba-cārv-aṣṭa-bhujaṁ sa-kaustubhaṁ**

**śrīvatsa-lakṣmaṁ vana-mālayāvṛtam \|\|**

**śrīdhara-svāmī (bhāvārtha-dīpikā) :** mahānto maṇi-vrātā yeṣu teṣāṁ
kirīṭa-kuṇḍalānāṁ prabhā tayā parikṣiptāḥ sarvataḥ sphurantaḥ sahasram
aparimitāḥ kuntalā yasya tam \|\| 56 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī, krama-sandarbhaḥ, bṛhat-krama-sandarbhaḥ) :**
*na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.89.57 \|\|**

**sunanda-nanda-pramukhaiḥ sva-pārṣadaiś**

**cakrādibhir mūrti-dharair nijāyudhaiḥ \|**

**puṣṭyā śriyā kīrty-ajayākhilarddhibhir**

**niṣevyamānaṁ parameṣṭhināṁ patim \|\|**

**śrīdhara-svāmī (bhāvārtha-dīpikā) :** kīrty ajayā kīrti-sahitayā ajayā
\| akhila-rddhibhir aṇimādi-vibhūtibhir mūrti-dharābhiḥ \|\| 57 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** parameṣṭhināṁ
brahmādi-devānām \| chatriṇo yāntītivad-bahutvam \| sva-ira-sādhāraṇaiḥ
pārṣadaiḥ mūrti-dharaiḥ sva-mastakopari tat-tac-cihna-śobhita-dehaiḥ
nijaiḥ svābhāvikair āyudhaiḥ \| ādi-śabdena
śaṅkha-gadā-khaḍga-carma-śara-cāpa-pāśāḥ, aṣṭabhujatvāt \| śrīr mahiṣī
puṣṭyādyāḥ śaktayo mūrtimatya eva parameṣṭhināṁ pati dvaparārdhāntaṁ
muktānāṁ brahmaṇāṁ tatra kūṭībhūtānāṁ pati muktipradatvāt tasya padasya
\|\| 57 \|\|

---------------------------------------------------------------------------------------------------------------------

**kaivalya-dīpikā :** āyudhāder viśeṣaḥ prāgvat \|\| **kīrtiś** cājā
māyā dvandvaikye'pi na napuṁsakatvam \| ūkālo'c-jha-hrasva-dīrgha-plutaḥ
\[pā. 1.2.27\] itivat \| **akhila-rddhibhir** aṇimādi sarva-siddhibhiḥ
\| **parameṣṭhināṁ** paramaiśvaryavatāṁ **patiṁ** svāminam \|
atrādhikāriṇam āha---**vavanda** iti \| **ātmānaṁ** tasyaiva kṛtsnatvena
vailakṣaṇyābhāvāt \| pradīpād iva pravṛttasya dīpasya \| **jiṣṇur**
arjunaḥ sa tu **tad-darśanena jāta**-bhayaḥ \| etena
śuddha-sattvo'trādhikārīty uktam \|\|56-57\|\| \[mu.pha. 2.4-5\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vavanda ātmānam ity
ādi \| acyutaḥ śrī-kṛṣṇa ātmānaṁ vavande \| yathā govardhanopari
mūrtyantaram āvirbhāvya svayaṁ vanditavān tathārjunasyānugrahārthaṁ
mohārthaṁ ca svavibhūtiṁ darśayitvā svayam api vavande \| jiṣṇur arjunaś
ca tad-darśana-jāta-sambhramaḥ san vavande \| sa parameṣṭhināṁ parame
pade tiṣṭhantīti parameṣṭhinas teṣāṁ bhūmā tau āha---baddhāñjalī iti
arjunaṁ mohayan svayam api baddhāñjalir babhūva, vastutastu svavibhūter
mahima-vardhanaṁ svasyaiveti \|\| 57 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svaiḥ asādhāraṇaiḥ pārṣadaiḥ
mūrti-dharaiḥ sva-mastakopari tat-tac-cihna-śobhita-dehaiḥ nijaiḥ
svābhāvikair āyudhaiḥ \| ādi-śabdena
śaṅkha-gadā-khaḍga-carma-śara-cāpa-pāśāḥ, aṣṭabhujatvāt \| śrīr mahiṣī
puṣṭyādyāḥ śaktayo mūrtimatya eva parameṣṭhināṁ patiṁ dvaparārdhāntaṁ
muktānāṁ brahmaṇāṁ tatra kūṭī-bhūtānāṁ pati mukti-pradatvāt-tasya
padasya \|\| 57 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cakrādibhir mūrti-dharair
iti sva-sva-mastakopari tat-tac-cihna-yuktaiḥ \|\| 57 \|\|

**\...**

**\|\| 10.89.58 \|\|**

**vavanda ātmānam anantam acyuto**

**jiṣṇuś ca tad-darśana-jāta-sādhvasaḥ \|**

**tāv āha bhūmā parameṣṭhināṁ prabhur**

**baddhāñjalī sa-smitam ūrjayā girā \|\|**

**śrīdhara-svāmī (bhāvārtha-dīpikā) :** ūrjayā ūrjitayā girā \|\| 58
\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tam ātmānaṁ sva-svarūpam
evācyuto jiṣṇuś ca vavande

> ahaṁ sa bharata-śreṣṭha mat-tejas tat-sanātanam \|
>
> brahma-tejomayaṁ divyaṁ mahad yad-dṛṣṭavānasi \|\|

iti harivaṁśāc-chrī-kṛṣṇenātmaivārjunāya māyayā darśita iti \|
tad-darśanena mahā-kāla-pureśekṣaṇana jātaṁ sādhvasaṁ sambhramo yasyeti
tathā dvayor viśeṣaṇam idam \| bhūmā sarveśvaraḥ \| tau kṛṣṇārjunau \|
ūrjitayā pragalbhayā \| ātmānam iti \| śrī-govardhana-pūjāyāṁ---

tasmai namo vraja-janaiḥ saha cakreṇātmanātmane

\[atrākāralopasaṁdhirārṣaḥ\] itival-līlā-kautuka-mātrārthaṁ tat-tad īti
jñāpitam \| anantam ity aparicchinna-tejomayatvādinā acyuta iti tatrāpi
svayaṁ bhagavattvena tatrāpi vyāpakatvādi-cyuti-rahitaḥ
svīya-nara-līlācyuti-rahito\'pīty arthaḥ \| jiṣṇustu tādṛśo\'pi tasya
darśanāj-jāta-sādhvasaḥ san vavande \| tāv aṅgīkṛtātma-nara-līlau \|
śrī-kṛṣṇo\'sau brahmākrūrādīn prati tādṛśa-vaibhavāni kadācid eva
prakāśayati---govardhana-pūjana-līlāyāmiva sadā tu kautukena satāvad
aṅgīkṛtātma-nara-līla eva tad anusāreṇārjunādyā apīti bhāvaḥ \| sa tu
bhūmā śrī-govardhana-bali-bhug-vattato\'pi darśitātma-mahattvaḥ tat
sahāyaś ca tādṛśā ity āha---parameṣṭhināṁ prabhur iti \| yata ūrjāyāṁ
śrī-kṛṣṇecchānusāreṇaivārjunasya sva-vākyādarādy utpattaye ūrjitayā
saprāgalbhyayety arthaḥ \| sasmitam iti sva-prasāda-vyañjanārtham \|\|
58 \|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dvijātmajā ity ādi \|
yuvayor didṛkṣuṇā mayā dvijātmajā upanītāḥ didṛkṣuścet svayam eva tatra
kathaṁ na gataḥ ? tatrāha---muni-dharma-gupyate pṛthivyāṁ
dharma-rakṣārtham \| ayam arthaḥ---vinā bhavad icchāmanena rūpeṇa bhuvi
gantum asamartho\'ham \| yuvayor iti kiṁ dvitvanirdeśana-parātparatvāt
śrī-kṛṣṇasyaiva darśane samucitam autkaṇṭhyam ? tatrāha---kalāvatīrṇau
kalā arjuno\'vatīrṇaḥ paripūrṇaḥ śrī-kṛṣṇa-svarūpeṇaivāvatīrṇastau
tat-kalā-hetos tad-darśane\'py utkaṇṭhā arjunas tasyātiśaya-premapātram
iti kṛtvā vā\| athavā, kalābhiḥ sarvābhir eva śaktibhir avatīrṇau \| yad
vā, kaṁ sukhaṁ lātīti kalaṁ sukhadam avatīrṇam avatāro yayoḥ bhāve ktaḥ
\|

yad vā, kalām avatīti tathā tīrṇaṁ taraṇaṁ yābhyām ayuvām
asurahanana-kāryaṁ saṅkalpya me\'nti nikaṭe itam āgacchatam iti kṛtvā
dvijasutā upanītāḥ \| asura-hananāt pūrvaṁ nopanītāstadā
tat-kārya-bādhaḥ syāt, anyathā yuvayor darśanaṁ me kathaṁ syād iti
didṛkṣutvam \| tasya śrī-kṛṣṇāṁśatve harivaṁśoktiḥ---\[viṣṇu-pa 113.25\]

> tatas tejaḥ prajvalitam apaśyanta mahā-mune \|
>
> sarvaṁ lokaṁ samāviśya sthitaṁ puruṣa-vigraham \|\|
>
> taṁ praviṣṭo haṣīkeśād-dīpa-tejonidhis tadā \|\|\[viṣṇu-pa 113.25\]
> iti \|

tato\'rjuna-praśne bhagavad-vākyam---

> brahma-tejomayaṁ divyaṁ mahat yad-dṛṣṭavānasi \|
>
> ahaṁ bhāgavata-śreṣṭha mat-tejas tat sanātanam \|\|
>
> prakṛtiḥ sā mama parā vyaktāvyaktā sanātanī \|
>
> tāṁ praviśya bhavantīha muktā yoga-viduttamāḥ \|\|\[harivaṁśe viṣṇu.pa
> 114.9,10\] iti \|

athāhaṁ sa iti tādātmya-sandehe punarāha---mat-tetas tat sanātanam \|
tathāpi tejastve sandeham avatārya prakṛtiḥ sā mama iti prakṛtiḥ
parātparā śaktir iti yāvat \| yatraiva punar āha---

sā sāṅkhyānāṁ gatiḥ pārtha yogināṁ ca tapasvinām \| \[viṣṇu.pa 114.11\]
iti \|

bhaktānāṁ tv aham eveti vākyaśeṣaḥ \| atastena saha vākyaika-vākyatāyāṁ
śrī-kṛṣṇasyaiva vibhūti-viśeṣo\'yam iti susamañjasam \|\| 58 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmānam iti \|
śrī-govardhana-pūjāyāṁ tasmai namo vraja-janaiḥ saha cakreṇātmanātmane
itival-līlā-kautuka-mātrārthaṁ tat-tadīti jñāpitam \| anantam ity
aparicchinna-tejomayatvādinā acyuta iti tatrāpi svayaṁ bhagavattvena
tatrāpi vyāpakatvādicyuti-rahitaḥ svīya-nara-līlā-cyuti-rahito\'pīty
arthaḥ \| jiṣṇustu tādṛśo\'pi tasya darśanāj-jāta-sādhvasaḥ san vavande
\| tāvaṅgīkṛtātma-nara-līlau \| śrī-kṛṣṇo\'sau brahmākrūrādīn prati
tādṛśa-vaibhavāni kadācid eva prakāśayati-govardhana-pūjana-līlāyāmiva
sadā tu kautukena satāvad aṅgīkṛtātma-nara-līla eva tad
anusāreṇārjunādyā apīti bhāvaḥ \| sa tu bhūmā
śrī-govardhana-bali-bhugvattato\'pi darśitāt-mamahattvaḥ tat-sahāyaś ca
tādṛśā ity āha---parameṣṭhināṁ prabhur iti \| yata ūrjāyāṁ
śrī-kṛṣṇecchānusāreṇaivārjunasya sva-vākyādarādy utpattaye ūrjitayā
saprāgalbhyayety arthaḥ \| sasmitam iti sva-prasāda-vyañjanārtham \|\|
58 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vavanda ātmānam ity ādi \|
acyutaḥ śrī-kṛṣṇa ātmānaṁ dehaṁ mūrti-viśeṣam, aṁśam iti yāvat \|
kīdṛśam ? anantam anta-rahitam, aṁśatve'pi tathātvaṁ svābhāvikam eva \|
viṣṇuś ca vavande \| kīdṛśaḥ ? tad-darśana-jāta-sambhramaḥ \| tasya
śrī-kṛṣṇa-kṛta-namaskārasya darśanena jātaṁ sādhvasaṁ yasya \| ayaṁ
sarveśvareśvaraḥ katham amum aṁśa-rūpiṇaṁ namaskarotīti vismayaṁ kṛtvā
\| vavande ity atra sādhvasa-śabdo vismaya-vācī, sādhuḥ aso'sanaṁ dīptir
yatra, camatkāra ity arthaḥ \| sa bhūmā nārāyaṇaḥ parameṣṭhināṁ
yogīndrāṇāṁ prabhus tāv āha \| baddhāñjalī iti śrī-kṛṣṇasyāpi
baddhāñjalitvaṁ kautuka-paraṁ svāṁśaṁ prati sammānādhikyam \| svasyaiva
yathā govardhanoddharaṇa-līlāyāṁ mūrty-antaram āvirbhāvya
tad-vandanādinā kautuka-prakaṭanam \|\| 58 \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānaṁ vavanda iti \|
govardhana-pūjāyāṁ tasmai namo vraja-janaiḥ saha cakre ātmanātmane
\[bhā.pu. 10.24.36\] itival līlā-kautuka-mātrārtham eva anantam ity
ātmano'saṅkhya-svarūpeṇānantyāt so'py aṣṭa-bhuja eka ātmety arthaḥ \|
acyuto nara-līlatva-cyuti-rahita iti vandane hetur uktaḥ \| kṛṣṇasyāsya
nara-līlatva-rakṣaṇārtham eva so'ṣṭabhuja īśvara-līlam etad-aṁśo'pi taṁ
na vanditavān iti bhāvaḥ \| jāta-sādhvasaḥ prāpta-sambhrama iti kṛṣṇād
apy ayam adhikaiśvaryavān iti labdha-pratītika ity arthaḥ \| bhūmeti
govardhana-pūjā-grāhī yaḥ kṛṣṇaḥ sa iva kṛṣṇād apy ādhikyena
darśitātma-mahattva ity arthaḥ \| parameṣṭhināṁ
koṭi-brahmāṇḍa-stha-caturmukhānām ūrjayā pragalbhayeti
śrī-kṛṣṇābhiprāyānurūpāyā tayaivārjunaṁ mohayitum iti bhāvaḥ \|
sa-smitam iti tvad-abhiprāyeṇaiva tvad-aṁśo'py ahaṁ svasyādhikyaṁ
sva-vākyena prakaṭīkaromi \| vastutas tu tasminn eva vākye tavaiva
rūpa-guṇaiśvaryādhikyaṁ mad-aṁśitvaṁ ca dyotayāmi \| paśya me cāturyaṁ
tvayāpi paścād arjunāya sva-tattvam avaśya-jñāpyam iti smitena prārthanā
ca dyotitā \|\| 58 \|\|

**\...**

**\|\| 10.89.59 \|\|**

**dvijātmajā me yuvayor didṛkṣuṇā**

**mayopanītā bhuvi dharma-guptaye \|**

**kalāvatīrṇāv avaner bharāsurān**

**hatveha bhūyas tvarayetam anti me \|\|**

**śrīdhara-svāmī (bhāvārtha-dīpikā) :** me kalāvatīrṇāv iti sambodhanam
\| śīghraṁ me anti sakāśam itam āgacchatam \|\| 59 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** me kalāvatīrṇāv iti dvayoḥ
sambodhanam arjunābhiprāyakam eva liṅga-samavāya-nyāyena \| yad vā, kaṁ
sukhaṁ lāti dadātīti kalā rakṣā tad artham avatīrṇau me mamāvaner bhūmer
bharāsurānhatvā ihātra me mamānti samīpaṁ yuvām itam āgacchatam iti
yojyam \| anyathā kṛṣṇas tu bhagavānsva-yam iti vavanda ātmānamajaṁ
tamacyutaḥ iti pūrva-ślokoktaṁ ca kathaṁ saṅgaccheteti \| tathāpi tasya
mukhāttayoḥ svato\'py adhikaṁ-māhātmyam udgatam iti tādṛśaṁ tad-vākyam
evāha---dviteti \| he dharma-guptaye kalāvatīrṇo dharmasya
brāhmaṇatvādi-guptaye rakṣaṇāya kalābhiḥ sarvābhiḥ śaktibhir
yuktāvevāvatīrṇau sarvāṁśa-saṁvalitatayā prakaṭau madhya-mapada-lopī
samāsaḥ \| yuvayor yuvāṁ didṛkṣuṇā mayā me mama bhuvi dhāmni dvijātmajā
upanītā ānītāḥ evam eva vakṣyate\'rjunena tattattve pṛṣṭe śrī-kṛṣṇenāpi
śrī-harivaṁśe---

> mad-darśanārthaṁ te bālā hṛtās tena mahā-tmanā \|
>
> viprārtham eṣyate kṛṣṣṇo mat-samīpaṁ na cānyathe\'ti \|\|

tad etac ca nāpūrvam---

> yanmartya-līlaupayika svayoga-māyābalaṁ darśayatā gṛhītam \|
>
> vismāpanaṁ svasya ca saubhagarddheḥ parampadaṁ bhūṣaṇa-bhūṣaṇām \|\|
> iti \|

tṛtīye\'pi śrīmad uddhavokteḥ \| tad evaṁ yad yapi tatra tasya
spṛhayālutvaṁ tathā sarvatrāpi karatala-maṇivat-sarva-darśitvaṁ
sarvākarṣitvaṁ ca tathāpi tena svecchayā nikaṭam āgatya darśana-dānaṁ
vinā sa taṁ draṣṭuṁ na śaknotīti kaṣṭa-kalpanayaiva tat-sampāditavān iti
ca

śaktyādhikyam apy āyātam \| kimuta saundaryādi-guṇādhikyam iti sthitam
\| har ivaṁśādatra tvayaṁ viśeṣaḥ yaḥ khalv arjunaṁ praty api tathā
tasya didṛkṣeti yuktaṁ caitat---

> yayor ātmasamaṁ vittaṁ janmaiśvaryākṛtir bhavaḥ \|
>
> tayor vivāho maitrī ca nottamādhamayoḥ kvacit \|\| iti nyāyena \|

tad uktaṁ viṣṇu-dharme śrī-kṛṣṇenaiva taṁ prati---

> yas tvāṁ vetti sa māṁ vetti yastvām anu samāmanu \|
>
> abhedenātmano vedmi tvām ahaṁ pāṇḍu-nandana \|\| iti \|

prastuta-padāvaśeṣo vyākhyāyate \| nanv evam api jātam adhunā tu kiṁ
kartavyaṁ tatrāha---bhūyaḥ punar api avaśiṣṭān avaner bharāsurān hatvā
me mama anti antikāya samīpam āgantuṁ tvarayetaṁ tvarayataṁ śīghraṁ
prasthāpayataṁ mocayatam ity arthaḥ \| tad-dhāmno mukta-gamyatvena
harivaṁśoktatvāt antītyavyayāc caturthyā luk \| caturthī ca
kriyārthopapadasya ca karmaṇi sthānina iti smaraṇāt edhobhyo
vrajatītivat tvarayetam iti hetur ṇijantasya tvaror liṅi rūpaṁ
vyākhyātānta-kriyayor ekakarmatvaṁ ca kaṭaṁ kṛtvā prathāpayetivat
arthāntare me kalāvatīrṇāv iti vyavahitānvayaḥ tathā tvarayetam iti
sopasargam eva prayujyeta \| sva-nikaṭa-prāpaṇādeśe tathā vyavahārāt
āstāṁ tāvad asman-mataṁ śrī-kṛṣṇasya svayaṁ bhagavattvaṁ nitya-līlatvaṁ
ceti \|\| 59 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanv āvāṁ
nara-nārāyaṇau bhavān paripūrṇaḥ, tat kathamāvāṁ didṛkṣurasi, naivam ity
āha---pūrṇa-kāmā vayam ity ādi \| yuvāṁ pūrṇa-kāmau īśvarāv api
sambodhane nara-nārāyaṇau tu ṛṣī munī dharm ācaraṇam akurutāṁ hyastanī
dvivacanam sthity ai dharma-saṁsthāpanāya ṛṣabhau śreṣṭhau dharmam
ācaratāṁ śreṣṭhāv iti \| dharmaṁ viśinaṣṭi loka-saṅgraham \|\| 59-60-65
\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpi tasya mukhāt-tayoḥ
svato\'py adhikaṁ māhātmyam udgatam iti tādṛśaṁ tad-vākyam
evāha---dviteti \| he dharma-guptaye kalāvatīrṇo dharmasya
brāhmaṇatvādi-guptaye rakṣaṇāya kalābhiḥ sarvābhiḥ śaktibhir
yuktāvevāvatīrṇau sarvāṁśa-samvalitatayā prakaṭau madhyama-padalopī
samāsaḥ \| yuvayor yuvāṁ didṛkṣuṇā mayā me mama bhuvi dhāmni dvijātmajā
upanītā ānītāḥ evam eva vakṣyate\'rjunena tat-tattve pṛṣṭe śrī-kṛṣṇenāpi
śrī-harivaṁśe---

> mad-darśanārthaṁ te bālā hṛtās tena mahātmanā \|
>
> viprārtham eṣyate kṛṣṣṇo mat-samīpaṁ na cānyathe\'ti \|\|

tadetac ca nāpūrvam---

> yanmartya-līlaupayika svayoga-māyābalaṁ darśayatā gṛhītam \|
>
> vismāpanaṁ svasya ca saubhagarddheḥ parampadaṁ bhūṣaṇa-bhūṣaṇām \|\|
> iti \|

tṛtīye\'pi śrīmad uddhavokteḥ \| tad evaṁ yad yapi tatra tasya
spṛhayālutvaṁ tathā sarvatrāpi karatala-maṇivat-sarva-darśitvaṁ
sarvākarṣitvaṁ ca tathāpi tena svecchayā nikaṭam āgatya darśana-dānaṁ
vinā sa taṁ draṣṭuṁ na śaknotīti kaṣṭa-kalpanayaiva tat-sampāditavān iti
ca

śaktyādhikyam apy āyātam \| kimuta saundaryādi-guṇādhikyam iti sthitam
\| har ivaṁśādatra tvayaṁ viśeṣaḥ yaḥ khalv arjunaṁ praty api tathā
tasya didṛkṣeti yuktaṁ caitat---

> yayor ātmasamaṁ vittaṁ janmaiśvaryākṛtir bhavaḥ \|
>
> tayor vivāho maitrī ca nottamādhamayoḥ kvacit \|\| iti nyāyena \|

tad uktaṁ viṣṇu-dharme śrī-kṛṣṇenaiva taṁ prati---

> yas tvāṁ vetti sa māṁ vetti yastvām anu samāmanu \|
>
> abhedenātmano vedmi tvām ahaṁ pāṇḍu-nandana \|\| iti \|

prastuta-padāvaśeṣo vyākhyāyate \| nanv evam api jātam adhunā tu kiṁ
kartavyaṁ tatrāha---bhūyaḥ punar api avaśiṣṭān avaner bharāsurān hatvā
me mama anti antikāya samīpam āgantuṁ tvarayetaṁ tvarayataṁ śīghraṁ
prasthāpayataṁ mocayatam ity arthaḥ \| tad-dhāmno mukta-gamyatvena
harivaṁśoktatvāt antītyavyayāc caturthyā luk \| caturthī ca
kriyārthopapadasya ca karmaṇi sthānina iti smaraṇāt edhobhyo
vrajatītivat tvarayetam iti hetur ṇijantasya tvaror liṅi rūpaṁ
vyākhyātānta-kriyayor ekakarmatvaṁ ca kaṭaṁ kṛtvā prathāpayetivat
arthāntare me kalāvatīrṇāv iti vyavahitānvayaḥ tathā tvarayetam iti
sopasargam eva prayujyeta \| sva-nikaṭa-prāpaṇādeśe tathā vyavahārāt
āstāṁ tāvad asman-mataṁ śrī-kṛṣṇasya svayaṁ bhagavattvaṁ nitya-līlatvaṁ
ceti \|\| 59 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** dvijātmajā ity ādi \|
dvijātmajā yayopanītāḥ \| kutaḥ ? didṛkṣuṇā \| kutra didṛkṣutvaṁ
bhavataḥ ? ity āśaṅkya tad eva prakaṭayati---yuvayor madhye bhuvi
mamotpatti-sthale śrī-kṛṣṇe didṛkṣutvam ity arthaḥ \| bhavaty asmād iti
bhūḥ \| apādāne kvip \| tathā ca---ahaṁ sarvasya prabhavaḥ \[gītā 10.8\]
iti śrī-mukhokteḥ \|

nanu didṛkṣuś cet, tatraiva kathaṁ nāgāḥ ? tatrāha---dharma-guptaye
dharma-rakṣāyai \| kutra dharma-rakṣā ? ity āha---kalāvatīrṇau \|
kalānām asmad-ādīnām avatīrṇir avatāro yasmāt tasmin śrī-kṛṣṇe etasmin
yā dharma-guptis tad-artham \| ahaṁ cet tatra gatvādrakṣyam, tadā
dvija-bālā nāmariṣyan \| tad-ānayana-prakāreṇa tat-kṛta-prayatnena na
cāsya dharmo'yam abhaviṣyat \| ata eṣā dharma-rakṣāsya bhūyād iti mayā
tatra na gatam \| athavā didṛkṣutve hetuḥ---dharma-guptaye iti \| aṁśo
hy aṁśinaṁ didṛkṣatīty eṣa eva dharmaḥ \| ataḥ paraṁ kṛtārtho'smi, tad
adhunāvaner bhārāyamāṇān asurān hatvāntime carame karmaṇi
sva-dhāma-gamane tvarayetaṁ tvarāṁ kurutam \| iha bhūmau bhūyaḥ
prakṛṣṭaṁ yathā bhavati tathā hatvety anuṣaṅgaḥ \|\| 59 \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yuvayor vāṁ me kalayā
avatīrṇāv iti sambodhanam \| śīghraṁ me anti samīpe ita āgacchatam ity
arjuna-moha-prayojako\'rthaḥ \| vāstavārthastu he kalāvatīrṇau kalābhiḥ
sva-śaktibhiḥ sahaivāvatīrṇau bhūyaḥ punar api yuvām avanerbhārān asurān
hatvā me anti mamāntike tān prasthāpayituṁ tvarayetam \| ṇyantāl-liṅi
rūpam \| antītyavyayaṁ caturthyantam \| atrāgatya te muktā bhavantv iti
tad-dhāmno mukta-gamyatvena harivaṁśoktatvāt \| dvitīyaskandhe\'pi
krama-mukti-sṛtau aṣṭāvaraṇa-bhedānantaram eva mokṣa-śravaṇāt \|\| 59
\|\|

**\...**

**\|\| 10.89.60 \|\|**

**pūrṇa-kāmāv api yuvāṁ nara-nārāyaṇāv ṛṣī \|**

**dharmam ācaratāṁ sthityai ṛṣabhau loka-saṅgraham \|\|**

**śrīdhara-svāmī (bhāvārtha-dīpikā) :** ācaratām ācaratam \| idaṁ
bhārata-yuddhāt pūrvam eva kṛtam api śraiṣṭhya-kathana-prastāvenātroktam
\|\| 60 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrṇa-kāmāv api
loka-saṅgrahārthaṁ dharmam ācarataṁ yuvām \| idaṁ brāhmaṇa-putrānayanādi
\| śreṣṭhyaṁ prāśastyam \| prastāvaḥ prasaṅgaḥ \| nanv āvāṁ sarvataḥ
paripūrṇau kathaṁ brahmaṇyaṇv ādi-dharma-parau syāva ity āśaya
kevala-karuṇayā dharma-saṁsthāpanārtham eveti siddhānta-yann udāharaṇaṁ
darśayati-pūrṇeti \| yuvāmṛṣabhau sarvāvirbhāva-śreṣṭhāv api tata eva
pūrṇakāmāv api sthityai sarva-pālanāya loka-saṅgrahaṁ dharmam ācaratāṁ
madhye nara-nārāyaṇāv ṛṣī tau yuvayor vibhūti-rūpāvaṁśāvity arthaḥ \|
vakṣyate hyaduddhavaṁ prati śrī-kṛṣṇenaiva vibhūti-prasaṅge nārāyaṇo
munīnāṁ ceti \| atastāv api yadi tādṛśau tadā kimuta sākṣād-bhagavantāv
iti bhāvaḥ \| atra cācaratam ity arthe khalv ācaratām iti na prasiddham
ity api tathā na vyākhyātam iti jñeyam \| kiñca mad antikam āgacchatam
iti nara-nārāyaṇau bhutvā dharmam ācaratam iti pāramparika-virodhaś ca
jñeyaḥ \|\| 60 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv āvāṁ sarvataḥ paripūrṇau
kathaṁ brahamaṇyatvādi-dharma-tatparau syāvety āśaṅkya kevalaṁ karuṇayā
dharma-sthāpanārtham eveti siddhānta-yann udāharaṇaṁ darśayati---pūrṇeti
\| yuvāmṛṣabhau sarvāvirbhāva śreṣṭhāv api tata eva pūrṇa-kāmāv api
sthityai sarva-pālanāya loka-saṅgrahaṁ dharmam ācaratāṁ madhye
nara-nārāyaṇāv ṛṣī tau yuvayor vibhūti-rūpāvaṁśāv ity arthaḥ \| vakṣyate
hyaduddhavaṁ prati śrī-kṛṣṇenaiva vibhūti-prasaṅge nārāyaṇo munīnāṁ ceti
\| atas tāv api yadi tādṛśau tadā kimuta sākṣād-bhagavantāv iti bhāvaḥ
\| atra cācaratam ity arthe khalv ācaratām iti na prasiddham ity api
tathā na vyākhyātam iti jñeyam \| kiñ ca mad-antikam āgacchatam iti
nara-nārāyaṇau bhutvā dharmam ācaratam iti pāramparika-virodhaś ca
jñeyaḥ \|\| 60 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanv āvāṁ nara-nārāyaṇau,
tvam ādi-nārāyaṇaḥ, katham āvayor didṛkṣur asi ? tatrāha---pūrṇa-kāmāv
apīty ādi \| ayi sambodhane \| bho bhagavan śrī-kṛṣṇa ! yuvāṁ
pūrṇa-kāmāv īśvarau \| yadyapi śrī-kṛṣṇa eveśvaraḥ, tathāpi
tat-sakhitvenāyam arjuno'pi me tvat-sadṛśaḥ \| tavātra yāvān snehaḥ,
tāvān ātmānaṁ vinā nānyatra bhavati \| tena tulyaṁ me dvayor didṛkṣutvam
iti yuvām iti dvi-vacanam \| tarhi nara-nārāyaṇau kau ? ity
āha---nara-nārāyaṇāv ṛṣī, munī bhūtvā loka-saṅgrahaṁ dharmam ācaratām \|
kīdṛśau ? sthityai sthitir maryādā tan-nimittam ṛṣabhau śreṣṭhau \| yad
vā, sthityai loka-saṅgrahaṁ dharmam ācaratāṁ munīnām ṛṣabhau
ṛṣy-avatārau arthāt tavaiva \| uktaṁ ca, turye dharma-kalā-sarge
nara-nārāyaṇāv ṛṣī \[bhā.pu. 1.3.9\] iti \| anyathā, ete cāṁśa-kalāḥ
puṁsaḥ kṛṣṇas tu bhagavān svayaṁ \[bhā.pu. 1.3.28\] ity uktasyāsaṅgatiḥ
\|\| 60 \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ācaratām ācaratam \|\|
60-62 \|\|

**\...**

**\|\| 10.89.61 \|\|**

**ity ādiṣṭau bhagavatā tau kṛṣṇau parame-ṣṭhinā \|**

**om ity ānamya bhūmānam ādāya dvija-dārakān \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** itīttham \|
ādiṣṭāvājñaptau \| dvija-putrān ādāya svakaṁ dhāma nyavartatām iti
dvayoḥ sambandhaḥ \| itīty ardhakam \| iti pūrvokta-prakāreṇa
govardhana-makha-vallīlā-viśeṣa-sampādanābhiprāyeṇa ādiṣṭau
ādiṣṭāvādi-mudrayoktau tatra bhagavad ādi-śabdaḥ
spaṣṭaiśvaryādi-vyapekṣayā \| kṛṣṇa-śabdaś ca svayaṁ bhagavati kṛṣi
vācakaḥ śabda ity ādi-prāmāṇyena parabrahmatvāpekṣayā \| śrīmad
arjune\'pi tat-sanāmatvena nirdeśaḥ \| pūrvavat-samaśīlatvāpekṣayā
ubhayatra tādṛśatve\'pi narākṛti-parabrahmety ādiprasiddhayā nara-līlāv
ity arthaḥ \|\| 61 \|\|

ity ādiṣṭāv ity ārabhya yathāvaya ity ante dve padye santaty arthaṁ
sapādaniyute japye tenāvaśyaṁ santatilābha iti, likhitvā dhāraṇād apīti
mantra-śāstrād avaseyam \|

asya śloka-dvayātmaka-mantrasya vyāsa ṛṣiḥ \| kṛṣṇo devatānuṣṭup chandaḥ
\| santatyavāptaye jape viniyogaḥ \| dhyānaṁ tu---

> vijayena yuto rathāstitaḥ prasamānīya samudra-madhyataḥ \|
>
> adadattanayān-dvijanmane smaraṇīyo vasudeva-nandanaḥ \|\|

japaś ca---

> smara-bīja-sampuṭitaḥ kāryaḥ jīva-putraka-mālayā \|
>
> jīva-putrasya bījaiś ca daśāṁśaṁ homam ācaret \|
>
> asya dhāraṇam api striyā kāryaṁ vāma-bhuje iti \|\|

svakaṁ dhāmeti \| yathā tasya tan-nityaṁ dhāma tathāsya ca dvārakākhyam
iti bhāvaḥ \| vakṣyate hy ekādaśānte-nityaṁ sannihitas tatra
bhagavān-madhusūdana iti \| samprahṛṣṭāv ity arjunasyābhīṣṭa-siddheḥ
śrī-bhagavatastu tata eveti tathāgatam iti pūrva-vyutkrameṇa jyotir
ādi-bhedakramādity arthaḥ \|\| 61 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itīti sārdhakam \| iti
pūrvokta-prakāreṇa govardhana-makhaval-līlā-viśeṣa-sampādanābhiprāyeṇa
ādiṣṭau ādiṣṭāv ādimudrayoktau tatra bhagavad ādi-śabdaḥ
spaṣṭaiśvaryādi-vyapekṣayā \| kṛṣṇa-śabdaś ca svayaṁ bhagavati kṛṣir
bhū-vācakaḥ śabda ity ādi-prāmāṇyena parabrahmatvāpekṣayā śrī-mad
arjune\'pi tat-sanāmatvena nirdeśaḥ \| pūrvavat-samaśīlatvāpekṣayā
ubhayatra tādṛśatve\'pi narākṛti-parabrahmety ādi-prasiddhyā
nara-līlāvity arthaḥ \| svakaṁ dhāmeti yathā tasya tann ityaṁ dhāma
tathāsya ca dvārakākhyam iti bhāvaḥ \| vakṣyate hy ekādaśānte-nityaṁ
sannihitas tatra bhagavān-madhusūdana iti \| samprahṛṣṭāv ity
arjunasyābhīṣṭa-siddhaḥ śrī-bhagavatastu tata eveti tathāgatam iti
pūrva-vyutkrameṇa jyotir ādi-bhedakramādity arthaḥ \|\| 61 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.62 \|\|**

**nyavartetāṁ svakaṁ dhāma samprahṛṣṭau yathā-gatam \|**

**viprāya dadatuḥ putrān yathā-rūpaṁ yathā-vayaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viprāyety ardhakam \|
yathā-rūpaṁ tat-pitrādi-dṛṣṭa-rūpān atikrameṇety arthaḥ \| tatra
yogyatām āha---prabhū durghaṭa-ghaṭanā-samarthoṁ ity arjunasyāpi
tādṛśatvaṁ vyaktam \|\| 62 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viprāyety ardhakam \|
yathā-rūpaṁ tat-pitrādi-dṛṣṭa-rūpān atikrameṇety arthaḥ \| tatra
yogyatām āha---prabhū durghaṭa-ghaṭanāsamarthau ity arjunasyāpi
tādṛśatvaṁ vyaktam \|\| 62 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.63 \|\|**

**niśāmya vaiṣṇavaṁ dhāma pārthaḥ parama-vismitaḥ \|**

**yat kiñcit pauruṣaṁ puṁsāṁ mene kṛṣṇānukampitam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etac caritasya phalitam
āha---vaiṣṇavaṁ dhāma mahā-kāla-purākhyaṁ tadīya-puraṁ tadīya-prabhāvaṁ
vā niśāmya \[niśāmyeti pāṭhaḥ prācīnaḥ \|\] dṛṣṭvā parama-vismito\'pi
puṁsā sarveṣām eva jīvānām īśvaraḥ prādurbhāvanāṁ ca yat kiñcit-pauruṣaṁ
śaktis tat-kṛṣṇasyaiva anukampitaṁ kṛpāsampāditaṁ mene \| tādṛśenāpi
tena tasyāvasara-prārthanāt svasya ca dvijātmajā me yuvayor didṛkṣuṇā
ity ādidvayena tādṛśatayokteḥ \|

yad vā, pūrvokta-prakāreṇa tat-paryanta-vyāpakatayā viṣṇuḥ kṛṣṇas tasya
dhāma prabhāvaṁ tad-gataṁ sva-gataṁ ca niśamya dvijātmajā me yuvayor
didṛkṣuṇā ity ādinā tan-mukhāc-chrutvetyādi harivaṁśe\'py arjune
tat-tattvaṁ pṛṣṭavati śrī-kṛṣṇaṁ sarvaṁ tan-mahā-puruṣa-paryantaṁ
svasyaiva vaibhavatayā jñāpitavān iti tatraiva dṛśyam, tad
etad-vyākhyākāraṇaṁ mūlam ete cāṁśakalāḥ puṁsaḥ kṛṣṇastu bhagavān svayam
ity eva prathama-skandha-tṛtīyādhyāye sarva-bhagavad āvirbhāvasūtra-rūpe
tat-paribhāṣā-rūpatvāt sūtryate \| vivaraṇīyārthaḥ saṅkepeṇa darśyate
yena taddhi sūtram \| tatra cāniyame niyamakāriṇī paribhāṣā \|
śāstrārambhe sakṛd eva paśyamānā sarvam eva vyāpnoti tasmāt-tad
adhīnānyevaitadākhyāna-vākyāny api tathā śrī-bhagavatas tasya
sarva-devetihāsa-sārabhūtatvād anyaśāstravṛndāny api pratijñā-vākyam
ātrasyānyatrāpi sarvopamardakatvaṁ dṛśyate \| yathā ātmani vijñāte
sarvam idaṁ vijñātaṁ bhavatītatyādi-vākyam ākāśādīnām
utpatti-vākyamanyathayati \| kiñ ca
śruti-liṅga-vākya-sthāna-prakaraṇa-samākhyānāṁ pāradaurbalyam
artha-viprakarṣād iti pūrvamīmāṁsā-nirṇayaḥ \| śrutyādi-balīyastvāc ca
na bādhety uttara-mīmāṁsā-sammatiś ca tatra sākṣāc-chabdenopadeśaḥ
śrutiḥ \| yathā ete cāṁśakalāḥ puṁsaḥ kṛṣṇastu bhagavān svayam iti \|
anyāni tu śrī-kṛṣṇa-sandarbhe vivṛtāni teṣāṁ paraparaṁ balam arthasya
dūra-dūra-pratīter iti sarva-śrī-bhagavatopadeśa-pravṛttasya bhagavataḥ
śrī-sūtasya sarva-nirṇayārthaṁ sākṣāt-svayaṁ
bhagavac-chabdenopadeśo\'yaṁ sarvato batāvāneveti ittham eva sarvatraiva
tair idam eva vākyaṁ pramāṇīkriyate \| līlāyāṁ ca nānā-kautukinaḥ
śrī-bhagavato lāghava-darśanaṁ na tat-pramāpakam \|
govardhana-balibhukpare\'pi nāradādāv api laghutayā vyavahārād iti ca

sthite sādhvevopanyas tam \| ittham uktaṁ śrī-viṣṇor utkarṣaḥ svayaṁ
bhagavati śrī-kṛṣṇa eva paryavasyatīti tathaiva hi teṣām apy upanyāsaḥ
saṅgacchate \| sa cokta-lakṣaṇo bhagavān śrī-kṛṣṇa eveti dik \|\| 63
\|\| atra viśvanāthaḥ

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān svamity eva
prathama-skandha-tṛtīyādhyāye sarva-bhagavadāvirbhāva-svarūpe tasya
paribhāṣā-rūpatvāt sūtryate vivaraṇīyārthaḥ saṅkepeṇa darśyate yena
taddhi sūtram \| tatra cāniyame niyamakāriṇī paribhāṣā \| śāstrārambhe
sakṛd eva paśyamānā sarvam eva vyāpnoti tasmāt-tad adhīnānyevaitad
ākhyāna-vākyānyapi tathā śrī-bhagavatas tasya
sarva-devetihāsa-sārabhūtatvād anyaśāstra-vṛndāny api
pratijñā-vākyamātrasyānyatrāpi sarvopamardakatvaṁ dṛśyate \| yathā
ātmani vijñāte sarvam idaṁ vijñātaṁ bhavatītatyādi-vākyam ākāśādīnām
utpatti-vākyamanyathayati \| kiñ ca
śruti-liṅga-vākya-sthāna-prakaraṇa-samākhyānāṁ pāradaurbalyam
artha-viprakarṣād iti pūrva-mīmāṁsā-nirṇayaḥ \| śrutyādi-balīyastvāc ca
na bādhety uttara-mīmāṁsā-sammatiś ca tatra sākṣāc-chabdenopadeśaḥ
śrutiḥ \| yathā ete cāṁśakalāḥ puṁsaḥ kṛṣṇastu bhagavān svayam iti \|
anyāni tu śrī-kṛṣṇa-sandarbhe vivṛtāni teṣāṁ para-paraṁ balam arthasya
dūra-dūra-pratīter iti sarva-śrī-bhagavatopadeśa-pravṛttasya bhagavataḥ
śrī-sūtasya sarva-nirṇayārthaṁ sākṣāt-svayaṁ
bhagavac-chabdenopadeśo\'yaṁ sarvato batāvān eveti ittham eva
sarvatraiva tair idam eva vākyaṁ pramāṇīkriyate \| līlāyāṁ ca
nānā-kautukinaḥ śrī-bhagavato lāghava-darśanaṁ na tat-pramāpakam \|
govardhana-bali-bhukpare\'pi nāradādāv api laghutayā vyavahārād iti ca
sthite sādhvevopanyastam \| ittham uktaṁ śrī-viṣṇor utkarṣaḥ svayaṁ
bhagavati śrī-kṛṣṇa eva paryavasyatīti tathaiva hi teṣām apy upanyāsaḥ
saṅgacchate \| sa cokta-lakṣaṇo bhagavān śrī-kṛṣṇa eveti dik \|\| 63
\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parama-vismita iti
prathamam ātyantika-mahaiśvarya-darśanenāho tāvad ahaṁ pāṇḍu-putro
martyo\'pi kṛṣṇa-prasādād eva sarva-mūla-bhūtaṁ parameśvaram imam
apaśyam iti vismitaḥ yataḥ kṣaṇaṁ parāmṛśyāho tena kathaṁ yuvayor
didṛkṣuṇety uktam \| sarvādi-parameśvarasya tasya svāṁśe kṛṣṇe didṛkṣā
kathaṁ sambhavet \| sambhavatu vā sā kadācit kintu didṛkṣatetyanuktvā
didṛkṣuṇeti tācchīlya-pratyayena didṛkṣāyāḥ sārvadikatvaṁ budhyate \|
bhavatu vā sārvadikī didṛkṣā dvārakāsthaṁ kṛṣṇaṁ vibhutvāt
sva-sṛjya-viśvasya karāmalaka-tulyatvāc ca tatra sthityaiva kathaṁ na
paśyati, māstu vā vibhutvaṁ viprāpatyāharaṇārthaṁ prativarṣaṁ dvārakāṁ
gacchatyeva tatraity a tailika-tāmbūlakādibhiḥ paridṛśyamānaṁ kṛṣṇaṁ
kathaṁ na paśyati \| kṛṣṇasyecchāṁ vinā kṛṣṇa-darśanaṁ na bhaved iti
cen-māstu kṛṣṇa-darśanam, brahmaṇya-devo bhūtvāpi brāhmaṇaṁ prativarṣaṁ
kathaṁ duḥkhayati, tan-manye kṛṣṇa-darśana-utkaṇṭhyaṁ tyaktum api na
śaknoti \| yad-artham akṛtyam api kurute, karotvakṛtyam api tad arthaṁ
kintu viprāpatyāharaṇārthaṁ kam api sevakaṁ kiṁ na prahiṇoti svayaṁ
kathaṁ yāti \| tan-manye dvārakātas tad āharaṇam apy anyair duḥśakaṁ
tasmāt kṛṣṇa-nagarasthaṁ vipraṁ tathā duḥkhayāmi yathā tad-duḥkhaṁ
soḍhum asamarthaḥ kṛṣṇo mahyaṁ darśanaṁ dāsyatīti tad
abhiprāyo\'vagamyate \| ata evāntaryāmi-rūpeṇa tenaiva prerito mukharo
vipraḥ kṛṣṇa-sannidhāv evāgatya pratibālakanāśānte tāṁ gāthāṁ gāyati \|
tasmāt tato\'pyasya kṛṣṇasyaiva pāramaiśvaryam adhikam anumīyata iti
vibhāvya parama-vismitaḥ tataś ca kṛṣṇam eva pṛṣṭvā tattvam
atrāvadhārayām iti vimṛśyārjunena pṛṣṭe sati kṛṣṇenoktaṁ yathā
harivaṁśe---

> mad-darśanārthaṁ te bālā hṛtās tena mahātmanā \|
>
> viprārtham eṣyate kṛṣṇo mat-samīpaṁ na cānyatheti \|\|

mayā tu viprārtham api na gataṁ tat-samīpaṁ kintu sakhyus tava
prāṇa-rakṣārtham eva yadi viprārtham aham agamiṣyaṁs tadā
prathama-bālaharaṇānantaram eva khalv agamiṣyam \| navame bāle hate
satyeva yasmād agamam \| tasmān na tasyānurodhāt kintu tvad anurodhād
eveti sarvaṁ tattvaṁ kṛṣṇa-mukhāt śrutvā\'rjuno yat kiñcit pauruṣaṁ
puṁsāṁ paravyoma-nātha-paryantānāmāpi puruṣāṇāṁ tat-sarvaṁ
kṛṣṇānukampitaṁ kṛṣṇānukampāsampāditam eva mene \| ity evaṁ vedastavam
ārabhyaiva tat-kathāparyantam atra daśama-skandhānte
daśamasyāśrayatvasya kṛṣṇasyaiva sarvotkarṣa-vivaraṇam abhūd iti jñeyam
\| idaṁ tu bhārata-yuddhāt-pūrvam eva kṛtam api
śreṣṭhya-kathana-prastāvenātroktam iti śrī-svāmicaraṇāḥ \|\| 63-66 \|\|

**\...**

**\|\| 10.89.64 \|\|**

**itīdṛśāny anekāni vīryāṇīha pradarśayan \|**

**bubhuje viṣayān grāmyān īje cāty-ūrjitair makhaiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
śrī-kṛṣṇa-karmaṇāmānantyam āha---itīti \| nara-loka-viḍambanam
āha---bubhuja iti \| atyūrjitair anyena kartum aśakyair makhair
aśvamedhādibhiḥ \| tathaitat-prasaṅgenānyāny api tac caritāni smṛtvā
sāsragad-gadam āha---tāni ca sarvāṇi vivakṣann api śrī-parīkṣid
āyūḥsvatāpatāsaṅkocena saduḥkham upasaṁharan eva cāha---itīti tribhiḥ \|
iti pūrvokta-prakāreṇa \| īdṛśāni pūrvokta-tulyāni vīryāṇi
adbhuta-karmāṇi iha loke prakarṣaṇa darśayan prakaṭayann api līlayā
grāmyān laukikān api sarvān viṣayān bubhuje \| īje ca atyūrjitair
mahā-saṁvidhāna-sampannaiḥ \|\| 64 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athaitat-prasaṅgenānyāny api
tac caritāni smṛtvā sāsragad-gadam āha---tāni ca sarvāṇi vivakṣann api
śrī-parīkṣid āyūḥsva-tāpatāsaṅkocena saduḥkham upasaṁharan eva
cāha---itīti tribhiḥ \| iti pūrvokta-prakāreṇa īdṛśāni pūrvokta-tulyāni
vīryāṇi adbhuta-karmāṇi iha loke prakarṣeṇa darśayan prakaṭayann api
līlayā grāmyāna laukikān api sarvān viṣayān bubhuje tathaije ceti
atyūrjitaiḥ paramodbhaṭaiḥ \|\| 64 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.65 \|\|**

**pravavarṣākhilān kāmān prajāsu brāhmaṇādiṣu \|**

**yathā-kālaṁ tathaivendro bhagavān śraiṣṭhyam āsthitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śraiṣṭhyaṁ
gṛhastha-dharmotkṛṣṭyam \| pravavarṣa avicchedena pūrayāmāsa \| kāmān
dṛṣṭārthān \| ādiśabdād antyajā api jñeyāḥ \| tac ca yathākālam
avasarocitaṁ tatrāpi bāhulye dṛṣṭāntaḥ \| yatheti indro yathā jalāni
varṣati tathaivety arthaḥ \| yato bhagavān paripūrṇaiśvaryādiḥ yata eva
ca sarvāvatārāvatāribhyaḥ \| śreṣṭhyam āsthitaḥ nityam eva tat-prāptaḥ
\| bhārata-yuddhādity ādi svāmicaraṇair yuktam evoktam \| vīryaṁ
tryambakatoṣaṇam ity arjunokta tvāt yadyapy ajñātavāsānantaram
evārjunasya tad idaṁ caritaṁ labhyate tathāpi tad
antarābhimanyu-vivāha-parīkṣidādhānayor antarāle kāla-bāhulyam
upalabhyate \| tad antarāntarā cārjunasya dvārakā-gamanaṁ sambhāvyata
iti \|\| 65 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prakarṣeṇa vavarṣa
avicchedena pūrayāmāsa \| kāmān dṛṣṭārthān \| ādi-śabdād antyajā api
jñeyāḥ \| tac ca yathā-kālam avasarocitaṁ tatrāpi bāhulye dṛṣṭāntaḥ \|
yatheti indro yathā jalāni varṣati tathaivety arthaḥ \| yato bhagavān
paripūrṇaiśvaryādiḥ yata eva ca sarvāvatārāvatāribhyaḥ \| śreṣṭhyam
āsthitaḥ nityam eva tat-prāpta iti \|\| 65 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.89.66 \|\|**

**hatvā nṛpān adharmiṣṭhān ghātayitvārjunādibhiḥ \|**

**añjasā vartayām āsa dharmaṁ dharma-sutādibhiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svayaṁ kaṁsādīn \|
arjunasyādiḥ prathamo bhīmaseno\'rjunādiḥ \| tair iti bahutvaṁ
dhanañjayādi-grahārtham \| duryodhanādīn-ghātayitvā \| yad vā,
arjuna-sadṛśairaiḥ \| dharmutītyatroktādinā jārāsandhisahadevādi-grahaḥ
\|\| 66 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svayaṁ hatvā arjunādibhir
ghātayitvā ca dharma sva-bhakti-paryantaṁ vartayāmāsa prāvartayat \|
evaṁ bhagavataḥ śrī-kṛṣṇasya sarva-sukha-kartṛtvaṁ smṛtvā kṣaṇaṁ
ruditavān iti jñeyam \| ṭīkāyām idantv iti vīryaṁ tryambaka-toṣaṇam ity
arjune nokta tv ādyapy ajñāta-vāsānantaramevārjunasya tad idaṁ caritaṁ
labhyate tathāpi tad anantarābhimanyu-vivāha-parīkṣidādhānayor antarāle
kāla-bāhulyam upalabhyate \| tad antarāntarā cārjunasya dvārakā-gamanaṁ
sambhāvyata iti \|\| 66 \|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(krama-sandarbhaḥ, bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

iti sārārthadarśinyāṁ harṣiṇyāṁ bhakta-cetasām \|

ūnanavatitamo\'dhyāyo daśame\'jani saṅgataḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ

saṁhitāyāṁ vaiyāsikyāṁ daśama-skandhe dvija-kumārānāyanaṁ

ekononavatitamo'dhyāyaḥ \|

\|\| 89 \|\|

**(10.90)**

### atha navatitamo'dhyāyaḥ

### śrīkṛṣṇalīlānāṁ saṁkṣepato\'nuvarṇanaṁ tanmahiṣīṇāṁ tasminnanurāgādhikyaṁ yaduvaṁśīyānāmasaṁkhyeyatvapratipādanaṁ ca \|

**\|\| 10.90.1-6 \|\|**

**śrī-śuka uvāca---**

**sukhaṁ sva-puryāṁ nivasan dvārakāyāṁ śriyaḥ patiḥ \|**

**sarva-sampat-samṛddhāyāṁ juṣṭāyāṁ vṛṣṇi-puṅgavaiḥ \|\|**

**strībhiś cottama-veṣābhir nava-yauvana-kāntibhiḥ \|**

**kandukādibhir harmyeṣu krīḍantībhis taḍid-dyubhiḥ \|\|**

**nityaṁ saṅkula-mārgāyāṁ mada-cyudbhir mataṅ-gajaiḥ \|**

**svalaṅkṛtair bhaṭair aśvai rathaiś ca kanakojjvalaiḥ \|\|**

**udyānopavanāḍhyāyāṁ puṣpita-druma-rājiṣu \|**

**nirviśad-bhṛṅga-vihagair nāditāyāṁ samantataḥ \|\|**

**reme ṣoḍaśa-sāhasra- patnīnām eka-vallabhaḥ \|**

**tāvad vicitra-rūpo'sau tad-geheṣu maharddhiṣu\|\|**

**protphullotpala-kahlāra- kumudāmbhoja-reṇubhiḥ \|**

**vāsitāmala-toyeṣu kūjad-dvija-kuleṣu ca \|\|**

**śrīdhara-svāmī (bhāvārtha-dīpikā) :**

carame tu punaḥ proktā kṛṣṇa-līlā samāsataḥ \|

yadu-vaṁśa-prasūtānām ānantyaṁ ca sa-kāraṇam \|\|

śrī-kṛṣṇa-vibhūtiṁ samāsena darśayati---sukhaṁ sva-puryām iti \|
**sarva-saṁpad**-ādi-viśiṣṭāyām \| **śriyaḥ patiḥ**
ṣoḍaśa-sahasra-patnīnām eka-vallabhaḥ saṁs tāsāṁ geheṣu reme \[bhā.pu.
10.90.5\] ity anvayaḥ \|\|1-5\|\| geha-viśeṣaṇaṁ
protphullety-ādi-ślokena \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** carame navatitame \|
skandha-samāpty-apekṣaṁ carama-padam \| sa-kāraṇaṁ kāraṇaṁ cātra
bhagavat-prasādo daiteya-nigrahaś ca, devāsurāhava-hatā
ity-ādi-śloka-dvayenātraiva tathoktaḥ \| sva-puryāṁ svatvena svīkṛtāyām
\|\|1\|\|

ādinā līlāntara-grahaḥ \| harmyeṣu dhanināṁ yogyeṣu samunnata-gṛheṣu
\|\|2\|\|

nirviśeṣadbhir madhvādi bhuñjānair bhṛṅgair vihagaiś ca ghoṣavat kṛtāyām
\|\|4\|\|

śriyaḥ patir iti kartṛ-padam ādya-padya-gatam atra sambadhyate \|
tāvanti strī-sama-saṅkhyāni vicitrāṇi rūpāṇi yasyāsau \| mahatya ṛddhayo
yeṣu teṣu \|\|5\|\|

vāsitāni parimalī-kṛtāni toyāni yeṣu gṛheṣu \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** reme
ṣoḍaśa-sahasra-patnīnām ity-ādi \| tāvanti bibhrad-rūpāṇi bibhrad api
eka eva vallabha ekaś cāsau vallabhaś ceti \| idam eva aiśvaryaṁ, na tu
kāya-vyūhaḥ sa tasya, sa tu sāmānya-yoginām api sambhavati, nāpi
sphurad-rūpatvena tāsāṁ tathā mānam, kevala-sphūrtes
tathā-vyavahārābhāvāt \| api tu madhyāhna-kālīya-sūryavat
vastu-mahiimaivāyam \|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunānte tasyaiva
krīḍā-sukha-rūpaṁ paraṁ prayojanam āha---sukham ity-ādinā, striya
\[10.90.6\] ity antena \| svasya puryām iti sukha-nivāsa-yogyatoktā \|
ata eva nitarāṁ vasann iti śrī-vaikuṇṭhādhika-sukha-vāsaḥ sūcitaḥ \| ato
mahā-lakṣmyā api sukha-vāsas tatraivātiśayenāha---**śriyaḥ patir** iti
\| ata eva sarvābhiḥ sampadbhiḥ samṛddhāyāṁ sampannāyām \| yad vā,
sukha-nivāsasya prakāras tad-dhetur vā \| śriyaḥ śrī-rukmiṇyāḥ patiḥ
śrī-bhagavad-anusāreṇa pūrvato vistārita-nijāśeṣa-rūpa-guṇādikatayā saha
yogya-krīḍā-viśeṣeṇa tat-paripālaka ity arthaḥ \|

kiṁ ca, sarva-sampadbhiḥ samyak śrī-vaikuṇṭhato'py uttamatayā ṛddhāyāṁ
nitya-nūtanatayā vardhamānāyām iti \|

kiṁ ca, strībhiś ca juṣṭāyāṁ, uttamaḥ śrī-vaikuṇṭha-strībhyo'py utkṛṣṭo
veśo bhūṣaṇaṁ yāsāṁ tābhiḥ, nava-yauvanam eva kāntiḥ śobhā, kiṁ vā navaṁ
pūrva-pūrvato vilakṣaṇaṁ yauvanaṁ kāntiś ca yāsāṁ tābhiḥ \|\|1\|\|

evaṁ veṣa-vayaḥ-kāntīr uktvā vaidagdhyādikam āha---**kanduketi** \|
ādi-śabdād gīta-nṛtyādayaḥ \| mahā-gaurībhir ity arthaḥ \| yad vā,
kānti-śabdena tad-varṇaḥ sūcita eva \| tataś cetas tataḥ
kandukādi-krīḍayā taḍitām iva dyauś cañcalā gatir yāsāṁ tābhiḥ \|\|2\|\|

evam āntarīṁ sampadam uktvā bāhyaṁ vadan sadā caturaṅga-senāsevitatvam
āha---nityam iti \| **saṅkulāḥ** saṅkīrṇā vyāptā vā **mārgā** yasyās
tasyām suṣṭhu śrī-vaikuṇṭhādhika-śobhanatayālaṅkṛtaiḥ, asya
mataṅgajādibhiḥ sarvair apy anvayaḥ \| tatrāpi **kanakojjvalair** iti
svarṇa-prācūryābhiprāyeṇa \| kiṁ vā, rathānām eva
sauvarṇa-citra-mayatvāt teṣām evedaṁ viśeṣaṇam \|\|3\|\|

adhunā tad-bāhyam apy āha---udyāneti \| udyānāni puṣpa-pradhānāni,
upavanāni phala-pradhānāni vanāni \| tāni tais taiś cāḍhyāyāṁ yuktāyāṁ,
ata eva puṣpitānāṁ drumāṇāṁ rājiṣu ye nirviśanto niḥśeṣeṇa praviśanto vā
bhṛṅgā vihagāś ca, taiḥ samantato bahir antaś ca sarva-dikṣu **nāditāyām
\|**

ato **reme** bahudhā cikrīḍa \| katham ? tad āha---ṣoḍaśeti \|
eka-vallabhaḥ san sarvāsāṁ tāsāṁ pratyekaṁ yugapat
prīty-ācaraṇa-pūrvakam ity arthaḥ \| na ca tad asambhāvyaṁ tasya
śakti-viśeṣād ity āha---tāvantīti \| bibhrad iva bibhrat \| ata evoktaṁ
śrī-hari-vaṁśe jala-krīḍā-prasaṅge---

> aham iṣṭā mayā sārdhaṁ jale vasati keśavaḥ \|
>
> iti tā menire sarvā mudā nārāyaṇ-striyaḥ \|\|
>
> sarvāḥ surata-cihnāṅgyaḥ sarvāḥ surata-tarpitāḥ \|
>
> mānam ūhuś ca tāḥ sarvā govinda-bahu-mānajam \|
>
> aham iṣṭāham iṣṭeti snigdhe parijane tadā \|
>
> nārāyaṇa-striyaḥ sarvā mudā śaṁślāghire śubhāḥ \|\| \[ha.vaṁ.
> 2.88.14-16\]

kiṁ ca,

> ekārpita-mano-dṛṣṭyor narṣyāntāś cakrur aṅganāḥ \|
>
> nārāyaṇena devena tarpyamāṇa-manorathāḥ \|\|
>
> śirāṁsi garvitāny ūhaḥ sarvā niravaśeṣataḥ \|
>
> bāllabhy-aṅke śiva-mayaṁ vahantyaś cāru-darśanāḥ \|\| \[ha.vaṁ.
> 2.88.20-21\] iti \|\|5\|\|

mahatya ṛddhayaḥ sarva-siddhayo yeṣu teṣu, sarva-sampat-samṛddhāyām
ity-uktānām api ṛddhīnām atra punar-uktis tat-puryām api viśeṣato
gṛhāṇām aśeṣa-sampatty-apekṣayā \|\|4-5\|\|

prakarṣeṇa ud uccair atiśayena phullānām utpalādīnāṁ reṇubhir vāsitam
amalaṁ toyaṁ gṛhāntar-varti-krīḍā-taḍāgādi-jalaṁ yeṣāṁ teṣu \| tatra
kahlāraṁ saugandhikam utpala-kumudayoḥ śveta-raktatvena bhedaḥ \|
kūjanti dvijānāṁ pārāvatādīnāṁ kulāni yeṣu teṣu tad-gṛheṣu \| yad vā,
vāsiteṣv amaleṣu toyeṣu ca vijahāreti pareṇānvayaḥ \|\|**6\|\|**

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca cittaṁ samādhāya
samāptau parama-sukha-mayaṁ līlā-viśeṣaṁ smarann āha---sukham ity-ādinā,
striya \[10.90.6\] ity antena \| tatrādyaṁ ṣaṭkaṁ svasya svayaṁ
bhagavataḥ puryām iti svabhāvikatā sva-līlā-sukha-nivāsa-yogyatā coktā
\| ata eva nitarāṁ vasann iti vaikuṇṭhādibhyo'py ādhikyam \| atas
tadīyāsādhāraṇa-lakṣmyā rukmiṇī-rūpāyā api \| tathaiva tatra vāsa ity
āha---**śriyaḥ patir** iti \| ata evam uttarottaratrāpi vaiśiṣṭyam
evohyam \|\|1\|\|

navaṁ nityam eva pūrva-pūrvatā-vilakṣaṇaṁ yauvanaṁ kāntiś ca yāsāṁ
tābhiḥ \| evaṁ veṣa-vayaḥ-kāntīr uktvā vaidagdhyādikam
āha---**kanduketi** \| ādi-śabdād gīta-nṛtyādayaḥ \| tatra cetas tataḥ
kandukādi-krīḍayā calantīnāṁ taḍitām iva dyauḥ śobhā yāsāṁ tābhiḥ
\|\|2\|\|

evam uttarīṇāṁ sampadam uktvā bāhyaṁ vadan sadā caturaṅga-senāsevitatvam
āha---nityam iti \| **saṅkulāḥ** saṅkīrṇā **mārgā** yasyās tasyām
alaṅkṛtair ity asya mataṅga-jādibhiḥ sarvair apy anvayaḥ \| tatrāpi
**rathaiḥ kanakojjvalaiḥ** sauvarṇa-citra-mayaiḥ \|\|3\|\|

adhunā tad-bāhyam apy āha---udyāneti \| **nāditāyām** iti bhṛṅgādibhir
hetubhiḥ sañjāta-nādāyām ity arthaḥ \|\|4\|\|

**reme** bahudhā cikrīḍa \| katham ? tad āha---ṣoḍaśeti \| eko'pi
vallabhaḥ san yugapat prīti-dāna-pūrvakam iti bhāvaḥ \| na ca tad
asambhāvyaṁ tasya śakti-viśeṣād ity āha---tāvantīti \| rūpāṇy ekasyaiva
vigrahasya sarvatra sphuraṇāni citraṁ bataitad ekena vapuṣā \[bhā.pu.
10.69.2\] ity-ādi śrī-nāradokteḥ \| ata evoktaṁ śrī-hari-vaṁśe
jala-krīḍā-prasaṅge---

aham iṣṭā mayā sārdhaṁ jale vasati keśavaḥ \|

iti tā menire sarvā mudā nārāyaṇ-striyaḥ \|\|

sarvāḥ surata-cihnāṅgyaḥ sarvāḥ surata-tarpitāḥ \|

mānam ūhuś ca tāḥ sarvā govinda-bahu-mānajam \|

aham iṣṭāhm iṣṭeti snigdhe parijane tadā \|

nārāyaṇa-striyaḥ sarvā mudā śaṁślāghire śubhāḥ \|\| \[ha.vaṁ.
2.88.14-16\]

kiṁ ca,

ekārpita-mano-dṛṣṭyor narṣyāntāś cakrur aṅganāḥ \|

nārāyaṇena devena tarpyamāṇa-manorathāḥ \|\|

śirāṁsi garvitāny ūhaḥ sarvā niravaśeṣataḥ \|

bāllabhy-aṅke śiva-mayaṁ vahantyaś cāru-darśanāḥ \|\| \[ha.vaṁ.
2.88.20-21\] iti \|\|5\|\|

mahatyas tādṛśam api puryām utkṛṣṭā ṛddhayo yeṣu teṣu kahlāraṁ
saugandhikam utpala-kumudayoḥ śveta-raktatvena bhedaḥ \|\|**6\|\|**

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** reme ṣoḍaśa- ity-ādi \|
ṣoḍaśa-sahasraṁ rūpāṇi bibhrad api patnīnāṁ madhye eka-vallabha ekaś
cāsau vallabhaś ceti \| tathā eka eva sama-ṣoḍaśa-sahasradhā bhāsamāno
rema ity arthaḥ \| na tu kāya-vyūhena, kāya-vyūhas tu sāmānya-yoginām
eva sambhavati \| ayaṁ tu yogeśvareśvara eka eva ṣoḍaśa-gṛheṣu
ramitavān, naitat tarka-saham ity api na vyāmakatvāt tasya vapuṣaḥ
paricchinnatve'pi vyāpakatvam iti \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

navatitame jala-kelau mahiṣīṇāṁ prema-vaicitrī \|

yādava-gaṇanā-śaktir līlānāṁ nityatā coktā \|\|

atha madhureṇa samāpayed iti nyāyena kṛṣṇasya jala-vihāraṁ varṇayan
prathamam uddīpanatvena nagara-rāmaṇīyakam āha---sukham ity-ādinā \| tad
gṛheṣu tāsāṁ gṛheṣu reme ity anvayaḥ \| gṛheṣu ramaṇam
āha---protphulleti \|vāsitāny amalāni yāni toyāni teṣv ity arthaḥ
\|\|1-6\|\|

**\...**

**\|\| 10.90.7 \|\|**

**vijahāra vigāhyāmbho hradinīṣu mahodayaḥ \|**

**kuca-kuṅkuma-liptāṅgaḥ parirabdhaś ca yoṣitām \|\|**

**śrīdhara-svāmī (bhāvārtha-dīpikā) :** tathā **hradinīṣu cāmbho vigāhya
vijahāra** \| **mahān udayo** vaibhavaṁ yasya saḥ \| **yoṣitāṁ
kuca-kuṅkumair liptāṅgaḥ** yatas tābhiḥ **parirabdhaḥ** \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hradinīṣu nadīṣu \|
hradinī taṭinī nadī ity utpapokteḥ \| tābhir yoṣidbhiḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-prakāram
evāha---vigāhyeti \| hradinīṣv ity upalakṣaṇaṁ, śrī-harivaṁśoktānusāreṇa
sāgaro'pi jñeyaḥ \| mahodaya iti jala-krīḍopakaraṇa-varga-sampattir api
sūcitā \| sā coktā tatraiva hari-vaṁśe---

> kāścit kāṣṭhamayais teruḥ plavaiḥ sarvāṅga-śobhanāḥ \|
>
> krauñca-barhiṇa-nāgānām ākāra-sadṛśaiḥ striyaḥ \|\|
>
> makarākṛtibhiś cānyā mīnābhair api cāparāḥ \|
>
> bahu-rūpākṛti-dharaiḥ pupluvuś cāparāḥ striyaḥ \|\|

kiṁ ca,

> naubhir gṛha-prakāśābhiś cikrīḍur aparājitāḥ \|
>
> snātānuliptā muditāḥ sāyāhne'ndhaka-vṛṣṇayaḥ \|\|
>
> āyātāś caturāsraś ca vṛttāś ca svastikās tathā \|
>
> prāsādā nauṣu kauravya vihitā viśvakarmaṇā \|\|

kiṁ ca,

> bhakṣya-bhojyāni peyāni coṣyaṁ lehyaṁ tathaiva ca \|
>
> bahu-prakāraṁ manasā dhyātaṁ teṣāṁ bhavaty uta \|\|

kiṁ ca,

> nārāyaṇājñayā vṛkṣāḥ puṣpāṇi mumucur bhṛśam \|
>
> ṛtavaś cānurūpāṇi vihāyasi gatās tathā \|\|
>
> vavau mahoraho vāto rati-kheda-haraḥ sukhaḥ \|
>
> rajobhiḥ sarva-puṣpāṇāṁ yuktaś candana-śaitya-bhṛt \|\|
>
> śītoṣṇam icchatāṁ tatra babhūva vasudhā-pate \|
>
> vāsudeva-prasādena bhaumānāṁ krīḍatāṁ tadā \|\|

kiṁ ca,

> uvāha sarva-gandhāḍhyaṁ svacchaṁ vīra mahodadhiḥ \|
>
> toyaṁ cālavaṇaṁ vīra vāsudevasya śāsanāt \|\|
>
> gulpha-daghnaṁ jānu-daghnam ūru-daghnaṁ tathaiva ca \|
>
> nārīṇāṁ stana-daghnaṁ ca jalaṁ samabhikāṅkṣitam \|\| ity-ādi \|

yad vā, mahān udayaḥ sarvathotkarṣo yasya saḥ \| atas tasyaiva tādṛśī
krīḍā yujyata iti bhāvaḥ \| yad vā, mahodayatvam eva darśayati---kuceti
\| anena jala-krīḍā-kāraṇam api sūcitam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vijahāreti \| tair vyākhyātam
\| yad vā, sukham ity-ādikaṁ pañcakam eva \| protphulleti yugmakam \|
vāsiteṣv amaleṣu ca toyeṣu ca vijahāra \| tat pravigāhyeti hradinīṣv ity
upalakṣaṇaṁ śrī-harivaṁśoktānusāreṇa sāgare'pi jñeyam \| mahodaya iti
jala-krīḍopakaraṇa-varga-sampattir api mahatī sūcitā \| sā coktā
tatraiva---

> kāścit kāṣṭhamayais teruḥ plavaiḥ sarvāṅga-śobhanāḥ \|
>
> krauñca-barhiṇa-nāgānām ākāra-sadṛśaiḥ striyaḥ \|\|
>
> makarākṛtibhiś cānyā mīnābhair api cāparāḥ \|
>
> bahu-rūpākṛti-dharaiḥ pupluvuś cāparāḥ striyaḥ \|\| \[ha.vaṁ.
> 2.88.27-28\]

kiṁ ca,

> naubhir gṛha-prakāśābhiś cikrīḍur aparājitāḥ \|
>
> snātānuliptā muditāḥ sāyāhne'ndhaka-vṛṣṇayaḥ \|\|
>
> āyātāś caturāsraś ca vṛttāś ca svastikās tathā \|
>
> prāsādā nauṣu kauravya vihitā viśvakarmaṇā \|\| \[ha.vaṁ. 2.88.57-58\]

kiṁ ca,

> bhakṣya-bhojyāni peyāni coṣyaṁ lehyaṁ tathaiva ca \|
>
> bahu-prakāraṁ manasā dhyātaṁ teṣāṁ bhavaty uta \|\| \[ha.vaṁ.
> 2.88.55\]

kiṁ ca,

> nārāyaṇājñayā vṛkṣāḥ puṣpāṇi mumucur bhṛśam \|
>
> ṛtavaś cānurūpāṇi vihāyasi gatās tathā \|\|
>
> vavau mahoraho vāto rati-kheda-haraḥ sukhaḥ \|
>
> rajobhiḥ sarva-puṣpāṇāṁ yuktaś candana-śaitya-bhṛt \|\|
>
> śītoṣṇam icchatāṁ tatra babhūva vasudhā-pate \|
>
> vāsudeva-prasādena bhaumānāṁ krīḍatāṁ tadā \|\| \[ha.vaṁ. 2.88.72-74\]

kiṁ ca,

> uvāha sarva-gandhāḍhyaṁ svacchaṁ vīra mahodadhiḥ \|
>
> toyaṁ cālavaṇaṁ vīra vāsudevasya śāsanāt \|\|
>
> gulpha-daghnaṁ jānu-daghnam ūru-daghnaṁ tathaiva ca \|
>
> nārīṇāṁ stana-daghnaṁ ca jalaṁ samabhikāṅkṣitam \|\| \[ha.vaṁ.
> 2.88.23-24\] ity-ādi \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** taḍāgādi-toya-sāmānyeṣu
ramaṇam uktvā nadīṣu ramaṇam āha---vijahāreti \| parirabdhaś ca arthāt
tābhiḥ \|\|7\|\|

**\...**

**\|\| 10.90.8-9 \|\|**

**upagīyamāno gandharvair mṛdaṅga-paṇavānakān \|**

**vādayadbhir mudā vīṇāṁ sūta-māgadha-vandibhiḥ \|\|**

**sicyamāno'cyutas tābhir hasantībhiḥ sma recakaiḥ \|**

**pratiṣiñcan vicikrīḍe yakṣībhir yakṣa-rāḍ iva \|\|**

**śrīdhara-svāmī (bhāvārtha-dīpikā) :** sūta-māgadha-bandhibhiś
copagīyamānaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** recakaiḥ
carmādi-nirmita-secana-yantraiḥ \| yantre carmādi-racite secanārthaṁ
tathauṣadhe \| drāvake recakaḥ śiśne iti dharaṇiḥ \| vicikrīḍe sma \|
yakṣa-rāṭ kuberaḥ \| yakṣāṇām aṇīva-kāmitvena tat-sāmyam uktam \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gandharvais tat-sadṛśair
gāyakottamaiḥ \| kiṁ vā, śrī-bhagavat-prītyai kāle samāgatair
deva-bhedair eva \| tathety ukta-samuccaye \| kiṁ vā, tenānirvacanīyena
prakāreṇa mṛdaṅgādīn vādayadbhir iti vādakair ity arthaḥ \| sūtādibhiś
copagīyamānaḥ \| samam anyat \|

tābhir yoṣidbhiḥ \| recakair jala-kṣepa-yantra-viśeṣaiḥ \| vividhaṁ
cikrīḍe cikrīḍa \| acyuta iti sarvāsāṁ pratyekaṁ
pārśva-sthity-abhiprāyeṇa \| bahvībhiḥ sahaikasya vikrīḍāyāṁ
dṛṣṭāntaḥ---yakṣībhir iti \| yakṣa-rāṭ kuberaḥ \|\|8-9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upeti yugmakam \|
gīta-gānopakaraṇatvena gandharvair mṛdaṅgādīn vādayadbhiḥ sūtādibhis tu
purāṇa-gānādy-upakāraṇatvena vīṇām iti jñeyam \| ete ca jalaṁ paritaḥ
paṭa-prākārād bahir jñeyāḥ \| recakair jala-kṣepa-yantra-viśeṣaiḥ \|
vividhaṁ cikrīḍe cikrīḍa \| acyuta iti sarvāsāṁ pratyekaṁ
pārśva-sthity-abhiprāyeṇa \| tatra dhārṣṭyāṁśe dṛṣṭāntaḥ---yakṣībhir iti
\| yakṣa-rāṭ kuberaḥ \|\|8-9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gandharvādayaḥ paṭa-prākārād bahiḥ
sthitāḥ jñeyāḥ \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** recakair
jala-kṣepa-yantra-viśeṣaiḥ \| yakṣībhir iti dhārṣṭy-aṁśe dṛṣṭāntaḥ
\|\|9\|\|

**\...**

**\|\| 10.90.10 \|\|**

**tāḥ klinna-vastra-vivṛtoru-kuca-pradeśāḥ**

**siñcantya uddhṛta-bṛhat-kavara-prasūnāḥ \|**

**kāntaṁ sma recaka-jihīrṣayayopaguhya**

**jāta-smarotsmaya-lasad-vadanā virejuḥ \|\|**

**śrīdhara-svāmī (bhāvārtha-dīpikā) : tāḥ klinna-vastrāḥ,** ata eva
**vivṛtoru-kuca-pradeśāḥ** \| **uddhṛtāni** visrastāni
**bṛhat-kabarebhyaḥ prasūnāni** yāsāṁ tāḥ \| **jātena smareṇa** ya
utsavas tena **lasanti vadanāni** yāsāṁ tāḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāḥ striyo virejuḥ smeti
sambandhaḥ \| ata eva klinna-vastratvād eva vivṛtāḥ pratyakṣībhūtā
uru-pradeśāḥ kaṭi-pradeśāś ca yāsāṁ tāḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** uddhṛteṣu bṛhatsu
kabareṣu prasūnāni yāsāṁ jala-kledana-bhiyā kabarā ūrdhvaṁ kṛtvā baddha
ity arthaḥ \| kāntaṁ śrī-kṛṣṇaṁ recako jala-yantraṁ hartum icchayā
upaguhya virejuḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca tā adhikam
aśobhatety āha---tā iti \| kāntaṁ siñcantyaḥ svasya kāntasya yad recakaṁ
tasya jihīrṣayā tan-miṣeṇety arthaḥ \| kāntam evopaguhya balād
bāhu-vakṣaḥ-kaṇṭhādi-grahaṇenāliṅgya utsmaya utkṛṣṭa-smitaṁ vā, mado vā,
viśeṣeṇa pūrvato'dhikatayā rejuḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca tā adhika-śobhantety
āha---tā iti \| kāntaṁ siñcantyaḥ smeti vismaye jihīrṣayā tan-miṣeṇety
arthaḥ \| utsmayaḥ kam apy utkarṣa-prāptavat smitam \| utsaveti paṭhaḥ
kvacit \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tāḥ klinna-vastrety-ādi \|
uddhṛteṣu bṛhatsu kabareṣu prasūnāni yāsāṁ jala-kledana-bhiyā uddhṛtyā
baddhā ye kabarās teṣv ity arthaḥ \| kāntaṁ śrī-kṛṣṇam upaguhya dorbhir
āpīḍya recaka-yantra tasya jihīrṣayā rejuḥ, na tu jahuḥ vijhīrṣayā
ramaṇābhinayanam eva cakrur ity arthaḥ \|\|10\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** uddhṛtāni visrastāni
bṛhat-kabarebhyaḥ prasūnāni yāsāṁ tāḥ \|\|10\|\|

**\...**

**\|\| 10.90.11 \|\|**

**kṛṣṇas tu tat-stana-viṣajjita-kuṅkuma-srak**

**krīḍābhiṣaṅga-dhuta-kuntala-vṛnda-bandhaḥ \|**

**siñcan muhur yuvatibhiḥ pratiṣicyamāno**

**reme kareṇubhir ivebha-patiḥ parītaḥ \|\|**

**śrīdhara-svāmī (bhāvārtha-dīpikā) :** tāsāṁ stanebhyo
viṣajjita-kuṅkumā srag yasya \| krīḍāyā abhiṣaṅgeṇābhiniveśena dhutaḥ
kampitaḥ kuntala-vṛnda-bandho yasya saḥ \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viṣajjita-kuṅkumā
lagna-kāśmīra-rāga-srak mālā \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bhagavāṁs tu
paramānandaṁ prāpety āha---kṛṣṇa iti \| tu-śabdo viśeṣam eva darśayati
tad ity-ādi-viśeṣaṇaiḥ \| yad vā, tur api,
sākṣāt-paramānanda-ghana-mūrtir bhagavān api reme \| tat-prakāram
evāha---tad ity-ādinā \| jala-krīḍāyāṁ stana-kuṅkuma-sad-bhāvaḥ, tāsāṁ
bhūṣaṇānulepanāder apy akṣayatvāt \| yad vā, prāg eva sraji
saṁlagnatvena tadānīm api tasyānapagamāt \| siñcantyas tā muhur ity
asyobhayato'py anvayaḥ \| parīto yuvatibhir eva veṣṭito reme, jale
vijahāra \| kiṁ vā, parama-sukhī babhūvety arthaḥ \| svacchandatayā
jala-krīḍā-sukhe dṛṣṭāntaḥ---kareṇubhir iveti \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-bhagavāṁs tu paramānandaṁ
prāpety āha---kṛṣṇas tv iti \| tu-śabdo viśeṣe tam eva darśayati tad
ity-ādi-viśeṣaṇaiḥ \| jala-krīḍāyāṁ stana-kuṅkuma-lepāpāye'pi
tad-viṣajjita-sraktvam \| prāg eva sraji saṁlagnatvena tadānīm api
tasyānapagamāt \| siñcantyas tā muhur ity asyobhayato'py anvayaḥ \|
parīto yuvatibhir eva veṣṭitaḥ svacchandatayā jala-krīḍā-sukhe
dṛṣṭāntaḥ---kareṇubhir iveti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsāṁ stanebhyo
viṣajjita-kuṅkumā srak yasya saḥ \|\|11\|\|

**\...**

**\|\| 10.90.12 \|\|**

**naṭānāṁ nartakīnāṁ ca gīta-vādyopajīvinām \|**

**krīḍālaṅkāra-vāsāṁsi kṛṣṇo'dāt tasya ca striyaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **krīḍā**-sama-kālikāni
**vastrādīni** \| **tasya** śrī-kṛṣṇasya \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato nartakādīn apy
ānandayad ity āha---**naṭānām** iti \| **gīta-vādyopajīvino** gāyakā
vādakāś ca, teṣām api \| ṣaṣṭhyaś caturthīṣu \| tat-**krīḍāyā**
yo'**laṅkārān vāsāṁsi** **cādāt** kṛṣṇa iti paramaudāryādy-abhiprāyeṇa
\| **striyaś** cāduḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ato nartakādīn apy ānandayad
ity āha---**naṭānām** iti \| ṣaṣṭhyaś caturthīṣu \| **striyaś** cāduḥ
\|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : naṭānām** iti caturthe'rthe
ṣaṣṭhyaḥ \|\|12\|\|

**\...**

**\|\| 10.90.13 \|\|**

**kṛṣṇasyaivaṁ viharato gaty-ālāpekṣita-smitaiḥ \|**

**narma-kṣveli-pariṣvaṅgaiḥ strīṇāṁ kila hṛtā dhiyaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṣvelir** hāsyoktir ucyate
iti \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ jala-krīḍā-vārtāṁ
samāpyādhunā śrī-bhagavad-aśeṣa-krīḍā-phalita-viśeṣam āha---**kṛṣṇasya**
ity-ādi dvādaśabiḥ \| **evam** anenokta-prakāreṇa **viharato** gṛheṣu
jaleṣu ca krīḍataḥ kṛṣṇasya sarva-cittākarṣakasya bhagavato
**gaty**-ādibhir iti gaty-ādīnām api tadīyatvena sarva-cittākarṣakatvam
abhipretam \| **kṣvelī**-stanālabhanādi-gaty-ādīnāṁ yathottaraṁ
dhī-haraṇe śraiṣṭhyam \| **strīṇām** iti prema-viśeṣavattvena
dhī-haraṇa-yogyatoktā \| **dhiyo** vicārātmikāḥ \| **kila** niścitam \|
nija-bhāva-viśeṣeṇātrāsambhāvanādikaṁ na kāryam iti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraivāścarya-viśeṣaṁ vaktum
āha---**kṛṣṇasya** iti dvābhyām \| evaṁ pūrvokta-prakāreṇa **viharataḥ**
kadācid gṛhe kadācij jale ca krīḍataḥ **kṛṣṇasya gaty-ādibhiḥ strīṇāṁ**
svabhāvata evollaṅghita-vicāra-premṇāṁ **dhiyo hṛtāḥ** sva-vaśī-kṛtāḥ \|
tatra **kṣvelī**-stanālabhanādibhir gaty-ādīnāṁ yathottaraṁ dhī-haraṇe
śraiṣṭhyam \| **kila** vārtāyām, idam āścarya-vṛttaṁ śrūyatām ity arthaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **kṛṣṇasya** eva **viharata**
ity-ādi \|\|13\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 387) :** atha **prema-vaicittyam** \|
tal-lakṣaṇaṁ ca---

> priyasya sannikarṣe'pi premonmāda-bhramād bhavet \|
>
> yā viśleṣa-dhiyārtis tat prema-vaicittyam ucyate \|\| \[u.nī. 15.147\]

tad yathā---**kṛṣṇasyaivaṁ** iti \| **evaṁ viharataḥ kṛṣṇasya
gaty-ādibhiḥ strīṇāṁ dhiyo hṛtāḥ** \| tataś ca tā **mukundaika-dhiyaḥ**
samāhitā iva kṣaṇam **agiraḥ** satyaḥ punar anurāga-viśeṣeṇa **unmattā**
iva viharantam api tam **aravindākṣaṁ** parokṣavac **cintayantyo**
**jaḍaṁ** viveka-śūnyaṁ yathā syāt, tathā **ūcuḥ** \| **tāni** vacanāni
**me** mama **gadato** vākyataḥ **śṛṇu** iti \|\|13-14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.90.14 \|\|**

**ūcur mukundaika-dhiyo gira unmattavaj jaḍam \|**

**cintayantyo'ravindākṣaṁ tāni me gadataḥ śṛṇu \|\|**

**śrīdhara-svāmī (bhāvārtha-dīpikā) : mukundaika-dhiyaḥ** samāhitā iva
kṣaṇam **agiraḥ** satyaḥ punas tam eveśaṁ **cintayantyo jaḍaṁ** yathā
bhavati, tathā yāni vākyāni **ūcuḥ,** **tāni me** matto **gadataḥ śṛṇu**
ity arthaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti---yā
**gira** iti bahu-vacanena pada-samūhātmaka-vākyāni lakṣyanta iti bhāvaḥ
\|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : ūcur**
**mukundaika-dhiya** ity-ādi \| **unmattavat** yathā bhavati, **jaḍaṁ**
yathā bhavati, tathā **gira ūcuḥ** \| yad vā, pūrvam **agiraś**
**cintayāmāsuḥ**, paścād **unmattavad ūcuḥ** \|

tatra kasyāścid dine'pi rātri-śeṣa-bhramaḥ, kasyāścit tatraiva
kṛṣṇa-pakṣa-rātri-śeṣa-bhramaḥ \| kasyāścid akāle jalada-bhramaḥ,
kasyāścit tatraiva vasanta-bhrama ity-ādibhir asati vipralambhe'pi
vipralambhavad anurāga-sāgarasya unmaryādatayā samīpastham api
śrī-kṛṣṇam āśliṣyamānam api samuddiśya, tathā vacanād unmattā \| ayaṁ tu
vaicittyākhyo bhāvaḥ \| tathā ca,

> sambhoge'pi viyoge ca gāḍhotkaṇṭhānavasthitā \|
>
> asambaddhaṁ yad ācaṣṭe tad vaicittyaṁ vidhur budhāḥ \|\| iti \|\|

tat tu atiśaya-prema-camatkāra-phalam \|\|14\|\|

---------------------------------------------------------------------------------------------------------------------

**sanātana-gosvāmī (dig-darṣinī) :** \[bṛ.bhā 1.7.96\]
asyārthaḥ---**mukundaika-dhiyaḥ** samāhitā iva kṣaṇam **agiraḥ** satyaḥ
punas tam eva **aravindākṣaṁ** **cintayantyaḥ** \| **jaḍaṁ** yathā syāt,
tathā yāni vākyāni **ūcuḥ, tāni me** matto **gadataḥ śṛṇu** iti
\|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hṛta-dhītvam eva
darśayati---**ūcur** iti \| athavā strīṇāṁ gaty-ādibhiḥ kṛṣṇasyāpi dhiyo
hṛtāḥ \| tatra hetuḥ---evam anena pūrva-pūrvoktena prakāreṇa viharata
iti \| śrī-kṛṣṇenāpi tāsāṁ dhiyo hṛtā ity-āśayenāha---**ūcur** iti \|
**mukunde** paramānanda-prade prema-sukha-vistārake vā bhavaty eva
**ekasmin dhīr** yāsāṁ, tāḥ \| ataḥ kadācid **aravindākṣaṁ**
parama-sundaraṁ taṁ **cintayantyo'giras** tūṣṇīṁ babhūvuḥ, kadācid
**unmattavac** cāta eva **jaḍam ūcus** tāḥ \| **me gadata** iti
paramāścarya-śravaṇe'vadhāna-viśeṣārtham \| anyat tair vyākhyātam \|

yad vā, **mukundaika-dhītvena** taṁ **cintayantyo** yā **gira ūcuḥ,**
tāḥ nigadato me śṛṇu \| chandasi vyavahitāś ceti me ity anena
vyavadhānam, tava pari ye caranti \[bhā.pu. 10.87.27\] ity-ādivat
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra kadācin mattavat
dhūstarādi-vikṣipta-cittā iva tatraiva vā **giraḥ** moha-prāptyā kṣaṇaṁ
nidrāṇā iva ca tūṣṇīṁ sthitāḥ satyaḥ \| **aravindākṣaṁ** parokṣam
aparokṣaṁ vā sthitaṁ **cintayantyaḥ**, parokṣatayā bhāvayantyo **jaḍaṁ**
vicāra-śūnyaṁ yathā syāt tathā **ūcuḥ** \| svapna iva pralepuḥ \|
unmāde'pi tac-cintane hetuḥ---**mukunde** nija-sarva-duḥkha-vimocake
tasminn eva **ekā** avyabhicāriṇī **dhīr** yāsāṁ tāḥ \|
tatrāparokṣatva-pakṣe śrī-bhagavāṁs tu tac-chravaṇa-kautukāya tatra
tūṣṇīṁ sthita iti jñeyam \| vaicittya-vipralambhākhyo hi bhāvo'yaṁ
muktā-phalādau vopadevādibhiḥ svīkṛtaḥ, varṇitaś ca
śrī-harṣa-miśrādibhir iti \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** **ūcur** ity-ādi \|
**unmattavat** unmattā iva, **jaḍaṁ** yathā bhavati, tathā **ūcuḥ** \|
**mukunde ekā** ekāgrā **dhīr** yāsām \| athavā, pūrvam **agiraḥ**
satyaḥ **jaḍaṁ** yathā bhavati, tathā sthitāḥ, paścād **ūcuḥ** \| tatra
kasyāścid dine'pi rātri-śeṣa-bhramaḥ \| tatraiva kasyāścit
kṛṣṇa-pakṣa-bhramaḥ \| kasyāścid akāle'pi jaladāgama-bhrama ity-ādi \|
asati vipralambhe'pi vipralambhavad anurāga-sāgarasyonmaryādatāyāṁ
samīpastham api śrī-kṛṣṇam āliṅgitānāṁ tathā bhāṣaṇād unmattā \| sā tu
vaicittyākhya-bhāva-vyañjikā na tūnmāda-vaicittyam \| yathā,

> sambhoge'pi viyogābha-gāḍhotkaṇṭhānavasthitaḥ \|
>
> asambaddhaṁ yad ācaṣṭe tad vaicittyaṁ prakīrtyate \|\|

tad atiśaya-prema-vaihvalyam \|\|14\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 387) :** tataś ca tā
**mukundaika-dhiyaḥ** samāhitā iva kṣaṇam **agiraḥ** satyaḥ punar
anurāga-viśeṣeṇa **unmattā** iva viharantam api tam **aravindākṣaṁ**
parokṣavac **cintayantyo** **jaḍaṁ** viveka-śūnyaṁ yathā syāt, tathā
**ūcuḥ** \| **tāni** vacanāni **me** mama **gadato** vākyataḥ **śṛṇu**
iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : unmattavat**
hṛta-buddhitvāt dhūsturādi-vikṣipta-cittā iva **aravindākṣam** aparokṣam
api paroksayā **cintayantyo jaḍaṁ** vicāra-śūnyaṁ yathā syāt, tathā yāny
**ūcus,** **tāni me** mattaḥ **śṛṇu** \| iyaṁ premṇaḥ ṣaṣṭhī bhūmikā \|
anurāga-bhedaḥ prema-vaicittyākhyas tal-lakṣaṇam ujjvala-nīlamaṇāv
uktam, yathā---

> priyasya sannikarṣe'pi premonmāda-bhramād bhavet \|
>
> yā viśleṣa-dhiyārtis tat prema-vaicittyam ucyate \|\| \[u.nī. 15.147\]
> iti \|\|14\|\|

**\...**

**\|\| 10.90.15 \|\|**

**mahiṣya ūcuḥ---**

**kurari vilapasi tvaṁ vīta-nidrā na śeṣe**

**svapiti jagati rātryām īśvaro gupta**[^2]**-bodhaḥ \|**

**vayam iva sakhi kaccid gāḍha-nirviddha-cetā**

**nalina-nayana-hāsodāra-līlekṣitena \|\|**

**śrīdhara-svāmī (bhāvārtha-dīpikā) : īśvaraḥ** śrī-kṛṣṇaḥ **svapiti**
\| **tvaṁ** tu nidrā-bhaṅgaṁ kurvatī **vilapasi**, **na śeṣe** na
svapiṣi, tad anucitam ity arthaḥ \| athavā, nāparādhas tavāpīty
āśayenāhuḥ---**nalina-nayanasya** bhagavato **hāsena** sahitam
**udāraṁ** yal **līlekṣitaṁ**, tena **kaccid** **gāḍhaṁ
nirviddha-cetās** tvam iti \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utkrośa-kurarau samau ity
amaraḥ \| he **kurari** ! utkrośa-pakṣi-bhārye \| *ity artha* iti------

> nidrā-bhaṅgaḥ kathā-cchedo dampatyoḥ pratibhedanam \|
>
> śiśu-mātṛ-vibhedaś ca brahma-hatyā-samaḥ smṛtaḥ \|\|

iti smṛter *anucitaṁ* karoṣīti bhāvaḥ \| kiṁ tvam apy asmat-sadṛśatvān
*na svapiṣi* ākulatvād ity āhuḥ---*athavā* ity-ādinā \| **kaccid**
iṣṭa-praśne \| *nalina-nayanasya* kamala-netrasya \| ārtānāṁ nidrā na
bhavatīti bhāvaḥ \|\|15\|\|

---------------------------------------------------------------------------------------------------------------------

**kaivalya-dīpikā :** atha vaicittye vipralambham
āha---**paṭṭa-mahiṣya** iti \| **kurarī** iti \| he **kurari** **na
śeṣe** **jagati svapiti** śayāne'pi tvaṁ **vīta-nidrā** yat, tat kim
**īśvaras** tvat-svāmī kuraraḥ **gupta-bodhaḥ** adṛśībhūtaḥ \| **vayam
iva** yathā vayaṁ gupteśvaratvād **vīta-nidrāḥ** \| anena
nidrā-ccheda-lakṣaṇā smara-daśā uktā \| mahiṣīṇām īśvarasya
sannihitatve'pi unmāda-māhātmyād guptatvoktiḥ\| na hy atra
bhagavato'ntardhānādikam uktam \| **na śeṣa** ity atra na cyuto'cyuta
itivad vibhāvā, na lopo nañaḥ \[pā. 6.3.73\] \| **kaccit**-śabdo hi
iṣṭa-sampraśne \| **nalina-nayanaḥ** kṛṣṇaḥ \| **nirviddha-cittas** tvaṁ
vīta-nidratve kāraṇāntaram \|\|15\|\| \[mu.pha. 12.72\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : kurari** ity-ādi \|
sarva-bhūteṣu yaḥ paśyed bhagavad-bhāvam ātmanaḥ \[bhā.pu. 11.2.45\]
ity-ādi-diśā ātmano bhagavad-bhāvaṁ sarva-bhūteṣu yaḥ paśyati, sa
bhāgavatottamo bhavati \| tathā ca, praṇaya-raśanayā dhṛtāṅghri-padmaḥ
sa bhavati bhāgavata-pradhānaḥ \[bhā.pu. 11.2.55\] iti
vakṣyamāṇa-bhāgavatottamatvaṁ gopīnām āsāṁ ceti darśayan prati-ślokam
eva svaupamyenopasaṁhāram āha---he **kurari** ! **īśvaraḥ svapiti, tvaṁ
vilapasi**, tan-nidrā-bhaṅge bhayaṁ na karoṣi \|

nanv **īśvaraḥ** sarvadā jāgarty eva, kathaṁ tasya nidrā ?
tatrāha---**asupta-bodhaḥ** sphuṭa-jñāno'vyāhata-jñānaḥ, nidrayāpi tasya
bodho hartuṁ na śakyate \| kiṁ vā, tvam anuyujyase---he **sakhi** !
**vayam iva kaccid** evaṁ tvayāpi, yato **vīta-nidrā**, yato **na śeṣe**
\|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

śrī-kṛṣṇa-mahiṣīr vande prema-mohita-cetasaḥ \|

yāsāṁ vāg-artha-bodhaḥ syād yāsām eva prasādataḥ \|\|

sākṣāt-śrī-bhagavat-saṁyoge virājamāno'pi bhāva-viśeṣodrekeṇa vaicittyād
viyoginya iva satyaḥ\| kiṁ vā, tad-balenaiva sarveṣām api śrī-bhagavati
sva-sadṛśa-bhāvaṁ manyamānāḥ, svabhāvato rātrau ruvatīṁ kurarīṁ
śrī-kṛṣṇasyāprāpty-ārtāṁ matvāha---**kurari** ! iti \| evam agre'pi \|

yad vā, na tadā rātriḥ, na ca tatra kurarī-prabhṛtayaḥ \| kintu
jala-vihāra-madhya eva premodreka-kṛtonmāda-vivartāsaktaya iti \| tatra
kāścid āhur iti pratyekaṁ sarva-ślokeṣv avatāraṇayā vaktur bhedaḥ
kalpyaḥ \| vividha-vākyād yugapat sarvāsāṁ tat-tat-sarva-vaktṛkatve ca
**unmattavad**-uktyā pūrvāpara-vākya-saṅgaty-ādy-anapekṣāyām api
viśeṣataś cāsaṅgater guṇavattāyām api sādhu-jana-prītyai tatra tatrāgre
yathā-mati saṅgatiḥ kāryā \|

he kurarasya bhārye ! **vīta-nidrā** jāgratī satī **vilapasi**, uccair
ārta-nādena śocasi, kṣaṇam api **na śeṣe** \| **jagati** iti yathānyaḥ
kaścil laukikaḥ śete, tathaiva **svapiti** ity arthaḥ \| tad
evāhuḥ---**gupta-bodha** ācchanna-jāgaraṇa ity arthaḥ \|

nanu yuṣmābhiḥ saha ratiṁ hitvā hanta kim-arthaṁ svapiti ?
tatrāhuḥ---**jagati gupta-bodho** jagad-antar-gatena kena tad-abhiprāyo
jñātuṁ śakya ity arthaḥ \|

yad vā, a-kāra-praśleṣeṇa sākṣād bodha-rūpaḥ, jñāna-ghana-mūrtir apīty
arthaḥ \| **jagati** loka-madhye laukika-līlānusāreṇa **rātrau svapiti**
\| he **sakhi** ! iti nija-bhāva-sāmya-mananāt, prema-bhara-svabhāvād vā
\| **kaccit** kiṁ vā \| **gāḍhaṁ** dṛḍham atiśayena vā, **niḥśeṣeṇa**
sāmagratayā **viddha-cetā** asi, **līlekṣita**-kṣaṇādi tasyaudāryaṁ
sarva-cittākarṣakatvena mahattvaṁ svajana-sarva-sukha-dātṛtvaṁ vā,
**hāsodāra-līlekṣitena** eva **nayanayoḥ**
prakāśa-saundaryādy-abhiprāyeṇa \| kiṁ vā, **nalina-nayanatvād** eva
tādṛśam **īkṣitam** iti nalina-nayana-śabdaḥ \| anyat tair vyākhyātam \|

yad vā, **na śeṣe** iti na cirād ity-ādivad aśeṣa ity arthaḥ \|
sarvasmin **jagati** sarva-lokeṣu śayāneṣu satsu **tvam** ekā
**vilapasi** ity arthaḥ \| tatra nija-bhāvānusāreṇa svayam eva kāraṇam
udbhāvayanti---**vayam** iti \| **nalina-nayanasya hāsenodāraṁ**
paramotkṛṣṭaṁ **līlekṣitaṁ** tena \| anyat samam \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra sarvāsām
evaika-jātīya-bhāvatvāt kurary-ādi-vāk-śravaṇena vakṣyamāṇā vāco jātā
ity āha---**śrī-mahiṣya ūcur** iti \| tatra svabhāvata eva ruvatīṁ
kurarīṁ praty āhuḥ---he **kurari** ! **jagati tvam** evaikā satī **na
śeṣe** śayanecchām api na kuruṣa ity arthaḥ \| yato **vilapasi** uccaiḥ
paridevanām eva kuruṣe \| **īśvaro**'smākaṁ patis tu **rātryāṁ**
tad-anveṣaṇa-śakti-virodhinyāṁ **gupta-bodhaḥ** kutrāpy ācchannaḥ san
śete \|

yad vā, **jagati** ity asyaivātraivānvayaḥ \| kutrāpīty evārthaḥ \|
tasmād idam anumīmaha ity āhuḥ---**vayam iva** iti \| tasmāt he
**sakhi** ! sādṛśyāt sakhyaṁ prāpteḥ yuktam eva mamedam iti tavoccair
vilāpo'yam asmāsv api sācivyāya syād iti bhāvaḥ \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad evāha---**kurari**
ity-ādi \| sarva-bhūteṣu yaḥ paśyed bhagavad-bhāvam ātmanaḥ \[bhā.pu.
11.2.45\] ity-ādi-diśā ātmano bhagavati yo bhāvaḥ, taṁ sarva-bhūteṣu
paśyantīnāṁ, praṇaya-raśanayā dhṛtāṅghri-padmaḥ \[bhā.pu. 11.2.55\]
ity-ādinā vivriyamāṇam uttama-bhāgavata-daśām ārūḍhānāṁ mahiṣīṇāṁ pṛthak
pṛthag bhāsamānam idam---he **kurari** ! **īśvaraḥ** śrī-kṛṣṇaḥ
**svapiti**, **tvaṁ vilapasi**, keyaṁ te rītiḥ ? tan-nidrā-bhaṅge bhayaṁ
na karoṣi ?

nanu svapan katham asau mad-vilāpaṁ śroṣyati ? ity
āha---**agupta-bodhaḥ** \| nidrāyām apy aguptaḥ prakaṭo bodho yasya,
ataḥ śroṣyaty eva, tato mā vilapeti śeṣaḥ \|

athavā, kim iti tvam ākṣipyase ? he **sakhi** ! **vayam iva kaccit
tvam** apy evaṁ, kiṁ tad-vīta-nidrā-kṛt ? jñātam ity āha---**na śeṣe**
na svapiṣi \| tasya kāraṇam āha---**nalina-nayana-** ity-ādi \|
**vayaṁ** yathā tasya **hāsodāra-līlekṣitena nirviṇṇa-cittāḥ** satyo
**vīta-nidrā** bhūtvā na śayāmahe, tathā tvam apīti \|\|15\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 387) :** atha viraha-sparśīni tāny
evonmāda-vākyāny āhuḥ---**kurari** ity-ādi \| he **kurari** ! **jagati
tvam** eva ekā **rātryāṁ vilapasi,** ata eva **na śeṣe** na nidrāsi \|
**īśvaro**'smat-svāmī tu **gupta-bodhaḥ** kvacid ācchannaḥ svapiti \|
tasmād asmākaṁ tava ca vilāpādi-sādharmyād idam anumīyata ity
āhuḥ---**vayam iva** iti \| evam anyatrāpi yojanīyam \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca ātmano bhāvam
unmāda-vaśāt prāyaḥ sarvatra paśyantyaḥ kurary-ādīn āhur daśabhiḥ \| he
**kurari** ! yasya viraheṇa **tvaṁ vilapasi** **vīta-nidrā** gata-nidrā
satī, sa tu tvayi prema-śūnyaḥ **īśvaro**'smākaṁ patiḥ **svapiti**, atas
tvad-vilāpaṁ na śṛṇoti \| tata eva tvad-vilāpa-śravaṇotthā kṛpāpy asya
sambhavet na yatas tvat-saṅgaṁ kuryāt, kiṁ yuṣmābhiḥ saha **svapiti** ?
nahi nahi, **gupta-bodhaḥ** asmābhir ajñāta-tattva eva **jagaty** asmin
kvāpi **rātryāṁ** tad-anveṣaṇa-virodhinyāṁ **śete** \| atas tvaṁ vā kiṁ
kariṣyasi ? vayaṁ vā kiṁ kurmaḥ ? iti bhāvaḥ \| śiva śiva tvaṁ
pakṣi-jātir api he **sakhi** ! **vayam iva gāḍha-nirviddha-cetā** abhūḥ
! avaśyam evam etat-saṅgo bhavatu iti \| nirbandhe hetuḥ---**nalina-**
ity-ādi \|\|15\|\|

**\...**

**\|\| 10.90.16 \|\|**

**netre nimīlayasi naktam adṛṣṭa-bandhus**

**tvaṁ roravīṣi karuṇaṁ bata cakravāki \|**

**dāsyaṁ gatā vayam ivācyuta-pāda-juṣṭāṁ**

**kiṁ vā srajaṁ spṛhayase kavareṇa voḍhum \|\|**

**śrīdhara-svāmī (bhāvārtha-dīpikā) : naktaṁ** rātrāv **adṛṣṭa-bandhuḥ**
satī **roravīṣi** \| **kiṁ vā** naitavad, api tu **vayam iva spṛhayase**
\|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etāvat*
bandhu-viyoga-mātram eva **spṛhayase** icchasi \| **kavareṇa**
keśa-vinyāsena \|\|16\|\|

---------------------------------------------------------------------------------------------------------------------

**kaivalya-dīpikā :** **netra** iti \| **naktaṁ** rātrau \| **bandhuḥ**
priyatamaḥ \| **roravīṣi** bhṛśaṁ śabdaṁ karoṣi \| **bata** iti khede \|
**acyutasya pādābhyāṁ** bhakty-arpitatvāj **juṣṭāṁ** **vayam iva** yathā
vayaṁ **spṛhayāmaḥ** \| anena saṅkalpa-lakṣaṇā \|\|16\|\| \[mu.pha.
12.73\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhavatu, tvam eva
pralapa, cakravākī kathaṁ roravītīti tām ākṣipyāhuḥ---**netre** ity-ādi
\| he **cakravāki** ! **tvaṁ** kathaṁ **roravīṣi**, ārta-nādaṁ punaḥ
punaḥ kuruṣe ? tathāpi īśvara-nidrā-bhaṅge bhayaṁ nāste ! āṁ jñātaṁ,
**vayaṁ** yathā, tathā **tvam** apy **acyuta-pāda-juṣṭāṁ srajaṁ voḍhuṁ
spṛhayase**, ata eva **netre nimīlayasi** dhyāyasi dhyānāntaraṁ
**roravīṣi** \| rātrau cakravākādarśanenāhaṁ roravīmi ? tatrāha---**na,
adṛṣṭa-bandhuḥ**, dṛṣṭa-bandhur eva tvam \| asyām upari kasyāpi
kāla-kṛta-doṣo nāsti, īśvara-prasādāt \| tathāpi ced evaṁ tavānumitam
idaṁ **vayam iva** iti \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasyā apy adhikam
ārta-nādaṁ cakravākyāḥ śrutvā tathaivāhuḥ---**netre** iti \| **bandhuḥ**
priyatamaḥ **karuṇaṁ** yathā syāt, tathā **roravīṣi**, bhṛśam ārta-nādaṁ
tanoṣi \| **bata** khede \| aho bata īdṛśa ārta-nādaḥ
sva-paty-adarśana-mātreṇa na syāt, kintu śrī-bhagavati
bhāva-viśeṣeṇaiveti pakṣāntaram āhuḥ---**dāsyam** iti \|
tad-ekādhīnatvaṁ prāptā **vayam iva** yathā vayaṁ spṛhayāmaḥ \| yad vā,
**vayam iva dāsyaṁ** dāsī-matitvaṁ **gatā** **acyutasya** sadā
sarva-sad-guṇa-rūpādi-paripūrṇasya bhagavataḥ **pādābhyāṁ juṣṭām** sadā
prītyā svīkṛtāṁ **voḍhuṁ spṛhayase** spṛhayasi \| idaṁ
dāsya-prāpti-prayojanam \| tathā coktaṁ śrī-yajña-patnībhiḥ---prāptā
vayaṁ tulasi-dāma padāvasṛṣṭaṁ keśair nivoḍhum \[bhā.pu. 10.23.29\][^3]
iti \| karaṇena keśa-pāśeneti tasyās tad-abhāve'pi tad-uktir ātmoddeśāt
premonmādād eva vā \| tad uktam eva---**unmattavad** iti \| evam agre'pi
\| anyat tair vyākhyātam \|

yad vā, **kiṁ vā** iti \| **kiṁ** tarke \| bhāva-viśeṣeṇa
srag-vahana-spṛhayaiva roravīṣīti tarkayāma ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyā apy adhikam ārta-nādaṁ
cakravākyāḥ śrutvā tathaivāhuḥ---**netre** iti \| **bandhuḥ** priyatamaḥ
\| **karuṇaṁ** yathā syāt, tathā **roravīṣi**, bhṛśam ārta-nādaṁ tanoṣi
\| **bata** khede \| asmat-samaiva tvam apīti bhāvaḥ \| aho **bata**
īdṛśa ārta-nādaḥ sva-paty-adarśana-mātreṇa na syāt, kintu śrī-bhagavati
bhāva-viśeṣeṇaiveti pakṣāntaram āhuḥ---**dāsyam** iti \| **vayam iva
dāsyaṁ gatā** dāsī satī **acyutasya** sadā
sarva-guṇa-rūpādi-paripūrṇasya bhagavataḥ **pādābhyāṁ juṣṭām**
upabhuktāṁ caraṇopadhānī-kṛtāṁ **voḍhuṁ spṛhayase** spṛhayasi \|
bhāva-viśeṣeṇa paramparayā tac-caraṇa-sparśaṁ kāmayasa ity arthaḥ \|
**pāda**-śabdo'tra pātivratyocita-bhaktyā śrī-bhagavat-spṛṣṭatā-mātre tu
tātparyam \|

yad vā, **vayam iva dāsyaṁ gatā** asīti tāṁ tathā **voḍhuṁ spṛhayasi**
iti kāntā bhūtvā tad-ucita-saubhāgyam icchasīty arthaḥ \|
spaṣṭatayānuktis tu śālīnyāt \| yathoktaṁ yajña-patnībhiḥ---prāptā vayaṁ
tulasi-dāma padāvasṛṣṭaṁ \[bhā.pu. 10.23.29\][^4] iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** pratyuvāca---he sakhi !
kurary eva pralapatu, katham iyaṁ cakravākī rauti ? ity āha---**netra**
ity-ādi \| he **cakravāki** ! kim iti **roravīṣi** ?
tavāpīśvara-nidrā-bhaṅga-bhayaṁ nāsti \| ajñātaṁ **vayam iva dāsyaṁ
gatā** satī **acyuta-pāda-juṣṭāṁ srajaṁ kavareṇa voḍhuṁ spṛhayase,** tad
yuktam evedaṁ te samākrandanam \| ata eva **netre nimīlayasi** dhyāyasi
\| \"na tv ahaṁ cakravākādarśanena roravīmi,
tavāpīśvara-nidrā-bhaṅga-bhayaṁ na tad\" ity atrāśaṅkasa ity āha---na,
**adṛṣṭa-bandhur** eva bhavati \| asyāṁ puri kasyāpy abhīṣṭa-vicchedo
nāsti, īśvarasya prabhāvāt \| tathāpi yad eva **roravīṣi**, tena yad
anumitaṁ, tad eva satyam iti bhāvaḥ \|\|16\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : adṛṣṭa-bandhuḥ** kim
adṛṣṭa-sva-bhartṛkāsi ? aho **bata** īdṛśa ārta-nādaḥ
sva-paty-adarśanena sambhaved iti pakṣāntaram āhuḥ---**dāsyaṁ gatā** iti
\|\|15\|\|

**\...**

**\|\| 10.90.17 \|\|**

**bho bhoḥ sadā niṣṭanase udanvann**

**alabdha-nidro'dhigata-prajāgaraḥ \|**

**kiṁ vā mukundāpahṛtātma-lāñchanaḥ**

**prāptāṁ daśāṁ tvaṁ ca gato duratyayām \|\|**

**śrīdhara-svāmī (bhāvārtha-dīpikā) : alabdha-nidraḥ sadā niṣṭanase**
krośasi \| kiṁ vā, asmābhiḥ **prāptāṁ daśāṁ** **tvam** api **gato**'si
\| aho kaṣṭaṁ ! yathā vayaṁ sambhogena
**mukundāpahṛta**-kuca-kuṅkumādi-**lāñchanāḥ,** tathā tvam api,
yato'pahṛta-śrī-kaustubhādi-lāñchano lakṣyase \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **niṣṭanase** ṣṭan-śabde
ni-pūrvaḥ \| **duratyayāṁ** durlaṅghyām \|\|17\|\|

---------------------------------------------------------------------------------------------------------------------

**kaivalya-dīpikā :** **bho** iti \| **he udanvan** samudra !
**niṣṭanase** nitarāṁ śabdāyase \| **mukundāpahṛtam** ākṛṣṭaṁ yad
**ātmano** **lāñchanaṁ** samudra-śāyanā mūrtiḥ, **tena prāptāṁ daśāṁ
gataḥ** \| **tvaṁ ca** iti ca-kāreṇa vayaṁ ca \| samudra-śāyina eva
puruṣasya kṛṣṇatvāt prati samudraṁ hariḥ śeta iti kavi-samayāc ca \|
atra **niṣṭanasa** ity anena pralāpa-lakṣaṇā \|\|17\|\| \[mu.pha.
12.74\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tādṛśīnāṁ strītvāt
dhairyābhāve samucitam evaitat \| ayaṁ tv atigambhīro'pi samudra
uccaistarām ākrośati kim ? ity āhuḥ---**bho bho** ! ity-ādi \| he
**udanvan** ! samudra ! **sadā** sadaiva **niṣṭanase**,
īśvara-nidrā-bhaṅga-bhayaṁ na karoṣi \| kim idam ? svayam
**alabdha-nidra** īśvarasyāpi nidrā-bhaṅgaṁ karoṣi \| āṁ jñātam \| kiṁ
vā, **mukundāpahṛtātma-lāñchanaḥ** san **duratyayāṁ daśāṁ** **tvaṁ ca**
**prāptaḥ** \| vayaṁ tu duratyayāṁ daśāṁ prāptā eva, tvaṁ ceti \|
ca-kārasyākṣepaḥ \| **mukundenāpahṛto** ya **ātmā,** sa eva
**lāñchanam** udvega-vyañjakaṁ yasya \|\|17\|\|

---------------------------------------------------------------------------------------------------------------------

**sanātana-gosvāmī** **(bṛhad-vaiṣṇava-toṣaṇī) :** tasyā apy adhikataram
ākrośantaṁ samudraṁ tathaivāhuḥ---**bho** iti \|
śrī-bhagavan-mahā-vibhūtitvena sādara-sambodhanam \| vīpsā atikhedāt \|
**alabdha-nidratvād** eva **adhigato**'dhikaṁ prāptaḥ **prakṛṣṭo
jāgaro** yena, tathā-bhūtaḥ san **niṣṭanase** \| **mukundena**
sarvānanda-pradenāpi bhagavatā **hṛtātma-lāñchano** **daśāṁ**
tad-aprāpti-duravasthām \| **ca** api \| tām api **duratyayām**
anatikramyām \| anyat tair vyākhyātam \|

yad vā, **mukundena** iti smitādinā kunda-sundara-śrī-dantāli-prakāśena
śrī-mukha-śobhayeti bhāvaḥ \| **apahṛtam ātma-lāñchanaṁ**
tvat-svābhāvika-sthairya-gāmbhīryādi-lakṣaṇaṁ yasya, tathā-bhūtaḥ san
asmābhiḥ **prāptāṁ** dhairyādi-rahitāṁ **daśāṁ** **tvam** api
**gato**'si, yataḥ **sadā niṣṭanase** \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyā apy adhikataram
ākrośantaṁ samudraṁ tathaivāhuḥ---**bho** iti
śrī-bhagavan-mahā-vibhūtitvena sādara-sambodhanam \| vīpsā atikhedāt \|
**alabdha-nidratvād** eva **adhigataḥ** adhikaṁ prāptaḥ **prakṛṣṭo
jāgaro** yena, tathā-bhūtaḥ san kiṁ **niṣṭanase**, asmākaṁ kenāpi
duḥkhena bhavatu nāma, tat tad bhavatu, tad vināpi katham iti bhāvaḥ \|
kṣaṇaṁ vimṛśyāhuḥ---**kiṁ vā** iti \| **mukundena**
sarva-duḥkha-vimocakenāpi **apahṛtam** **ātma-lāñchanaṁ**
svabhāva-siddha-sthairya-gāmbhīryādi-rūpa-lakṣaṇaṁ yasya, tathā-bhūtaḥ
san **tvaṁ ca** asmad-vidhavattvam api **duratyayām** anatikramyāṁ
**daśāṁ** tad-aprāpti-duḥkha-sthāṁ **gato**'si \| hā kaṣṭam iti bhāvaḥ
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tvādṛśīnāṁ strītvād
dhairyābhāve samucitam evaitat kathanam \| ayaṁ tūccair gabhīro'pi
samudraḥ kathaṁ stanati ? iti kācid aparāha---**bho bho** ity-ādi \| he
**udanvan** ! jaladhe ! **sadaiva niṣṭanase** īśvara-nidrā-bhaṅga-bhayaṁ
kiṁ kuruṣe ? svayam **alabdha-nidrāṁ** ca na yāsi \| āṁ jñātam \| kiṁ
vā, **mukundāpahṛtātma-lāñchanaḥ** sannidhi-gata-prajāgaro **duratyayāṁ
daśāṁ gataḥ** prāptā svayam evotpannā \| **mukundenāpahṛto** ya
**ātmā,** sa eva **lāñchanam** udvega-cihnaṁ yasya, tad ucitam evaitad
iti śeṣaḥ \|\|17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bho udanvan** ! gāmbhīryaṁ
parityajya atitarala-loka iti **niṣṭanase** śabdāyase, nirnidraḥ sann
uccaiḥ phūtkṛtya rodiṣi \| atra kāraṇaṁ vada \| athavā, alaṁ
kāraṇa-kathanena \| jñātam asmābhir ity āhuḥ---**kiṁ vā** iti \| yathā
sambhoga-miṣeṇa apahṛtā asmat-kuṅkuma-hāra-mālā kaḥ sa coraḥ, tathaiva
tvam api tenaiva **apahṛta**-śrī-kaustubhādi-**lāñchanaḥ** \|\|16\|\|

**\...**

**\|\| 10.90.18 \|\|**

**tvaṁ yakṣmaṇā balavatāsi gṛhīta indo**

**kṣīṇas tamo na nija-dīdhitibhiḥ kṣiṇoṣi \|**

**kaccin mukunda-gaditāni yathā vayaṁ tvaṁ**

**vismṛtya bhoḥ sthagita-gīr upalakṣyase naḥ \|\|**

**śrīdhara-svāmī (bhāvārtha-dīpikā) : mukunda-gaditāni** rahasyāni
**vismṛtya** tad-eka-cintayā **kaccit tvaṁ** **kṣīṇo'si vayam iva** \|
**sthagita-gīs** tanu-vāk \| he **indo** ! **nas** tathaiva
**upalakṣyase** \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **yakṣmaṇā** kṣaya-rogeṇa,
yakṣmā tu kṣaya-roge syād grahe ca bāla-vṛddhayoḥ iti nāma-mālā \|
**dīdhitiḥ** ghṛṇiḥ \| *tad-eka-cintayā* mukundaika-cintayā \|
**sthagitā** ācchāditā **gīr** yasya, sa tathā \| sthage ācchādane,
tataḥ kte sthagiteti siddheḥ \| **no**'smābhiḥ \| *tathaiva* asmat-tulya
eva \|\|18\|\|

---------------------------------------------------------------------------------------------------------------------

**kaivalya-dīpikā :** **tvam** iti \| **yakṣmaṇā** dakṣa-śāpajena rogeṇa
**prakṣiṇoṣi**, na nāśayasi \| yathā vayaṁ virahajena yakṣmaṇā
**kṣīṇāḥ** \| **tamo**'jñānam \| **dīdhitibhiḥ** prajñā-raśmibhir na
kṣiṇumaḥ \| **viśrutya** viśeṣāt vā **sthagita-gīr** niścalaḥ \|
**upalakṣyase** dṛśyase no'smābhiḥ \| anena vyādhi-lakṣaṇā \|\|18\|\|
\[mu.pha. 12.75\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** indum uddiśya kāścid
āhuḥ---**tvaṁ yakṣmaṇā** ity-ādi \| he **indo** ! **kṣīṇaḥ** san
**nija-dīdhitibhis tamo na kṣiṇoṣi** \| ko hetuḥ ? tatrāhuḥ---**kaccid**
ity-ādi \| **yathā vayaṁ**, tathā **tvam** api **sthagita-gīr
upalakṣyase no** asmābhiḥ \| yato **balavatā** **yakṣmaṇā gṛhītaḥ** \|
cintāyāṁ kṣaya-vyādhir bhavati, sā pūrva-rāgasya daśā-daśakāntarvartinī
vyādhi-nāmnī daśā \| tatra hetuḥ---**mukunda-gaditāni** **vismṛtya**
viśeṣeṇa smṛtvā rahasi gaditaṁ tad vismṛtyeti vā, ānandena prāg vismṛtaṁ
paścāt tad-anutāpo jāta iti svānubhava-prakaṭanam \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā mahā-rogārtam iva
candram dṛṣṭvāhuḥ---**tvam** iti \| **yakṣmaṇā** roga-viśeṣeṇa
**gṛhīto** balād vyāptaḥ saṁs **tamo**'ndhakāraṁ **na kṣiṇoṣi** na
nāśayasi, yataḥ **sthagita-gīḥ** \| **gaditaiḥ**
śrī-danta-kundādi-prakāśataḥ śrī-mukha-śobhādhikyābhiprāyeṇaiva
**mukunda**-śabdaḥ \| bho **indo** ! **no**'smābhiḥ \| anyat tair
vyākhyātam \|

tatra **bho** **indo** iti lekhye \"he\" iti lekhaka-bhramād ity
avagamyate \| bho ity asyaiva vyākhyāyā apekṣyatvād iti \| athavā,
**yathā vayaṁ mukundasya gaditāni** viśeṣeṇa smṛtvā anusandhāya
tad-abhiniveśena **sthagita-giraḥ** **kṣīṇāś** ca nijaga-duḥkhaṁ
sva-buddhy-ādi-raśmibhiḥ kṣapayituṁ na śaknumaḥ, tathā **tvam** apy
asmābhir **lakṣyase** \| ato **yakṣmaṇā gṛhītaḥ kṣīṇaḥ** saṁs **tamaḥ**
sva-bhāryāṇāṁ tārāṇāṁ duḥkhaṁ **nija-dīdhitibhiḥ** sva-kara-sparśādinā
kvacit kiṁ na kṣiṇoṣi ? aho katham atrottaraṁ na yacchasi ? tat **kaccin
mukunda-gaditāni vismṛtya sthagita-gīr** api tathaivāsmābhir
**upalakṣyase** ? evaṁ kaccid ity asyobhayatrāpy anvayaḥ \| anyat
samānam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, aho yadyapy ete
tiryag-ādyāḥ samudrāntās tad-bhāvād uttarottarādhikyena krośanti, tarhy
ayaṁ sarva-sadguṇaś candramāḥ kathaṁ maunī vartate ? jñātaṁ cedam apīti
bhaṅgī-pūrvakam āhuḥ---**bho indo** ! **tvaṁ balavatā** sudhā-mūrter api
tava parābhavāt praśasta-balena **yakṣmaṇā nigṛhīto'si** \| yataḥ
**kṣīṇaḥ** hīnaḥ san **nijā** yāvatyo **dīdhitayaḥ,** tābhiḥ pūrṇimāyām
api **tamo na kṣiṇoṣi** sūryavat kṣayaṁ prāpayituṁ na śaknoṣi \| **yathā
vayaṁ** śrī-mukunda-viraheṇa **kṣīṇā** nija-duḥkha-haraṇe'py asamarthāḥ,
tathā **tvam** apīty aho tvayy adhika-kaṣṭam eveti bhāvaḥ \| kṣaṇaṁ
parāmṛśyevāhuḥ---**kaccid** iti \| kiṁ vā, **mukundasya gaditāni**
viśleṣārambhe samaya-bandhādīni **vismṛtya**
tad-viraha-bhava-prāgalbhyenāpasmṛtya tad-aniścayenaiva kṣīṇaḥ san
**tamo na kṣiṇoṣi** \| yato vayam iva tvaṁ **sthagita-gīś** ca
**no**'smābhir **upalakṣyase** \| kurary-ādivad ākrośanād etat praśne'py
uttarādānād iti bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** bhavatu ātmāpaharaṇād asya
tathā-vidhā daśā, induḥ kathaṁ kṣīyamāṇaḥ āsta ity āśaṅkya kācid
āha---**tvaṁ yakṣmaṇā** ity-ādi \| he **indo** ! **balavatā yakṣmaṇā
kṣīṇa iva** kathaṁ **dīdhitibhis tamo na kṣiṇoṣi** ? yakṣma-bādhito jano
yathā kim api kartuṁ na śaknoti, tadvat ko'rthaḥ \| ām, jñātaṁ,
**kaccit** **bho** **yathā vayaṁ** **mukunda-gaditāni** **vismṛtya**
mukundena rahasi yad uktaṁ, tad vismṛtya **sthagitāḥ,** tathā **tvam**
api **sthagita-gīr no**'smābhir **upalakṣyase** \| tat-smaraṇe dhyāyan
kṣiṇoṣi, vayaṁ yathā agre ānandena vismṛtaṁ, paścāt tad-anusmaraṇe
kṣīṇāḥ smaḥ, tathā tvam api \| tad yuktam evaitat \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tvaṁ yakṣmaṇā** iti \|
athavā nedaṁ kāraṇam \| kāraṇaṁ tu jñātam asmābhir ity
āhuḥ---**mukunda-gaditāni vismṛtya** iti \| tasya viśleṣārambhe tena yaḥ
khalv ādhiḥ samayaḥ sa-cāṭu sa-bahu-śapatha-muktas tatra tadānīṁ
vaiklavyātiśayāt tvayā mano na dattam \| ata idānīṁ tāni
**mukunda-gaditāni vismṛtya** mahānutāpād eva **sthagita-gīr
no**'smābhir **upalakṣyase** \| kurary-ādivat ākrośanād etat-praśne'py
uttarādānād iti bhāvaḥ \| **yathā vayam** iti vayam api tad-viśleṣāt
tathā tad-vacana-vismaraṇotthānutāpāt **sthagita-giro** viśīryāma iti
bhāvaḥ \|\|18\|\|

**\...**

**\|\| 10.90.19 \|\|**

**kiṁ nv ācaritam asmābhir malayānila te'priyam \|**

**govindāpāṅga-nirbhinne hṛdīrayasi naḥ smaram \|\|**

**śrīdhara-svāmī (bhāvārtha-dīpikā) :** apriyācaraṇaṁ vinā smarodīraṇena
vyathā-jananaṁ he **malayānila** ! tavānucitam ity arthaḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---kṛṣṇa-kṣaṇa-pāteṣu **nirbhinna**-cetasām ārtānām asmākam
akṛta-tvad-aparādhānāṁ punar anyat kāma-vyathotpādanaṁ na yogyam iti
bhāvaḥ \|\|19\|\|

---------------------------------------------------------------------------------------------------------------------

**kaivalya-dīpikā :** **kiṁ nv** iti \| **kim** **apriyam** **ācaritam**
**no hṛdi īrayasi** uddīpayasi \| anena manaḥ-saṅga-lakṣaṇā \|\|19\|\|
\[mu.pha. 12.76\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ebhiḥ saha
kathopakathane svāsthyaṁ na dadāsi, tat **kiṁ te'smābhir apriyam
ācaritam** ? ity āhuḥ---**kiṁ nv** ity-ādi \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rātri-śeṣe vahantaṁ vātam
āsādya tena janitayā kāma-pīḍayāhuḥ---**kim** iti \| **nu** aho \|
katarad **apriyam** \| pāṭhāntare vā-śabdaḥ sa-bhrū-kṣepa-praśne \|
**govindasya** gokulendrasya śrī-gopī-gaṇa-vimohanasya
bhagavato'**pāṅgena** īkṣaṇa-śareṇety arthaḥ \| **niḥ**śeṣatayā
**bhinne** vidārite, asmākaṁ **hṛdi smaram udīrayasi**, kāma-vyathāṁ
janayasīty arthaḥ \|

he **malayānila** ! iti śītala-svabhāvasya te tāpa-jananam etad
anucitam, tatrāpy anya-hatānāṁ punas tvayā hananaṁ paramāyuktam iti
bhāvaḥ \| anyat tair vyākhyātam \|

yad vā, aho bata ! **asmābhiḥ kiṁ** nāma duṣkarma **kṛtam**, yatas
**te** **priyaṁ** nijeṣṭaṁ **smaraṁ** śrī-bhagavad-viṣayakaṁ kāmam
asmākaṁ **hṛdīrayasi**, yato'smākam apy apriyatamasya tat smarasya
tvayoddīpanam ayuktam eveti bhāvaḥ \| tatrāpi svata eva duḥkhitānāṁ
punar duḥkha-jananaṁ naiva yuktam ity āhuḥ---**govinda** iti \| samam
anyat \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rātri-śeṣe mud udvahantaṁ
smaroddīpanaṁ stuti-vyājena nindantya āhuḥ---**kiṁ nv** iti \| tatra
stutir, yathā---he **malayānila** ! malayasya paramārthataḥ
śrīmad-agastya-nivāsasya vyavahārataś candanākarasyānila ! **te** tava
**priyam** **asmābhir nu** aho **kim ācaritam** ? yato **govindasya**
pṛthivyā bhāra-haraṇāya pṛthivyām avatīrṇasyety arthaḥ \| tasya
**apāṅgena** nirbhedakatvāt bāṇa-rūpeṇa **niḥ**śeṣeṇa **bhinne hṛdi**
jīvādhāra-kośe **smaraṁ** smṛtiṁ caitanyam **īrayasi** punaḥ praveśayasi
\| yad vā, **smaraṁ** kāmam api **īrayasi** kim uta caitanyam iti bhāvaḥ
\| yad vā, anilena tvayeraṇān nijānubhavāc ca smarasya vahnitvam
avagamyate \| tatas tan nirbhinnatvān mṛtakatvaṁ prāpte hṛdi
yad-antima-kriyocitaṁ tad-rūpa-vahnim īrayasi dadāsi \| tasmāt kintv
ācaritam ity-ādi \|

atha nindā, yathā he tādṛśa ! **asmābhir** eva tava **apriyaṁ kim
ācaritaṁ,** tad vadety arthaḥ \| **nu** vitarke \| vicāreṇāpi
nāsmad-buddhi-gocaraṁ tad ity arthaḥ \| katham ? tad
āha---tādṛśa-**govindāpāṅga-nirbhinne**'py asmākaṁ tādṛśety-ādi \|
tādṛśaṁ **smaram īrayasi**, tat tu vināpy apriyācaraṇam anya-hatasya,
tatrāpi mriyamāṇasya dāhanaṁ tādṛśasya tava nocitaṁ, tathā
kṣaṇa-vilambāsahatvāt parama-cāpalyaṁ ceti bhāvaḥ \| yad vā, tādṛśe'pi
**hṛdi** kāmam **īrayasi** \| aho tava mūrkhatvaṁ vṛthā
viḍambana-kartṛtvaṁ ceti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kācit tatraiva samaye
meduraṁ vahantam anilam abhimṛśya tad-bādhiteva sāsūyam āha---**kiṁ**
**nv ācaritam** ity-ādi \| he **malayānila** ! **asmābhis te** **kim
apriyam ācaritam** ? na kim apīti cet, katham evaṁ pīḍayasi ? ity
āha---**govindāpāṅga-nirbhinne** **kiṁ smaram īrayasi** prerayasi ?
kṣetre jambīra-rasam iveti śeṣaḥ \| asūyā vyabhicārī \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **malayānila** ! **te
kim apriyaṁ** vairam **asmābhir ācaritam** ? yad asmin vipat-samaye tvaṁ
vaira-pariśodhanaṁ karoṣīty āhuḥ---**govinda-** iti \|\|19\|\|

**\...**

**\|\| 10.90.20 \|\|**

**megha śrīmaṁs tvam asi dayito yādavendrasya nūnaṁ**

**śrīvatsāṅkaṁ vayam iva bhavān dhyāyati prema-baddhaḥ \|**

**atyutkaṇṭhaḥ**[^5] **śavala-hṛdayo'smad-vidho bāṣpa-dhārāḥ**

**smṛtvā smṛtvā visṛjasi muhur duḥkhadas tat-prasaṅgaḥ \|\|**

**śrīdhara-svāmī (bhāvārtha-dīpikā) : megha** iti \|
ātapārti-haraṇādi-sāmyāt tvaṁ **yādavendrasya nūnaṁ dayitaḥ** sakhāsi,
ato **bhavāṁs taṁ dhyāyati** \| dhyāne liṅgāny āhuḥ---**atyutkaṇṭha**
ity-ādi \| aho kim iti tvayā tena sakhyaṁ kṛtaṁ ? yato **duḥkhadas
tat-prasaṅgaḥ** iti \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ ca, **megha**
jala-sektṛtvena sarva-tāpāpanodaka **śrīman** vidyud-yuktatvāt, ataḥ
sakhitvāt \| ***taṁ*** yādavendram \| *liṅgāni* jñāpakāni \|
***atyutkaṇṭhas*** tad draṣṭum atīvecchāvān \| **śavala-hṛdayo**
vihvalaḥ \| yathā **vayaṁ** dhyāyāmaḥ, tathā **bhavān** apy
**asmad-vidho**'smat-tulya evārtaḥ \| **bāṣpa-dhārā** aśru-pravāhān \|
**tat-prasaṅgaḥ** śrī-kṛṣṇa-prasaṅgaḥ \|

vastutas tu tvaṁ prema-bhakto'si prahlādādivat tad-dharmāṇāṁ, vāg
gadgadā dravate yasya cittaṁ \[bhā.pu. 11.14.24\] ity-ādīnāṁ tvayi
darśanāt \| tathā ca śrī-kṛṣṇa-saṅgaḥ duḥkhānāṁ sāmsārika-tāpānāṁ
daśā-cchedaka[^6] eva, ata eva sarvasva-tyāga-puraḥsaraṁ
tad-yaśaḥ-śravaṇa-mātreṇa mahānto'raṇyam āpya [tad-dhyānayantas tam itāḥ
\|]{.mark} tad uktaṁ---

> kīrtyamānaṁ yaśo yasya sakṛd ākarṇya rocanam \|
>
> tasmin nyasta-dhiyaḥ pārthāḥ saheran virahaṁ katham \|\| \[bhā.pu.
> 1.10.12\] iti \|

---------------------------------------------------------------------------------------------------------------------

**kaivalya-dīpikā :** **megha** iti \| **śavalaṁ** vyākulam \| atra
smṛtiḥ \|\|20\|\| \[mu.pha. 12.77\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : asmad-vidho vayam iva,**
sādṛśye vidha-pratyayaḥ \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samudrāntike varṣantaṁ
meghaṁ śrī-bhagavad-virahārtyā rudantaṁ matvāhuḥ---**megha** iti \|
vṛṣṭyā bhūmi-secanena lokānāṁ tāpa-haraṇāt, ayaṁ **dayitatve** hetuḥ \|
varṇa-sādṛśyād api dayitatvam āhuḥ---**śrīman** ! he
suśyāma-varṇatvādinā śobhā-yukteti, **yādavendrasya** asmad-dayitasyety
arthaḥ \| yad vā, yādavendratvena yādavā eva tasya dayitatve yogyāḥ,
tathāpi tvam api dayito'sīti bhāvaḥ \|

**nūnaṁ** vitarke \| **śrīvatsāṅkam** asādhāraṇa-lakṣaṇena sarvato
vilakṣaṇam \| yad vā, śrī-yuktāḥ śrī-nanda-vrajasya vatsā aṅke
sneha-lālanādinā sadā kroḍe kṛtā yasya tam \| iti dhyāna-sauṣṭhavāya
gopa-veśādikam abhipretam \| **prema**-pāśena **baddho** **dhyāyati**
cintayati \| **bhavān** iti śrī-bhagavad-dayitatvenādarāt \|

**visṛjasi** iti tvat-prema-vārtayā premodrekāt \| **atyutkaṇṭho**
mahā-vyagraḥ **śavala-hṛdayaś** ca vyākula-manā **asmad-vidhaḥ**, vayam
iva ity arthaḥ \| **smṛtvā smṛtvā** taṁ **muhur bāṣpa-dhārā**
**visṛjasi** muñcasi \| vīpsā muhuḥ-śabdaś ca kathañcid yatnena
smaraṇādau saṁvṛtte'pi punaḥ punas tad-udbhavāt \| **tat-prasaṅgaḥ**
tasminn āsaktiḥ \| kiṁ vā, tasya **prasaṅgaḥ** \| kiṁ tad ? vārtā-
mātram api kiṁ punar dhyānam ity arthaḥ \| anyat tair vyākhyātam \| yad
vā, idam ucitam evety āhuḥ---**duḥkhada** iti \| samam anyat \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha samudrāntike varṣantaṁ
meghaṁ śrī-bhagavad-virahārtyā rudantaṁ matvā
tat-sārūpya-darśana-jātenākṛtrima-sauhṛdyenāhuḥ---**megha**- iti \|
**nūnaṁ** vitarke \| iti sarvatra vākye yojyam \| he **megha** !
**tvaṁ** **yādavendrasya nūnaṁ dayitaḥ** priya-sakhaḥ **asi** \| yataḥ
he **śrīman** ! prāpta-tat-sārūpya-lakṣmīkaḥ \| tataḥ kim ?
tatrāhuḥ---prāpta-sārūpyād api bhavad-vidhād vilakṣaṇa-lakṣmīkam amuṁ
**bhavān nūnaṁ dhyāyati** \|

nanu prāpte paryanta-phale phalasya vā nyūnatve kiṁ tad-dhyānena ?
tatrāhuḥ---**prema-baddha** iti \| tac chrī-mūrtes tathā svabhāvo yathā
tatra premaiva jñāyate, naudāsīnyaṁ na cerṣyeti bhāvaḥ \|
tatrobhayatrāpi dṛṣṭāntaḥ---**vayam iva** iti \| yasmād evaṁ
**prema-baddhaḥ**, tasmāt **nūnam atyutkaṇṭhaḥ** tena
nirvedādi-nānā-bhāva-**śavala**-citto'py asi \| tatrāpi
hetuḥ---**asmad-vidha** iti \| prema-baddha-tādṛśyāt svānubhavena
jñāyasa ity arthaḥ \|

yad vā, **atyutkaṇṭhatvena** lakṣaṇaṁ **śavala-hṛdayaḥ** śavalaṁ
vaivarṇyena nānā-varṇaṁ hṛdayaṁ madhya-bhāgo yasya tathā-bhūto'sīti \|
tac ca yuktam ity āhuḥ---**asmad-vidha** iti \| aho **nūnam** ata eva
taṁ **smṛtvā smṛtvā** vṛṣṭi-rūpā **bāṣpa-dhārā muhuḥ sṛjasi** sarvatra
vikirasi \| yuktaṁ ca tad ity āhuḥ---**duḥkhada** iti \| **prasaṅga**
āsaktiḥ prastāva-mātraṁ vā \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatraiva kācin megham
ālokyaiva nigadati---**megha śrīmann** ! ity-ādi \| he **megha** !
**śrīman** ! śrī-yukta ! **tvaṁ yādavendrasya dayito'si** mitram asi
sāvarṇyāt śrīmattvāc ca \| sa śrīmān lakṣmīvān tvam api śobhāvān ity
arthaḥ \| **nūnaṁ** manye **vayam iva bhavān** api **śrīvatsāṅkaṁ
prema-baddhaḥ** san **dhyāyati** \| prema-baddhatvaṁ vyākaroti---**api**
ity-ādi \| **api** sambhāvanāyām \| **utkaṇṭha** utkaṇṭhāvān udgrīvo vā
**śavala-hṛdayo** nānā-bhāva-śāvalya-valita-manā bhūtvā **bāṣpa-dhārā**
visṛjasi, **muhuḥ** **asmad-vidhaḥ** asmat-sadṛśaḥ, sādṛśye
vidha-pratyayaḥ \| kiṁ kṛtvā ? **smṛtvā** tat-premānukṣaṇa-smaraṇena
ucitam evaitat \| katham ? ity āha---**duḥkhadas tat-prasaṅgaḥ** \|
tat-prastāva-mātram api duḥkhadaṁ, kim uta nirantarānusmaraṇam iti
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dayitaḥ** sakhā \| **tvam
asi prema-baddhaḥ** prāpta-bandhanaḥ san, **taṁ dhyāyati śrīvatsāṅkam**
iti \| tasya ca varṇena sāmye'pi tasya śrīvatsāṅko'dhika iti tatra
tavāśakti-kāraṇam avagatam iti bhāvaḥ \| **śavala-hṛdayaḥ**
viṣāda-malina-cetāḥ vṛṣṭi-miṣeṇa **bāṣpa-dhārāḥ visṛjasi** vṛṣṭi-miṣeṇa
rodiṣi \| aho kim iti tvayā tatrāsaktiḥ kṛtā, yatas **tat-prasaṅgo
duḥkhada** eva \|\|20\|\|

**\...**

**\|\| 10.90.21 \|\|**

**priya-rāva-padāni bhāṣase**

**mṛta-sañjīvikayānayā girā \|**

**karavāṇi kim adya te priyaṁ**

**vada me valgita-kaṇṭha kokila \|\|**

**śrīdhara-svāmī (bhāvārtha-dīpikā) :** he **kokila** ! me
**priya-rāvasya** priyaṁ-vadasya śrī-kṛṣṇasya padānīva **padāni**
śabdāṁs tvaṁ **bhāṣase** \| **mṛtān sañjīvayati** iti tathā tayā
**anayā** komalayā **girā** **valgita-kaṇṭha** ramaṇīya-kaṇṭha me
kathaya **kiṁ tava priyaṁ karavāṇi ?** iti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** priyaṁ rauti vadatīti
**priya-rāvaḥ,** tasya \| **valgitaṁ** priya-ramyayoḥ iti \|\|21\|\|

---------------------------------------------------------------------------------------------------------------------

**kaivalya-dīpikā :** **priya-** iti \| **priyasya** nāma **padāni** iti
\| **bhāṣase** **anayā** apaśyam a-svara-yuktyā \| **valgito**
valgīkṛtaḥ \| atra guṇa-kīrtanam \|\|21\|\| \[mu.pha. 12.78\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tatra kāścit
pika-ravam ākarṇya kṛṣṇa-svaraṁ smṛtvā vadanti---**priya-rāva-** ity-ādi
\| **priyasya** śrī-kṛṣṇasya rāvavad **rāvo** yasya \| **rāva-padāni**
ity ekaṁ vā padam \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rātri-śeṣe kūjana-kokilam
āhuḥ---**priya-** iti \| tad-viraheṇa **mṛtān** janāṁs
tat-smara-sadṛśatayā tan-naikaṭya-bodhane **samyag jīvayati** iti tayā
**girā** hetunā **tava** **priyaṁ kiṁ karavāṇi** ? api tu na kiñcit
kartuṁ śaknuyām ity arthaḥ \| **valgitaḥ** pañcama-svareṇa valgūkṛtaḥ
**kaṇṭho** yena, tat-sambodhanam \| anena śrī-bhagavad-gīḥ-sāmyārthaṁ
susvaratvaṁ sūcayanti \| atra ca **karavāṇi** iti **me** iti
caikatva-nirdeśaḥ \| śrī-bhagavad-vāṅ-mādhurī-hṛta-cittāyāḥ kasyāścid
ekasyā vokteḥ \| yad vā, sarvāsām api pratyekaṁ tādṛśokter eva \| anyat
tair vyākhyātam \|

yad vā, **anayā** śrī-bhagavad-gīḥ-sadṛśyā **girā** tathā-bhūtayā
**samyag jīvatīti** sa-jīvaḥ, mṛto bhavati sañjīvo'pi yathā, tayā kiṁ
katarad **apriyam** aniṣṭaṁ **karavāṇi** kurvaty asmi, yatas tvaṁ tu me
mayi **vada** kūja, kūjasīty arthaḥ \| tac ca tvat-svabhāvād evety
āśayena sambodhayati---**valgita-kaṇṭha** ! he śavala-kaṇṭheti ! ayaṁ
premārty-ukti-viśeṣaḥ \| yad vā, **anayāpi girā** tava **apriyaṁ kiṁ
karavāṇi**, api tu naiva kariṣyāmīty arthaḥ \| nijābhīṣṭe maraṇe
sahāyatvāt \| ato **vada** \| samam anyat \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha rātry-avasāne kūjantaṁ
kokilaṁ pūrvavat stuti-nindābhyām āhuḥ---**priya-rāva-** iti \| tatra
stutiḥ---he **kokila** ! pañcama-gāna-prasiddha ! tatrāpi **valgitaḥ**
priyeṇaiva śikṣā-viśeṣād valgu-kṛtaḥ **kaṇṭho** yasya, he tathā-vidha !
**priyasya rāva** iva rāvaḥ pañcama-svaro yatra, tādṛśāni **padāni**
gīta-nibaddhān śabdān **bhāṣase** \| yad vā, **priyasya rāvaḥ**
śikṣā-vacanaṁ yeṣu, tādṛśāni **padāni** dūtyānurūpān śabdān **bhāṣase**
\| tatas tan-naikaṭya-bodhanena tad-viraha-mṛtān **samyag jīvayati** iti
tathā tathā **girā** hetunā **kiṁ priyaṁ karavāṇi** tan **me** mahyaṁ
**vada** \| kṛpayā jñāpaya \| atraika-vacanaṁ pratyekam api
tat-kṣamatā-vivakṣayā pṛthag-ukteḥ \|

atha nindā---he cañcala-**kaṇṭha** ! **kokila** ! **mṛta-sañjīvikayā**
tathā **girā** hetunā **priyasya rāvaḥ** śikṣā yatra, tādṛśāni **padāni
bhāṣase** \| mayā tad-virahāsahiṣṇutvāj jīvanān maraṇam eva varaṁ
manyate, tat tu sa iva tvam apy āpātato'mṛtāyamāna-vacanena madhye
madhye vighātayan duḥkhada evāsīd iti bhāvaḥ \| tasmāt **tavāpriyaṁ**
tuṇḍa-troṭanādikam atrāparādhe **kiṁ karavāṇi** tat tvam eva **vada**
sva-daṇḍa-viśeṣaṁ svayam evānumanyasva, anyathāparādha-kṣayo na bhaved
iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatraiva kācit pika-ravam
ākarṇya prīyamāṇāha---**priya-rāva** ity-ādi \| he **kokila** ! **adya
kiṁ te priyaṁ karavāṇi** ? **vada** katham akāṇḍe naḥ priyaṁ bhavatyā
kāryam ity āha---he **priya-rāva** ! priyasya rāva iva rāvo yasya, sa
tathā he tathā-bhūta ! **mṛta-sañjīvikayā** mṛta-sañjīvinyā **anayā girā
padāni bhāṣase** \| yad vā, priyasya śrī-kṛṣṇasya rāvavat padānīrayase
katham atra padaṁ ? he **valgita-kaṇṭha** ! cañcala-kaṇṭha ! \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **priya-rāva kokila**
! **anayā padāni** asmad-viraha-duḥkha-trāṇāny eva **bhāṣase**, padaṁ
vyavasita-trāṇa-sthāna-lakṣmāṅghri-vastuṣu ity amaraḥ \| **valgitaḥ**
valgūkṛtaḥ **kaṇṭho** yena, he tādṛśa ! atra virahe kokila-śabdasya
duḥkhadatvāt, priya-rāvety-ādyāḥ sarvā eva viparīta-lakṣaṇayā vakroktaya
eva \| tena sva-śabdena māṁ jvālayatas **tava kiṁ priyaṁ karavāṇi** ?
tuṇḍam eva dhakṣyāmīti bhāvaḥ \|\|21\|\|

**\...**

**\|\|** **10.90.22 \|\|**

**na calasi na vadasy udāra-buddhe**

**kṣiti-dhara cintayase mahāntam artham \|**

**api bata vasudeva-nandanāṅghriṁ**

**vayam iva kāmayase stanair vidhartum \|\|**

**śrīdhara-svāmī (bhāvārtha-dīpikā) :** he **kṣiti-dhara** ! tvaṁ **na
vadasi** **na calasi** \| ato nūnaṁ **mahāntam arthaṁ cintayase** \|
**bata** tarhi \| **api** kiṁ, yathā **stanair vidhartuṁ vayaṁ**
kāmayāmahe, tathā tvaṁ stana-tulyaiḥ śṛṅgair voḍhuṁ **kāmayase** \| om
iti cet, tarhi tavāpy asmad-avasthā bhaviṣyatīti bhāvaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *stana-tulyais*
tīkṣṇāgraiḥ \| *om iti cet* satyaṁ taṁ dhartum icchāmīti yadi vadasi \|
*iti bhāva* iti---nirasta-samastaihikāmuṣmikāḥ satyas tad-ekatānās tathā
tvam api kṛtārtho bhaviṣyasīty āśayaḥ \|\|22\|\|

---------------------------------------------------------------------------------------------------------------------

**kaivalya-dīpikā :** **na** iti \| **api** aho \| yathā **vayaṁ**
**stanair vidhartuṁ** kāmayāmahe \| atra trapā-nāśaḥ \|\|22\|\|
\[mu.pha. 12.79\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** anyāḥ ūcuḥ---**na
calasi** ity-ādi \| **tvaṁ** sāvadhānā api yad evaṁ karoṣi, tad
avagataṁ, **vayam iva** iti **stana**-prāyaiḥ śṛṅgaiḥ \|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahā-sthiraṁ rātrau
prāyaḥ śayita-sarva-jantutvāt tūṣṇīṁ sthitaṁ cāruṇodaye śrī-raivatakaṁ
dṛṣṭvāhuḥ---**na** iti \| he **udāra-buddhe** ! iti mahāśayasya tad evaṁ
yuktam eveti \| tathā he **kṣiti-dhara** ! iti \| atas tvayaiva pṛthvī
rakṣiteti bhāvaḥ \| mahārtha-cintanam eva vitarkayanti---**api** iti \|
**vasudeva-nandanasya** parama-mohanasya bhagavato'**ṅghriṁ** pādaṁ
**vi**śeṣeṇa premāliṅganādinā **dhartum** \| anyat tair vyākhyātam \|

tatra mūla-sthitasya **na calasi** ity-āder utkrameṇa lekho
lekhaka-bhramāt \| kiṁ vā, mahārtha-cintanena calana-mātrasyāpy abhāvena
tan-māhātmyāpekṣayā tathaiva vyākhyāpatter iti \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahā-sthiraṁ rātrau prāyaḥ
śayita-sarva-jantutvāt tūṣṇīṁ sthitaṁ cāruṇodaye śrī-raivatakaṁ
dṛṣṭvāhuḥ---**na** iti \| he **kṣiti-dhara** ! yadyapi
pañcāśat-koṭi-yojana-vistīrṇāṁ pṛthvīṁ dharasi, tathāpi **na calasi,**
**na** ca **vadasi** \| tasmād eva he **udāra-buddhe** ! mahā-citta !
tad eva darśayanti---kam api **mahāntam arthaṁ** puruṣārthaṁ
**cintayase** cintayasi \| **kāmayase** iti \| tatrāpi sa-śaṅkam āhuḥ \|
**api** praśne \| **bata** khede \| sa ca mahārtho mata-bhedān
nānā-vidha iti \| tatra **devasya** asmat-pūjyasya śvaśurasya yo
**nandanaḥ** pradhāna-putro'smat-patir ity arthaḥ \| ārya-putra itivat
spaṣṭatayā anuktir lajjayā \| tasya **vasu** parama-dhana-rūpam
**aṅghriṁ** vayam api **stanair** **vidhartuṁ** svayaṁ nārīyamāṇaḥ
stanīkṛtaiḥ śṛṅgair āliṅgituṁ kiṁ **kāmayase** ? yadi kāmayase,
tadāsmākam iva tavāpi buddhi-hīnatvaṁ sva-prāṇa-mātre'pi
dhāraṇā-sāmarthyaṁ bhaviṣyasīty arthaḥ \| stanānāṁ bahutva-nirdeśas tu
tasya lobhātiśayaṁ dyotayati \| atra **vasu-deva**-padayor
bhinna-kramatayā prayuktayor apy ekatra santāpena
śvaśura-nāmoccāraṇa-pramāda unmādoktyā na doṣāya iti jñeyam \| ṭīkāyāṁ
**na calasi na vadasy** anayor vyutkrama-nirdeśaḥ prāyo lekhaka-bhramād
iti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tadaiva kācit raivatam
anusmṛtya nigadati---**na calasi** ity-ādi \| he **udāra-buddhe** !
**kṣiti-dhara** ! **na calasi na vadasi,** ko'rthaḥ ? āṁ jñātaṁ,
**mahāntam arthaṁ** prayojanaṁ **cintayase**, tad eva brūhīty
āha---**api bata** ity-ādi \| **api** sambhāvane, **bata** khede \|
**vasudeva-nandanāṅghriṁ stanaiḥ** stana-prāyaiḥ śikharair **vidhartuṁ
kāmayase** \| **vayam iva** vayaṁ yathā stanair voḍhuṁ kāmayamānā
nirantaraṁ kam apy arthaṁ cintayāmaḥ, tvaṁ puruṣo bhūtvāpi strī-bhāvam
āsādya **kāmayasa** iti nigarvaḥ \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **kṣiti-dhara** !
raivataka-parvata ! nūnaṁ tvaṁ **mahāntam arthaṁ** svābhīpsitaṁ
**cintayasi**, ato **bata** iti idaṁ vā tavābhīpsitam ity arthaḥ \|
**vayaṁ** yathā **stanair** **dhartuṁ** kāmayāmahe, tathā tvaṁ stanaiḥ
kiṁ voḍhuṁ **kāmayase** ? om iti cet, tarhi tavāpy asmad-avasthā
bhaviṣyatīti bhāvaḥ \|\|22\|\|

**\...**

**\|\| 10.90.23 \|\|**

**śuṣyad-dhradāḥ karaśitā**[^7] **bata sindhu-patnyaḥ**

**sampraty apāsta**[^8]**-kamala-śriya iṣṭa-bhartuḥ \|**

**yadvad vayaṁ madhu-pateḥ praṇayāvalokam**

**aprāpya muṣṭa-hṛdayāḥ puru-karśitāḥ sma \|\|**

**śrīdhara-svāmī (bhāvārtha-dīpikā) :** bhoḥ **sindhu-patnyo** nadyaḥ !
samprati grīṣme sindhur megha-dvārā amṛta-vṛṣṭyā yuṣmān nānandayati \|
**bata** aho kaṣṭam \| ataḥ **śuṣyanto hradā** yāsāṁ tāḥ \|
**apagata-kamala-śobhāḥ** kṛśāś ca **vayaṁ** **yathā** priyatamasya
**bhartur madhu-pateḥ** \| **sma** prasiddham \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **kṛśāni taṭāni** kūlāni
yāsāṁ tāḥ \| kvacit \"kara-śitā\" iti pāṭhe tu guṇādeśas tv ārṣa eva \|
ata ānandābhāvāt \| **śuṣyat**-toyā vigata-jalā **hradā** snānādy-arthaṁ
janāvataraṇa-sthānāni \| **madhu-pater** yadu-pateḥ **muṣṭa-hṛdayāḥ**
hṛṣṭa-cetasaḥ\| **puru** adhikaṁ, puruḥ puroge pracure
svarloka-nṛpa-bhedayoḥ iti haimaḥ \|\|23\|\|

---------------------------------------------------------------------------------------------------------------------

**kaivalya-dīpikā :** he **sindhu-patnyaḥ** ! mahā-nadyaḥ ! āḥ kaṣṭam \|
yūyaṁ sūrpasthā bhavathaḥ \| **śuṣyanto** **hradā** hṛdaya-sthānīyāḥ
pradeśā yāsāṁ tāḥ \| **apetāḥ kamala-śriyo** sukhāyamāna-padma-śobhā
yāsāṁ, tās tathā \| **vayam** apy evaṁ-vidhāḥ \| atra tanutā \|\|23\|\|
\[mu.pha. 12.80\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ **śuṣyad-dhradā**
ity-ādi \| yuṣmākaṁ bhartāpi niṣṭanase, yūyam api viraha-**karśitā** ity
arthaḥ \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** grīṣme kṛśāḥ, tatrāpi
rātrau mudrita-kamalatvena śobhā-hīnā nadīr dūrato dṛṣṭvā tāḥ paramārtā
matvāhuḥ---**śuṣyad** iti \|

**iṣṭas** tad-anyasyeṣṭatvābhāvena parama-priyaś cāsau **bhartā** svāmī
ceti \| tathā tasyeti tasyāsmat-paripālanaṁ yuktam eveti bhāvaḥ \|

**madhupater** nijāśeṣa-guṇādi-prakaṭanārthaṁ yadu-kule'vatīrya
tac-chreṣṭatāṁ gatasya, tathāpi yādavān eva pālayati, na tv asmān iti
bhāvaḥ \| ata eva yena **avalokam** apy **aprāpya muṣṭa-hṛdayā**
naṣṭa-cittāḥ **puru** yuṣmatto'py adhikaṁ **karśitāḥ** kārśyaṁ prāpitā
vartāmahe \| atra hradānām āntaratayā hṛdaya-tulyatvādinā
**muṣṭa-hṛdayā** ity asya pratipadaṁ dārṣṭāntike **śuṣyad-dhradā** iti
jñeyam \| ato'**peta-kamala-śriya** ity uktyā dṛṣṭānte'py atra
mlanatvādināpeta-mukhābja-śobhā iti dhvanitam eva \| anyat tair
vyākhyātam \|

tatra sindhu-megha-dvārety-ādikaṁ dṛṣṭānte **praṇayāvalokam aprāpya**
ity asya dhvany-anusārāt **karśitā** ity asyaiva vyākhyā \| kṛśāś ceti
tathā **iṣṭa-bhartur** ity asyaiva priyatamasya bhartur iti \| athavā,
**iṣṭa-bhartuḥ** sindhor eva hetoḥ, tat-kṛtopekṣayā **śuṣyad-dhradā**
ity-ādi \| anyat samānam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha nidāghe kṣudṛā nadīr
dūrato dṛṣṭvā tāś ca mūrcchitā matvā pūrva-pūrvavad asambodhya mitha
āhuḥ---**śuṣyad** iti \| **bata** vismaye khede vā \| **sindhor** api
**patnya** etāḥ samprati **apeta-kamalam** iva mukha-**śriyo** jātāḥ,
tathā **śuṣyanto hradās** tad-rūpa-**hṛdayāni** yāsāṁ, tathā-bhūtāś ca
jātāḥ \| kiṁ kṛtvā ? **iṣṭo bhartā** ca yaḥ sindhuḥ, tasya
**praṇayāvalokaṁ** virahātmanā nidāghenaiva vicchedanād **aprāpya,** tad
aho asmat-sādṛśyam etā api gatā iti mlāna-mukham āhuḥ---**yadvad vayam**
iti \| tataḥ **puru-karśitā** iti puru-śabdenāpeta-mukha-śrītvam apy
antar-bhāvitam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu bho **nadyaḥ** !
kṣiti-dharo grāva-mayo'pi puruṣaḥ sann api yad aṅghriṁ stanair voḍhuṁ
kāmayate, strī-bhāvam urarīkṛtya vakṣasi kartum abhilaṣati,
tad-anucintayā striyo bhavatyo yadīdṛśāṁ yāsyanti, tat kiṁ citram ? ity
āhuḥ---**śuṣyad-dhradā** ity-ādiḥ \| yataḥ, bho **sindhu-patnyaḥ** !
mahājana-gṛhiṇyaḥ ! **iṣṭa-bhartuḥ** śrī-kṛṣṇasya, sindhus tāvad
upapati-mātram, iṣṭa-bhartā tu vo nūnaṁ śrī-kṛṣṇa eva \| atas tasya
**madhupateḥ** **praṇayāvalokam aprāpya** **muṣṭa-hṛdayāḥ**
**puru-karśitāḥ** khinnā atyanta-kṛśā bhavatyaḥ santi \| yat
**śuṣyad-dhradā** śuṣyan hradā iva hṛdo gambhīrataraṁ **hṛdayaṁ** yāsāṁ,
ata eva **karśitāḥ** khinnāḥ \| kheda-liṅgam āha---**samprati** idānīm
**apetāḥ kamalānāṁ** kamala-prāyāṇāṁ mukhānāṁ **śriyo** yāsām \| kā iva
? ity āha---**yadvad vayaṁ** **smaḥ**, vayaṁ yathā śuṣyan manaso
mlānānanāḥ khinnāḥ **puru-kṛśāś** cety arthaḥ \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhoḥ **sindhu-patnyo**
nadyaḥ ! **samprati** yūyaṁ **śuṣyad-dhradāḥ** stha \| tatra kāraṇam
āhuḥ---**iṣṭa-bhartuḥ** **sindhu-patnīnām** api yo'bhīṣṭa-sukha-prado
bhartā yadupatiḥ, tasya **praṇayāvalokam aprāpya** eva **yadvad vayaṁ**
praṇayāvalokam aprāpya **muṣṭa-hṛdayāḥ** vañcita-cittāḥ smaḥ, tadvad eva
yūyam \|\|23\|\|

**\...**

**\|\| 10.90.24 \|\|**

**haṁsa svāgatam āsyatāṁ piba payo brūhy aṅga śaureḥ kathāṁ**

**dūtaṁ tvāṁ nu vidāma**[^9] **kaccid ajitaḥ svasty āsta uktaṁ purā \|**

**kiṁ vā naś cala-sauhṛdaḥ smarati taṁ kasmād bhajāmo vayaṁ**

**kṣaudrālāpaya kāmadaṁ**[^10] **śriyam ṛte saivaika-niṣṭhā striyām
\|\|**

**śrīdhara-svāmī (bhāvārtha-dīpikā) :** tadaiva daivād āgataṁ haṁsaṁ
dūtaṁ kalpayitvāhuḥ---**haṁsa** iti \| **no**'smān prati **purā** rahasy
**uktam** **kiṁ vā cala-sauhṛdaḥ smarati** ?

smṛtvaiva māṁ prasthāpitavān iti ced ata āhuḥ---he **kṣaudra** !
kṣudrasya dūta ! **kasmāt taṁ vayaṁ bhajāmaḥ** ?

kāmārtham āhvayati yuṣmān iti ced ata āhuḥ---aho tarhi **tam**
**ālāpaya** ākāraya \| om iti gacchantam iva taṁ punar āhuḥ---yāsmān
vañcayitvā ekākinī sevate, tāṁ **śriyam ṛte** **tam** eva **ālāpaya** \|

**sā** tad-**eka-niṣṭhā** kathaṁ parihartuṁ śakyate ? iti ced ata
āhuḥ---**striyām**, jātāv eka-vacanam \[?\]\| asmāsu strīṣu madhye kiṁ
**saivaika-niṣṭhā**, na tu vayam ? ity arthaḥ \|

pāṭhāntare tu, **kṣaudraṁ** madhu, tadvan madhurālāpa-mātraṁ yasya,
**tam akāmadam** arati-pradaṁ **śriyam ṛte vayaṁ kasmād bhajāmaḥ** ?
kintv anādṛtāpi satī punaḥ punaḥ saiva bhajatu yato'smādṛṣyo māninyaḥ
striya **eka-niṣṭhā** ekatraiva sva-saṁmāna-siddhau niṣṭhā yāsām iti
\|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **svāgataṁ** suṣṭhv
āgamanaṁ jātam \| **āsyatām** upaviśyatām \| **payaḥ** kṣīram \|
**cala-sauhṛdaḥ,** ato'trāhuḥ---**taṁ** śaurim \| *ity artha*
iti---**vayam** api tad-**eka-niṣṭhā** eveti \| tasyehāgamanam ucitam
eva bhakta-vātsalyād iti bhāvaḥ \| pāṭhāntare \"kṣaudrālāpam akāmadam"
iti pāṭhe tu kṣudrā madhumakṣikāḥ, tābhir niṣpāditaṁ kṣaudram \|\|24\|\|

---------------------------------------------------------------------------------------------------------------------

**kaivalya-dīpikā :** **haṁsa** iti \| he **haṁsa** ! **āsyatām**
upaviśyatām \| **śaureḥ** kṛṣṇasya \| **nu** aho ! **ajitaḥ** kṛṣṇaḥ \|
**purā** pūrvam asmān prati yad **uktaṁ**, tat **kiṁ smarati** ? **taṁ**
ca **kasmād bhajāmo vayam** \| yato'sau **kṣaudravad** madhuvan
madhurālāpo na tu **kāmadaḥ** \| **śriyam ṛte** **sā** hi yāsāṁ strīṇāṁ
madhye **eka-niṣṭhā** ekasminn eva sthirībhūtā, na tu cañcaleti
sotprāsoktiḥ \| ayam arthaḥ---acañcalā apy asmān ujjhitvā cañcalāṁ
śriyaṁ sa bhajate iti \| atronmādaḥ \| mahiṣyaḥ kurary-ādīn \|\|

atra ca smṛti-guṇa-kīrtana-vyādhi-pralāpāś catasro daśāḥ
kāvya-prakāśa-niṣṭhāḥ[^11] \| nidrā-cchedādayas tu ṣaṭ nayana-prītir ity
atra rati-rahasyasthā[^12] darśitā iti jñeyam \| tāsāṁ
nānā-mahiṣī-gatatvād yat kramād uktāḥ \| mṛti-lakṣaṇā tv anyā
smara-daśāsti \| sā ca---

itīdṛśena bhāvena kṛṣṇe yogeśvareśvare \|

dhriyamāṇena mādhavyo lebhire vaiṣṇavīṁ gatim \|\| \[bhā.pu. 10.90.25\]

ity anena mūla-granthena sūcitāpy amaṅgalatvād iha noktāḥ \|
ekādaśa-śloke jala-keli-prasaṅge mūle darśitā \| tatra ca sannihite'pi
bhagavati tad-ālāpa-sauṣṭhavena tāsāṁ vaicittyāvirbhāvān nāsya bhedasya
pūrvānurāgādiṣv antarbhāvaḥ śakyo vaktum \| tathā ca tatroktaṁ---

kṛṣṇasyaivaṁ viharato gaty-ālāpekṣita-smitaiḥ \|

narma-kṣveli-pariṣvaṅgaiḥ strīṇāṁ kila hṛtā dhiyaḥ \|\|

ūcur mukundaika-dhiyo gira unmatta-vaj jaḍam \|

cintayantyo'ravindākṣaṁ tāni me gadataḥ śṛṇu \|\| \[bhā.pu.
10.90.13-14\]

na cāsminn adhyāye bhagavato vyavadhānādikam uktam \| tasmād
vaicittya-rūpaṁ vipralambhasya bhedāntaram avaśyam abhyupetavyam \| ayam
evātra vidagdha-buddher ācāryasyābhiprāyaḥ \|\|\|\|24\|\| \[mu.pha.
12.81\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kāścit sammukhe daivād
āgataṁ haṁsam ālokya dūtatvena paribhāvya vadanti---haṁsety-ādi \| he
**haṁsa** ! **svāgatam āsyatāṁ**, gamanāgamanābhyāṁ śrānto'si \| **payaḥ
piba** \| pītvā viśramya **śaureḥ kathāṁ** **brūhi** \| **tvāṁ dūtam
anuvidāma** \| **kaccid ajitaḥ svasty āste** ? **uktaṁ purā** yadyapi
\"svasty āste\" iti pūrvoktaṁ, tathāpy utkaṇṭhayā pṛcchāma iti bhāvaḥ \|

**kiṁ vā, no**'smān **smarati**, tatra kaḥ sandehaḥ ?
tatrāhuḥ---**cala-sauhṛda** iti smaraṇād bhāva-vyañjakaṁ **taṁ
cala-sauhṛdaṁ** **vayaṁ bhajāmaḥ** \|

kasmāt ? iti svayam eva hetum upanyasya striyo'nabhijñāś ced iti
siddhāntayanti---śrīr api \| śrīḥ sā kathaṁ bhajati ?
tatrāhuḥ---**śriyam ṛte** śriyaṁ vinā śriyo vārtā tyajyatāṁ, **sā** tu
kevalam **eka-niṣṭhā** ekasmin vakṣasi sthāne niṣṭhā nitarām avasthānaṁ
yasyā, ataḥ sā strī na bhavati, aṅga-viśeṣa eva seti tātparyam \|
**kṣaudraṁ** madhu tad iva **ālāpa** eva yasya **akāmadam**
anabhīpsitadam \| \"kṣaudrālāpaya\" iti pāṭhe svāmi-kṛto vārthaḥ \|
unmāda-bhāvo'yaṁ vaicittya-bhāvāntar-gataḥ \|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prātar āgataṁ haṁsaṁ
dūtaṁ matvāhuḥ---**haṁsa** iti \| **svāgatam** iti suṣṭhv āgataṁ kim ity
abhyāgataṁ prati svāgata-praśnasya yogyatvāt \| yad vā, sad-avasare'smin
yat tvayātrāgataṁ, tac chobhanam ity arthaḥ \| ata **āsyatām**
upaviśyatāṁ, **payaḥ** kṣīraṁ **piba** ca \| evam ātithyena sammānya
prārthayante---**brūhi** iti \| **aṅga** ! iti sādara-sambodhane \| kiṁ
vā, asmākam aṅga-tulya ! he paramātmīya ! ity arthaḥ \| **śaureḥ**
kṛpayā śūra-vaṁśe jātasya asmad-bhartuḥ **kathāṁ** kuśala-vārtāṁ kiñcid
vṛttaṁ vā **brūhi** \| tac ca yuktam evety āhuḥ---**nu** niścitaṁ,
**tvā** tvāṁ **dūtaṁ** **vidāma** vidma iti \|

tatrādau kuśalaṁ pṛcchanti---**kaccid** iti \| **svasti** sukham \|
**ajitaḥ** premṇā na kenacid api vaśīkṛta ity arthaḥ \| eṣā
praṇaya-kopoktiḥ \|

nanu devyo bhavatīnāṁ viraheṇāsau kathaṁ sukham āstām ? iti cet, tarhi
**purā** pūrvam anunayādinā **naḥ** praty **uktaṁ** **kiṁ vā**
**smarati** \| **kiṁ vā** ity eka-padam eva vā, sa-bhrū-bhaṅga-praśne
kiṁ nv ity-ādivat \| yad vā, **puroktaṁ** **no**'smān **vā kiṁ smarati**
?

nanu tad eva sevā-parā yuṣmān kṛtajño'sau smaraty eveti cet, tatra na
viśvasima ity āhuḥ---**cala-sauhṛdo**'sthira-premeti \|

nanu tat-priyatamāḥ ! sthira-sauhṛdo'sau yuṣmān kila kāmayate \| tatra
sa-mānam āhuḥ---**tam** iti \|

nanu, tad-virahārtaḥ kāmado'sau bhoktuṁ yujyata eveti cet, tarhi tam
atraiva **ālāpaya** \| ekasminn eva niṣṭhā dṛḍha-sthiratā yasyāḥ sā \|
anyat tair vyākhyātam \|

tatra yuṣmākam ājñeti yathā yuṣmad-ājñā syād ity arthaḥ \| yad vā,
yuṣmān iti lekhye yuṣmad-ājñeti lekhaka-bhramād iti \|

athavā **striyāṁ** strīṣu madhye **sā evaika-niṣṭhā** evāsminn eva
susthirā, na tu cañcaleti sotprāsoktiḥ \| aho tad-eka-niṣṭhā asmān hitvā
cañcalāṁ yo bhajate, **taṁ** kuto **vayaṁ bhajema** iti bhāvaḥ \| anyat
samam \|

evaṁ śrī-bhagavatā sākṣād virājamānena saṁyoge vidyamāne'pi
prema-viśeṣodrekeṇa tat-svabhāvaja-vaicitryād virahavat kvacid
dainyoktiḥ, atas tādṛśa-premaiva śrī-bhagavad-vaśī-karaṇāya bhavati \|
kintu virahārti-mayatve'pi tasya parama-puruṣārthatvaṁ śrī-bhāgavatāmṛte
bahu vivṛtam eva \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prātar āgataṁ haṁsaṁ dūtaṁ
matvāhuḥ---he **haṁsa** iti\| **svāgatam** iti \| suṣṭhu āgataṁ kim ity
arthaḥ \| yad vā, sad-avasare yat svayam āgataṁ tac chobhanam ity arthaḥ
\| tataś ca **āsyatām** upaviśyatāṁ, **payaḥ** kṣīraṁ **piba** \|

evam ātithyena sambhāvya prārthayante---**brūhi** iti \| **aṅga** iti
sādara-sambodhane \| kiṁ vā, asmākam aṅga-tulya ! he paramātmīya ! ity
arthaḥ \| **śaureḥ** śūrasya vaṁśe kenāpi sarveṣāṁ bhāgyena jātasya
asmad-bhartuḥ **kathāṁ** samudācāraṁ **brūhi** \| tac ca yuktam evety
āhuḥ---**nu** niścitaṁ **tvā** tvāṁ **dūtaṁ vidāma** vidma iti \|

tatrādau kuśalaṁ pṛcchanti---**kaccid** iti \| **svasti** sukham
**ajitaḥ** premṇā na kenacid api vaśīkṛta ity arthaḥ \| ity
antar-īrṣyābhivyaktiḥ \|

nanu devyo bhavatīnāṁ viraheṇāsau kathaṁ sukham āstām ? iti cet, tarhi
**purā** pūrvam anunayādi-samaye **naḥ** praty **uktaṁ**, **kiṁ vā
smarati** ? **kiṁvā** ity eka-padam eva vā \| sa-bhrū-bhaṅga-praśne kiṁ
nv ity-ādivat \| yad vā, **puroktaṁ no**'smān **vā kiṁ smarati** ?

nanu tad-eka-sevā-parā yuṣmān kṛtajño'sau smaraty eva ? iti cet, tatra
na viśvasima ity āhuḥ---**cala-sauhṛdaḥ** asthira-premeti \|

nanu tat-priyatamāḥ ! sthira-sauhṛdo'sau yuṣmān kila kāmayate \| tatra
samānam āhuḥ---**tam** iti \|

nanu, tad-virahārtaḥ kāmado'sau bhajanīya eveti cet, tarhi tam atraiva
**ālāpaya** \| atra tad-dhitāntatvenānyathā prāptatvān na sākṣāc
chvasura-pitur nāma-grahaṇaṁ śaṅkyam \| anyat tu tatra **eka-niṣṭhā**
iti ekasminn eva niṣṭhā dṛḍha-sthiratā yasyāḥ **sā** iti kākūktiḥ
yuṣmad-ājñeti \| atra yathā yuṣmākam ājñā syād ity arthaḥ \| yad vā,
yuṣmān iti lekhye lekhaka-bhrama iti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atraiva kācit purataḥ
samāgacchantaṁ haṁsam ālokyāha---**haṁsa-** ity-ādi \| he **haṁsa** !
**svāgataṁ** sukhenāgatam **āsyatām** \| ehi ehi, **payaḥ** kṣīraṁ
**piba** \|

nanu katham akāṇḍe mayi tavāyam ādaraḥ ? ity āha---**brūhi** ity-ādi \|
he **aṅga** ! **kathāṁ brūhi** \|

tat kathām ahaṁ na jānāmi \| kathaṁ brūyām ? ity āha---**dūtam** ity-ādi
\| **nu** bhoḥ \| **tvāṁ dūtaṁ vidāma** \|

satyaṁ dūta evāsmi \| kaṁ vaktavyaṁ brūhīty āha---**kaccid** ity-ādi \|
**ajitaḥ kaccit svasti āste** ? **āsta** iti yadyapi purā āste iti
pūrvoktaṁ, tathāpi bhūyo vadeti bhāvaḥ \| kiṁ vā, **no**'smān
**smarati**, tatra kaḥ sandehaḥ ? ity āha---**cala-sauhṛdaḥ**
asthira-premānanusmaraty eva \| tasmād yūyaṁ taṁ bhajatety
āha---**kasmāt taṁ bhajāmo vayam** ?

nanu kas tasyāparādhaḥ ? ity āha---**kṣaudrālāpaṁ** kṣaudraṁ madhu
tadvat ālāpa eva yasya, na tu madhurāśayaṁ, tatrāpi **akāmadam**
anabhilaṣita-pradam \|

nanu śrīr yaṁ nityam anu bhajate, taṁ prati katham evaṁ paruṣa-bhāṣiṇyo
bhavatyaḥ ? ity āha---**śriyam ṛte** śriyaṁ vinā tad-vārtā
[dūretyatām]{.mark} ity arthaḥ \| śrīs tāvat tasya doṣaṁ na paśyati
sva-kārya-mātra-sādhikā, **saiva** striyas tāvad asmādṛśya
**eka-niṣṭhā** ekasmin premaṇy eva niṣṭhā yāsām \| ataḥ kṣīṇa-premāṇaṁ
kathaṁ kena prakāreṇa **bhajāma** ity asūyā vyabhicārī bhāvaḥ \|\|24\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 387**): tadaiva daivād āgataṁ haṁsaṁ
dūtaṁ kalpayitvāhuḥ---**haṁsa** iti \| **no**'smān prati **purā** rahasi
**uktaṁ kiṁ vā smarati** \| smaratu mām evety āśayenāhuḥ---**tam** iti
\| yadi ca tad-āgrahaḥ, tadā he **kṣaudra** sauhṛdya-cāñcalyena
kṣudrasya tasya dūta, tam eva **kāmadaṁ** yuvati-jana-kṣobhakam atra
**ālāpaya** āhvaya \| kintu yām āsādya vayaṁ tyaktāḥ, tāṁ **śriyam ṛte**
\| tāṁ solluṇṭhaṁ stauti \| **striyāṁ** madhye **saiva ekatra** tasmin
**niṣṭhā** yasyāḥ, tādṛśī \| tataḥ kathaṁ tasyāṁ nāsajyeta ? iti
vyañjitam \| kākvā sveṣām api tan-niṣṭhatvaṁ vyajya solluṇṭhatvaṁ
darśitam \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kam api haṁsaṁ dūtaṁ
prakalpyāhuḥ---**haṁsa** iti \| nanu bhavatīr vinā sa kathaṁ svasty
āstām ? iti cet, **uktaṁ** **purā**\--na tvādṛśīṁ praṇayinīṁ gṛhiṇīṁ
gṛheṣu paśyāmi \[bhā.pu. 10.60.55\] ity-ādi sva-prema-vākyaṁ smarati kim
? kiṁ vā, **cala-sauhṛdaḥ** san smarati \| nanu smṛtvaiva māṁ
prasthāpitavān atas tad-antikaṁ calata \|

taṁ bhajateti tatrāhuḥ---**kasmād** iti \| sa ced asmān na bhajeta, nāpy
avagacchati, tarhi **vayaṁ kasmād bhajāmaḥ** ? kasmād vā yāmaḥ ? bhoḥ
karuṇā-sindhavaḥ ! tarhi kāma-pīḍitasya tasya kathaṁ nistāraḥ ?
tatrāhuḥ---he **kṣaudra** ! kṣudrasya dūta ! **ālāpaya** atraiva taṁ
**kāmadaṁ** kāma-pīḍitam api darśana-mātreṇaiva kāma-pīḍā-pradam ākāraya
\| sa asmān āyātu, na tu garvavatyo vayaṁ taṁ yāma iti bhāvaḥ \| om iti
gacchantaṁ taṁ matvā punar āhuḥ---yāhy asmān vañcayitvā ekākinī ramate
tāṁ **śriyam ṛte** tam eva kevalam ākāraya \|

nanu sā tad-eka-niṣṭhā kathaṁ parihartuṁ śakyā syāt ? ata
āhuḥ---**striyām** iti jātāv eka-vacanam \| strīṣv asmāsu madhye **sā
eva** kim **eka-niṣṭhā** aikāntikī, na tu vayam ity arthaḥ \|
\"kṣaudrālāpam akāmadam\" iti pāṭhe **kṣaudraṁ** madhu, tadvan
madhurālāpa-mātraṁ yasya, tam **akāmadam** arati-pradaṁ, **taṁ śriyam
ṛte vayaṁ kasmād bhajāmaḥ** ? kintv anādṛtā satī saiva punaḥ punar
bhajatu, yato'smādṛśyo māninyaḥ striyaḥ, **striyāṁ** strīṣu madhye
**eka-niṣṭhāḥ** ekatraiva sva-māna-siddhau niṣṭhā yāsāṁ tāḥ \|\|24\|\|

**\...**

**\|\| 10.90.25 \|\|**

**śrī-śuka uvāca---**

**itīdṛśena bhāvena kṛṣṇe yogeśvareśvare \|**

**kriyamāṇena mādhavyo lebhire vaiṣṇavīṁ**[^13] **gatim \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** ittham \| **bhāvena**
premṇā \| **mādhavyo** mādhava-bhāryāḥ \| atīva-prema-vaśa-vivaśānāṁ
kṣaṇika-viyoge'pi citta-vibhramo bhavaty eveti bhāvaḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : itīdṛśena** ity-ādi \|
**īdṛśena** evaṁ-vidhena **bhāvena** mādhave kriyamāṇena **vaiṣṇavīṁ**
**gatiṁ** bhāgavatīṁ bhaktiṁ **lebhire**, animittā bhāgavatī bhaktiḥ
siddher garīyasī \[bhā.pu. 3.25.23\] iti \| yasyā lakṣaṇaṁ tenāsāṁ
parama-bhāgavatatvam āyātam \| tena satsv api bahuṣu upāsanā-śarīreṣu
prema-mātraika-niṣṭhāyām upāsanāyāṁ pati-bhāvena bhajana-kṣamaṁ śarīram
eva svarūpa-yogyam, tat tu śrī-kṛṣṇopāsanāyām eva tasya
paramānanda-mūrtitvāt \| tāsāṁ cānanya-sādhāraṇānurāgavattvāt,
sarvendriya-pravṛttyā tatra praveśāt \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ phalitaṁ
tādṛśa-premaiva \| evaṁ śrī-bhagavad-vaśīkaraṇa-premavatīnāṁ tāsāṁ
māhātmyam āha---**iti** iti \| ataḥ kiṁ vā anenokta-prakāreṇa ya īdṛśa
ukta-sadṛśo **bhāvaḥ**, tena \| sa ca bhāvas tasyaiva māhātmyād ity
abhiprāyeṇāha---**kṛṣṇe** sarvathā sarva-cittākarṣaka iti \| anyeṣāṁ
cāsau sudurlabha ity āśayenāha---**yogeśvarāṇām** api **īśvare**,
kathañcit prayatnena manasā sevye \|

yad vā, kiṁ ca yogeti sva-śakti-viśeṣeṇa pratyekaṁ sarvāsām eva tāsāṁ
sarvathā yugapad ramaṇād ity arthaḥ \| **kriyamāṇena** sadā
vidhīyamāneneti tasmiṁs tāsām atṛptir bhāvānivṛttiś coktā \|
**madhavyo** madhu-vaṁśodbhavasya tasya patnyaḥ \| **viṣṇur**
nijāśeṣaiśvarya-prakaṭanena viśva-vyāpako bhagavān śrī-kṛṣṇa eva,
tadīyāṁ **gatiṁ** daśāṁ **lebhire**, yādṛśo'sau syāt tā api tādṛśya eva
bhaveyur ity arthaḥ \|

yad vā, **gatiṁ** parama-vilāsa-prakāraṁ priya-jana-paravaśo'yaṁ mayaiva
saha sadā bahudhā viharann āste \| na kathañcit kadācid api viyujyata
ity-ādinā lakṣaṇaṁ pratyekaṁ sākṣād anvabhavan ity arthaḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ bhaṇitaṁ
phalita-tādṛśa-premavatīnāṁ tāsāṁ māhātmyam āha---**iti** iti \|
anenokta-rītikena **īdṛśena** cānyenānyena **kṛṣṇe** svayaṁ bhagavati \|
ata eva yogeśvare parama-durlabhe ity arthaḥ \| kriyamāṇena sadā
vidhīyamāneneti tasmiṁs tāsām atṛptir bhāvānivṛttiś ca sūcitā \|
**madhavyo** madhu-vaṁśodbhavasya tasya patnyaḥ \| **viṣṇuḥ** svayaṁ
bhagavattvāt sarva-vyāpakaḥ śrī-kṛṣṇa eva, tadīyāṁ **gatiṁ** daśāṁ
**lebhire** yādṛśa evāsau syāt, tā api tādṛśya eva bhaveyur ity arthaḥ
\|

yad vā, sa yathā sarva-vyāpakaḥ, tathā tā api tasya vyāpikā jātā ity
arthaḥ \| \"paramām\" iti pāṭhe tv aprakaṭa-rūpām alaukikīm ity arthaḥ
\| śānacaḥ prayogeṇa vyavadhānāvagatyā kāsāṁcid arjuna-parājayānantaraṁ
gaty-antaraṁ tu māyika-mātram ity abhyupagatam \| tac ca yuktaṁ
vivāha-prasaṅge tāsāṁ tat-svarūpa-śaktitvena darśitatvāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** **itīdṛśena vaiṣṇavīṁ** sarvatra
paripūrṇasya śrī-kṛṣṇasya **gatiṁ lebhire** \| tatra **kriyamāṇair** api
vartamāna-prayogeṇa vyavadhānaṁ ca nirastam \| ataḥ kāsāṁcid
arjuna-parājayānantara-gaty-antaraṁ māyikam evety abhyupagatam
\|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---**iti**
ity-ādi \| evaṁ prakāreṇa bhāvena vaicittyākhyena bhāvena \| kīdṛśena ?
**kṛṣṇe kriyamāṇena** \| kṛṣṇe kīdṛśe ? **yogeśvarāṇām** api **īśvare**
\| **mādhavyo** mahiṣyaḥ \| **vaiṣṇavīṁ gatiṁ lebhire** vaiṣṇavīyāṁ
gatiṁ rukmiṇī-sādṛśyaṁ rukmiṇī yathā nitya-priyā tathaivābhavan ity
arthaḥ \| viṣṇuḥ śrī-kṛṣṇaḥ, tat-svarūpā vaiṣṇavī tasyeyam iti vā
vaiṣṇavīha rukmiṇī vaiṣṇavīyām ity arthe vaiṣṇavīti chāndasam \| athavā
viṣṇuḥ śrī-kṛṣṇaḥ, **vaiṣṇavīṁ** viṣṇu-devatākāṁ **gatiṁ** prema
\|\|25\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 388) :** atha tāsāṁ
tad-vidhāśeṣa-vipralambhānantarajaṁ nityam eva sarvātmaka-sambhogam
āha---**itīdṛśena** \| **viṣṇoḥ** śrī-kṛṣṇasya eva sambandhinīṁ
**gatiṁ** nitya-saṁyogaṁ **lebhire** \| atra hetuḥ---**mādhavyaḥ**
madhu-vaṁśodbhavasya śrī-kṛṣṇasyaiva nitya-preyasyas tāḥ \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāsām
etādṛśa-śrī-kṛṣṇa-viṣayaka-bhāvavatīnāṁ kiṁ prāpyaṁ vastv ity apekṣāyām
āhuḥ---**iti** iti \| **vaiṣṇavīṁ** vaiṣṇava-prāpyāṁ prema-bhaktim eva
tāsām aprākṛtīnāṁ bhagavan-nitya-preyasīnāṁ sac-cid-ānanda-vapuṣāṁ
brahma-rasāsvādādhika-bhagavan-mādhuryāsvādavatīnāṁ punar
mokṣādi-phala-prāpty-abhāva-sambhavāt premādhikyam evety arthaḥ \| yad
vā, vaiṣṇavīṁ viṣṇos tasyaiva kṛṣṇasya bhāvonmāda-prauḍhimnā
tādātmya-mayīṁ rāsāntardhāne vraja-sundaryo nānā-praśnādy-anantaram
unmādasya prauḍhimnā yathā kṛṣṇo'haṁ paśyata gatim iti
kṛṣṇa-tādātmya-mayīṁ lebhire tathaivaitā api kurary-ādi-praśnānantaraṁ
tām evety arthaḥ \| prema-vaicittyādi-kṛṣṇa-tādātmyādi-daśā
anurāga-vilāsā eva yadu-mahiṣīṇām anurāga-paryantā daśā
śrīmad-ujjvala-nīlamaṇau vyākhyātā eva \|\|25\|\|

**\...**

**\|\| 10.90.26 \|\|**

**śruta-mātro'pi yaḥ strīṇāṁ prasahyākarṣate manaḥ \|**

**uru-gāyoru-gīto vā paśyantīnāṁ ca kiṁ punaḥ \|\|**

**śrīdhara-svāmī (bhāvārtha-dīpikā) :** tāsāṁ kṛṣṇe evaṁ-bhūto bhāvo
nāticitram ity āha---**śruta-mātro'pi** iti \| **urubhir** **gāyair**
gītair urudhā gīto vā, yaiḥ kaiścid api gītaiḥ kathābhiḥ, kathañcid api
gīto vety arthaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *evaṁ-bhūtaś*
citta-vibhrama-karaḥ \| *bhāvaḥ* premā \| *urubhir* anantaiḥ \| urudhā
anekadhā \| *ity artha* iti---yena kenacit saṁskṛtena prākṛtena vā
*gītena* **gīto**'pi śrī-kṛṣṇaś cec ceta-ākarṣaṇaṁ karoti, tadā kim u
vaktavyaṁ **paśyatāṁ** ceta-ākarṣaṇaṁ vṛttam iti kaimutyam uktam
\|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ strīṇām eva
tat-karaṇaka-sukhākarṣaṇavattāṁ darśayann āha---**śruta-mātro'pi**
ity-ādi \| śravaṇa-manana-nididhyāsanair nahi bhagavati mano-layo
bhavati, āsāṁ tu śravaṇa-mātreṇaiva katham etat ? tatrāha---yaḥ svayam
eva śrī-kṛṣṇaḥ **prasahya** balād balātkāreṇa tāsāṁ **mana ākarṣayati**
śravaṇa-mananādivatāṁ tu mano madīya-mānasam api kadācid vaśīkaroti na
vā, **paśyantīnāṁ** tu yan mana ākṛṣyate, tat **punaḥ kim** ? \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śruta-mātro'py**
**uru-gāya** uru gāyo gīto vāpi **strīṇāṁ mana ākarṣati**\| sākṣāt
**paśyantīnāṁ** tu **mana ākarṣati** iti **kiṁ punar** vaktavyam ? ity
arthaḥ \| pāṭhāntare'pi sa evārthaḥ \| tatra śravaṇe
cittābhiniveśāpekṣayā gāne ca teṣāṁ vyākhyānusāreṇa kiñcit
sambandha-mātreṇa tasya nyūnatāpekṣayā vā-śabdaḥ \| anyat tair
vyākhyātam \|

yad vā, uru-gāyair bahu-gītair urudhā gīto vākarṣatīti kiṁ vaktavyam ?
tatrāpi kiṁ punar vaktavyam paśyantīnāṁ tv ākarṣatīty arthaḥ \| evaṁ
śravaṇāder yathottaraṁ śraiṣṭhyaṁ sidhyed eva \| atas tat-patnīnāṁ
mahā-saubhāgyavatīnāṁ sadā tena saha bahudhā viharantīnāṁ tāsāṁ tādṛśo
bhāvo yukta eveti bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tasyāpi māhātmyam
āha---**śruta-mātro'pi yaḥ strīṇāṁ mana ākarṣati** \| **urubhir gāyair**
gītaiḥ prabandhair uru yathā syāt, tathā **gītas** tad-viṣayīkṛto vā
**kiṁ punaḥ** tatrāpi sākṣāt **paśyantīnāṁ** tu kiṁ punar vaktavyam ?
ity arthaḥ \| \"kutaḥ punaḥ\" iti pāṭhe'pi sa evārthaḥ \| atas
tat-patnīnāṁ svābhāvika-mahā-premavatīnāṁ sadā tena saha viharantīnāṁ
tāsāṁ tādṛśa eva bhāvo yuktaḥ kvacid anyathā śravaṇaṁ tu munīnām api
moha-śravaṇād eva, ity aṅgopadiśanty eke vismṛtya prāg udāhṛtam itivat
\[bhā.pu. 10.57.31\] iti bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** nanu tāsāṁ yadīdṛk daśā
bhaviṣyati, tat kim ? ity āha---**śruta-mātro'pi** ity-ādi \| yaḥ
śrī-kṛṣṇaḥ **śruta-mātro'pi strīṇāṁ manaḥ prasahya ākarṣate**, sa eva
**paśyantīnāṁ** yad ākarṣiṣyati, tat kim ? tatrāpi yābhiḥ saha satataṁ
viharati, tāsāṁ tu yad evaṁ bhaviṣyati, tat kiṁ vaktavyam iti śeṣaḥ \|
kīdṛśaḥ ? **uru-gāyaiḥ** puṇya-ślokaiḥ uru yathā syāt tathā gītam \|
**vā** ity āścarye \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : urubhir gāna**-prabandhair
uru yathā syāt tathā **gītaḥ** sa **paśyantīnāṁ** tu **kuta** iti śabdas
tv-arthe \|\|26\|\|

**\...**

**\|\| 10.90.27 \|\|**

**yāḥ samparyacaran premṇā pāda-saṁvāhanādibhiḥ \|**

**jagad-guruṁ bhartṛ-buddhyā tāsāṁ kiṁ varṇyate tapaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **yā** rukmiṇy-ādyāḥ \|
**kiṁ**-śabdas tapo-mahattvaṁ vakti \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** evaṁ sāmānyataḥ
strīṇāṁ bhajane svarūpa-yogyatām uktvā viśeṣam āha---**yā** ity-ādi \|
**yāḥ** punar **bhartṛ**-bhāvena **premṇā** pāda-saṁvāhanādibhiḥ
paryacaran, **tāsāṁ** **tapaḥ kiṁ varṇyate** ? anyeṣāṁ tu bhāvāntareṇa
bhajatāṁ tapo varṇayituṁ śakyata eveti bhāvaḥ \| ataḥ sarvajña-janebhyo
bhartṛ-bhāvena bhajanam eva śreya iti rahasyam \|\|27\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas tā eva
parama-dhanyāḥ, na tv anye kecaneti bhāva-viśeṣodayenāha---**yā** iti \|
**samyak** tad-anyāśeṣāpekṣayā tat-tad-eka-niṣṭhatvādinā **paryacarann**
asevanta \| ādi-śabdāt **pāda**-prakṣalaṇa-keśa-prasādhana-vījanādayaḥ
\| **jagatāṁ** śrī-brahmādīnāṁ sarveṣām api **guruṁ** parama-pūjyam iti
mahā-daurlabhyam uktam \| **bhartṛ-buddhyā** patitvenety arthaḥ \|
**tapo** bhāgyaṁ **kiṁ varṇyate** ? api tu tan-māhātmyaṁ varṇayituṁ na
śakyata ity arthaḥ \| **bhartṛ-buddhyā** ity anenātmanaḥ
śrī-bādarāyaṇinā śrī-gopī-bhāvaḥ sūcita eva \| sarvathā sarvataḥ
premṇotkṛṣṭatare'pi vraja-vadhū-bhāve bhāva-viśeṣeṇātṛptyā
svacchanda-sevāpekṣayā bhartṛtvasyaiva bahu-mānād iti \| itthaṁ
śrī-mahiṣy-ādibhiḥ saha vividha-krīḍārthaṁ śrī-bhagavaty api gārhasthyam
evādṛtya tan-māhātmyaṁ darśitam iti \| kiṁ vā, aho kiṁ vaktavyam,
nija-priyatamās tās tena tathānugṛhītā iti \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atas tā eva dhanyāḥ, na tv
anye kecaneti bhāva-viśeṣodayenāha---**yā** iti \| **yāḥ** kāścid anyā
api **bhartṛ-buddhyā** bhāvanā-mātra-gamyenāpi bhartṛtvena na tu
sākṣād-bhartṛtvena yaḥ **premā**, tena yāni **pāda-saṁvāhanādīni**
mānasa-rūpāṇi, tair **jagad-guruṁ** parama-puruṣottamaṁ **samyak**
tad-eka-niṣṭhayā **paryacaran** asevanta ity arthaḥ \| **tāsāṁ tapas**
tad-upāsanā-bhāgyaṁ **kiṁ varṇyate**, api tu varṇayituṁ na śakyata ity
arthaḥ \| sākṣād-bhartṛtvena nityam eva tathā sevamānānāṁ tāsāṁ vārtā
dūrata eveti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tad evāha---**yāḥ
samparyacarann** ity-ādi \| yā mādhavyaḥ **jagad-guruṁ** śrī-kṛṣṇaṁ
**bhartṛ-buddhyā** **samyak paryacaran,** tatrāpi **premṇā** \| nanu
kāmena **pāda-saṁvāhanādibhiḥ** kriyābhiḥ **tāsāṁ** **tapaḥ kiṁ
varṇyate** ? tad varṇanīyaṁ na bhavati \| anyasyānyad varṇayituṁ
śakyate, na tad iti bhāvaḥ \| ato ye māṁ bhajanti dāmpatye tapasā
vrata-caryayā \[bhā.pu. 10.60.52\] iti pūrvaṁ yad vyākhyātaṁ, tat sādhu
\|\|27\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tāsāṁ kiṁ tapo varṇyate** ?
naiva varṇyate, kintu nitya-siddhā eva tā iti bhāvaḥ \| yad vā, tāsu
madhye kāsāñcit sādhana-siddhānāṁ kīdṛśaṁ prāktanaṁ tapa iti ced
atrāha---**yā** iti \|\|27\|\|

**\...**

**\|\| 10.90.28 \|\|**

**evaṁ vedoditaṁ dharmam anutiṣṭhan satāṁ gatiḥ \|**

**gṛhaṁ dharmārtha-kāmānāṁ muhuś cādārśayat padam \|\|**

**śrīdhara-svāmī (bhāvārtha-dīpikā) : padaṁ** sthānam \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **gṛhaṁ** gṛhastham \|
**padaṁ** sthānam \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dharmādi-parā api
svācāreṇa śikṣayitvā samuddhṛtā ity āśayenāha---**evam** iti \|
anenokta-prakāreṇa \| **satāṁ gatir** iti sādhuṣu kṛpayā
sad-dharma-pravartanārtham iti \| kiṁ vā, **satāṁ** dharmādi-parāṇāṁ
**gatir** gamya iti \| tais teṣām api sa eva sādhya iti \| yad vā,
sva-bhaktānām eva sukhārtham iti bhāvaḥ \| muhur ity anutiṣṭhann ity
anena **adarśayad** ity anenaiva vānvayaḥ \| tataś ca darśane
paunaḥpunyaṁ tad-dārḍhy-artham \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tasya krīḍātvenaiva
sphuṭaṁ pratīyamānaṁ caritaṁ varṇayitvā tādṛśatvam eva vaidha-karmaṇy
apy atidiśan sarveṣām api śarmadatvam āha---**evaṁ satāṁ gatiḥ**
tat-krīḍaika-parama-bhaktānāṁ **gatiḥ** san vedoditaṁ **dharmaṁ**
yajñādikaṁ ca muhur anutiṣṭhan **gṛhaṁ** khalu **dharmārtha-kāmānāṁ
padam** ity apy **adarśayat** \| anyebhya upādiśad iti yataḥ **satāṁ**
tat-krīḍaika-jīvānāṁ dharmādi-parāṇāṁ ca **gatir** āśrayaḥ \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : padaṁ** sthānam \|\|28\|\|

**\...**

**\|\| 10.90.29 \|\|**

**āsthitasya paraṁ dharmaṁ kṛṣṇasya gṛha-medhinām \|**

**āsan ṣoḍaśa-sāhasraṁ mahiṣyaś ca śatādhikam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **param**
atithi-pūjanādinotkṛṣṭam \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathā
tad-gārhasthya-bhūtānāṁ śrī-bhagavat-putrādīnāṁ sarveṣāṁ yādavānām api
māhātmyam uktvānuvāda-pūrvakaṁ varṇayati---**āsthitasya** ity-ādīnāṁ
**param** utkṛṣṭaṁ prāyaḥ sarveṣām apy āśramiṇām āśrayatvāt \| tad
uktaṁ---

> bhikṣā-bhujaś ca ye kecit parivrāḍ-brahmacāriṇaḥ \|
>
> te'py atraiva pratiṣṭhante gārhasthyaṁ tena vai varam \|\| iti \|

yad vā, **paraṁ** mukhyaṁ mukhya-kalpatvena kṛtatvāt **kṛṣṇasya**
aśeṣaiśvarya-prakaṭanārtham avatīrṇasya svayaṁ bhagavataḥ \| yad vā,
tad-dharmānuṣṭhāna-mādhuryeṇāpi sarva-cittākarṣakasya \| **tu**-śabdo
bhede \| mahā-**mahiṣyas** tāvad aṣṭāv āsann eva ṣoḍaśa-sāhasraṁ
**mahiṣyas tu śatādhikaṁ** yathā syāt tathāsan \| \"mahiṣyaś ca\" iti
pāṭhe'pi sa evārthaḥ \|\|29\|\|

[\[?\]]{.mark} dharmādīnāṁ sarveṣāṁ yādavānām api māhātmyam
uktvānuvāda-pūrvakaṁ varṇayiṣyann anuṣṭhita-dharmam eva
prapañcayati---**āsthitasya** ity-ādinā, jajñire \[bhā.pu. 10.90.39\]
ity-antena \| param utkṛṣṭaṁ prāyaḥ sarveṣām apy āśramiṇām āśrayatvāt \|
tad uktaṁ---

> bhikṣā-bhujaś ca ye kecit parivrāḍ brahmacāriṇaḥ \|
>
> te'py atraiva pratiṣṭhante gārhasthyaṁ tena vai varam \|\| iti \|

yad vā, **mukhyaṁ** mukhya-kalpatvena kṛtatvāt \| kṛṣṇasya
aśeṣaiśvarya-prakaṭanārtham avatīrṇasya bhagavataḥ \| kiṁ vā,
tad-dharmānuṣṭhānena sarva-cittākarṣakasya \| **tu**-śabdaś
cārthe'nuktvā aṣṭau samuccinoti \| yad vā, suprasiddhena prāyikatvena vā
tad-anuktiḥ \| tataś ca tu-śabdo viśeṣe, anyāśeṣa-gṛhibhyo vailakṣaṇyāt
\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā tad-gārhasthya-bhūtānāṁ
śrī-bhagavat-putrādīnāṁ sarveṣāṁ yādavānām api māhātmyam
uktvānuvāda-pūrvakaṁ varṇayati---**āsthitasya** ity-ādīnāṁ **param**
utkṛṣṭaṁ prāyaḥ sarveṣām apy āśramiṇām āśrayatvāt \| tad uktaṁ---

> bhikṣā-bhujaś ca ye kecit parivrāḍ brahmacāriṇaḥ \|
>
> te'py atraiva pratiṣṭhante gārhasthyaṁ tena vai varam \|\| iti \|

yad vā, **paraṁ** mukhyaṁ mukhya-kalpatvena kṛtatvāt **kṛṣṇasya**
aśeṣaiśvarya-prakaṭanārtham avatīrṇasya svayaṁ bhagavataḥ \| yad vā,
tad-dharmānuṣṭhāna-mādhuryeṇāpi sarva-cittākarṣakasya \| **tu**-śabdo
bhede \| mahā-**mahiṣyas** tāvad aṣṭāv āsann eva ṣoḍaśa-sāhasraṁ
**mahiṣyas tu śatādhikaṁ** yathā syāt, tathāsan \| \"mahiṣyaś ca\" iti
pāṭhe'pi sa evārthaḥ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.30 \|\|**

**tāsāṁ strī-ratna-bhūtānām aṣṭau yāḥ prāg udāhṛtāḥ \|**

**rukmiṇī-pramukhā rājaṁs tat-putrāś cānupūrvaśaḥ \|\|**

**śrīdhara-svāmī (bhāvārtha-dīpikā) :** yā **rukmiṇī-pramukhā aṣṭāv
udāhṛtāḥ prāk** \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāsāṁ** sarvāsāṁ madhye \|
**tat-putrā** rukmiṇy-ādy-aṣṭa-mahiṣy-ātmajāḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : strīṣu** śrī-pārvaty-ādiṣu
**ratna**-bhūtānāṁ śreṣṭhatamānām ity arthaḥ \| **tāsāṁ putrāś**
cānukrameṇa **udāhṛtā** eva \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** **strīṣu** taj-jātiṣu
**ratnānāṁ** śreṣṭhatamānāṁ **tāsāṁ putrāś** cānukrameṇa **udāhṛtā** eva
\|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yā** rukmiṇī-pramukhām
aṣṭau **tā udāhṛtā** uktāḥ \| **tat-putrāś** ca **udāhṛtāḥ**, uktāḥ
**prāg** eva \|\|30\|\|

**\...**

**\|\| 10.90.31 \|\|**

**ekaikasyāṁ daśa daśa kṛṣṇo'jījanad ātmajān \|**

**yāvatya ātmano bhāryā amogha-ratir**[^14] **īśvaraḥ \|\|**

**śrīdhara-svāmī (bhāvārtha-dīpikā) :** evam
aṣṭottara-śatādhika-ṣoḍaśa-sahasra-mahiṣīṇāṁ putrā lakṣam ekam
aśīty-uttaraika-ṣaṣṭhi-sahasrāṇi ca bhavanti \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāsāṁ sarvāsāṁ
putra-saṅkhyāṁ nigamayati---*evam* iti \| **amogha-ratir** iti sarvāsām
abandhyātvam āha \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : amogha-ratiḥ**
avyartha-kāmaḥ, avyartha-saṅkalpa iti yāvat \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evānusmārayati---**ekaikasyām** iti \| **yāvatyo** **bhāryās** tāvatīṣv
eva **ekaikasyām ātmajān** svānurūpān putrān ity arthaḥ \| **hi** yataḥ
\| **amogha-ratiḥ** avyartha-krīḍaḥ satya-saurato vā \| tatraiva hetur
**īśvaraḥ** sākṣād bhagavān iti \| yad vā, nanu sarvāsu
sama-sāṅkhyātmaja-jananaṁ kathaṁ sambhavet ? tatrāha---**īśvaraḥ**
sarvaṁ kartuṁ samartha ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad
evānusmārayati---**ekaikasyām** iti \| **yāvatyo bhāryās** tāvatīṣv eva
**ekaikasyāṁ daśa daśa** eva **ātmajān** svānurūpān putrān ity arthaḥ \|
**hi** yataḥ \| **amogha-ratiḥ** avyartha-surata-vṛttāntaḥ \| evaṁ tāsu
sarva-prākaṭya-samayaṁ daśaiva ṛtavo daśaiva ca svecchayā
tadīya-parama-jyotir-gama-carama-dhātv-ādhānāni jajñire iti jñeyam\|
tatra hetur **īśvara** iti \| tasyeśvaratvān naitāvad evāścaryam iti
bhāvaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : amogha-ratiḥ**
avyartha-kāmaḥ avyartha-saṅkalpa iti yāvat \|\|31\|\|

**\...**

**\|\| 10.90.32 \|\|**

**teṣām uddāma-vīryāṇām aṣṭādaśa mahā-rathāḥ \|**

**āsann udāra-yaśasas teṣāṁ nāmāni me śṛṇu \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣām
eka-lakṣāśīty-uttara-ṣaṣṭhi-sahasrāṇāṁ madhye **teṣām aṣṭādaśānām**
\|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : uddāma-vīryāṇām** iti \|
yadyapi sarva eva te'nanta-prabhāvāḥ, tathāpi **teṣāṁ** madhye
**aṣṭādaśa** ity arthaḥ \| **mahā-rathā** mahā-bala-vikramāḥ \| ata eva
**udāra-yaśasaḥ** \| yad vā, **mahārathā** iti vīratve śraiṣṭhyam uktam
\| sat-karmādāv apy āha---**udāra**- iti \| **me** matto'nye kecit teṣāṁ
nāmāntarāṇy apy āhuḥ \| mayā tu mukhyāni nirdhāryaiva kathyata iti
bhāvaḥ \|\|32\|\|

**teṣām uddāma-vīryāṇām aṣṭādaśa mahā-rathāḥ \|**

**āsann udāra-yaśasas teṣāṁ nāmāni me śṛṇu \|\|**

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : uddāma-vīryāṇām** iti \|
yadyapi sarva eva te mahā-prabhāvāḥ, tathāpi teṣāṁ madhye **aṣṭādaśa**
ity arthaḥ \| **mahā-rathā** mahā-bala-vikramāḥ \| ata eva
**udāra-yaśasaḥ** \| yad vā, **mahārathā** iti vīratve śraiṣṭhyaṁ,
sat-karmādāv apy āha---**udāra-** iti \| **me** mattaḥ **śṛṇv** iti \|
anye kecit teṣāṁ nāmāntarāṇy apy āhuḥ, śraiṣṭhya-nirdhāraṇāt mayā tu
sarvaṁ nirdhāryaiva kathyata iti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.33-34 \|\|**

**pradyumnaś cāniruddhaś ca dīptimān bhānur eva ca \|**

**sāmbo madhur bṛhadbhānuś citrabhānur vṛko'ruṇaḥ \|\|**

**puṣkaro vedabāhuś ca śrutadevaḥ sunandanaḥ \|**

**citrabāhur virūpaś ca kavir nyagrodha eva ca \|\|**

**śrīdhara-svāmī (bhāvārtha-dīpikā) :** **aniruddhaś** ceti \| ataḥ
putrāṇāṁ madhye saptadaśaiva mahārathā jñeyāḥ \| athavā aniruddha-nāmāpi
kaścit putra eveti \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato'**niruddho**'pi
mahārathatvenoktaḥ, *ato* hetoḥ\| evaṁ cāṣṭādaśa-mahārathā etad-ādau
tāsām uddāmety-ādīnāṁ putrāṇāṁ prakṛtatvāt tatra
pautra-svīkāreṇāsvārasyaṁ pratīyate tan-nivṛtty-artham āha---*athavā*
iti \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dīptimāṁś ca \| eva api,
bhānur api \| evam agre'pi \| aniruddhādayaḥ kecit prāg
eka-ṣaṣṭitamādhyāye'nuktā, dīptimāṁs tāmra-taptādyā rohiṇyās tanayā
hareḥ \[bhā.pu. 10.61.18\] ity-ādya-śabdād gṛhītāḥ \| kiṁ ca, anyāsāṁ
kāsāṁcit putreṣu mukhyā jñeyāḥ \|\|33-34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** **pradyumna** iti yugmakam \|
aniruddhādayaḥ kecit prāg eka-ṣaṣṭitamādhyāye uktā api dīptimāṁs
tāmra-taptādyā rohiṇyās tanayā hareḥ \[bhā.pu. 10.61.18\] ity-ādi-śabdād
gṛhītāḥ \| kiṁ ca, nānyāsāṁ kāsāṁcit putreṣu mukhyā jñeyāḥ \|
**citrabarhi**-sthāne \"citrabāhuḥ\" kvacit, **varūtha**-sthāne
\"virūpaḥ\" kvacit \|\|33-34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aniruddha**-nāmāpi kaścit
putra eva jñeyaḥ, putra-prakaraṇāt \|\|33\|\|

**\...**

**\|\| 10.90.35 \|\|**

**eteṣām api rājendra tanujānāṁ madhu-dviṣaḥ \|**

**pradyumna āsīt prathamaḥ pitṛvad rukmiṇī-sutaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eteṣām uktānuktānāṁ madhye
prathamaḥ sarva-jyeṣṭhaḥ pitṛvat sarva-karmāṇīti \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : madhudviṣa** iti \|
mahādi-daitya-madhu-vadhena śrī-bhagavato mahā-bala-parākramādikam \|
atas tat-putrāṇām api sūcitam, tathāpi teṣāṁ madhye **prathamaḥ**
śreṣṭhaḥ \| tatra hetuḥ---**pitṛvad** iti, pitṛ-tulyatvād ity arthaḥ \|
tatrāpi hetuḥ---**rukmiṇī** iti \| sarva-mahiṣīṣu jyeṣṭhāyāḥ
jyeṣṭha-putratvād ity arthaḥ \| he **rājendra** ! iti rāja-kule sarvatra
tat-prasiddhyā tat tvayā vijñāyata eveti bhāvaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** **madhudviṣa** iti \|
pitṛ-parākramavat putrāṇām api parākramaḥ sūcitaḥ \| tathāpi **teṣāṁ**
madhye **prathamaḥ** śreṣṭhaḥ \| tatra hetuḥ---**pitṛvad** iti,
pitṛ-tulyatvād ity arthaḥ \| tatrāpi hetuḥ---**rukmiṇī-suta** iti \|
sarva-mahiṣī-śreṣṭhāyāḥ śreṣṭha-putratvād ity arthaḥ \| he **rājendra**
! iti rāja-kule sarvatra prasiddhyā tvayā vijñāyata eveti bhāvaḥ
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.36 \|\|**

**sa rukmiṇo duhitaram upayeme mahā-rathaḥ \|**

**tasyāṁ tato'niruddho'bhūt nāgāyuta-balānvitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **sa** pradyumnaḥ \|
**tasmāt** pradyumnāt \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahāratha iti
rāja-varga-nirjayena yuddha-madhye rukmavatī-haraṇāt \| tac ca prāg
uktam eva \| tatas tasmāt pradyumnāt nāgāyutasya balenānvita iti tasyāpi
mahārathatvaṁ sūcitam eva \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahāratha iti \|
rāja-varga-nirjayena yuddha-madhye rukmavatī-haraṇāt \| tatas tasmāt
pradyumnāt nāgāyutasya balenānvita iti ca loka-līlānukaraṇa-rītyaiva
vastutas tv īśvara eveti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.37 \|\|**

**sa cāpi rukmiṇaḥ pautrīṁ dauhitro jagṛhe tataḥ \|**

**vajras tasyābhavad yas tu mauṣalād avaśeṣitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa cāpy aniruddho'pi \|
tatas tad-anantaram \| tasyāniruddhasya yo vajraḥ \| mausalān
musala-kṛtād upaplavāt \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca api, so'pi \| na
kevalaṁ śrī-pradyumna eva mātuleyīm upayeme, kintv aniruddho'pīti
ca-śabdārthaḥ \| api eva rukmiṇa eva \| yad vā, pautrīm api
śrī-bhagavatā saha tasya dveṣeṇa vivoḍhum ayogyam apīty arthaḥ \|
tad-ākhyānaṁ prāg uktam eva \| dauhitro rukmiṇa eva, tatas tasmād
aniruddhāt \| mauṣalāt muṣala-hetuka-yuddhaja-sarva-saṁhārāt \|
avaśeṣitaḥ kulāvaśiṣṭatayā śrī-bhagavatā rakṣita ity arthaḥ \| evaṁ
tasya māhātmyārtham eva mahā-durvārtāpi sūcitā \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ śrī-pradyumna eva
mātuleyīm upayeme kintv aniruddho'pīti cāpi-śabdārthaḥ \| dauhitro
rukmiṇa eva tatas tasmād aniruddhāt \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.38 \|\|**

**pratibāhur abhūt tasmāt subāhus tasya cātmajaḥ \|**

**subāhoḥ śāntaseno'bhūc chatasenas tu tat-sutaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmād vajrāt \| tasya ca
pratibāhoḥ \| tat-sutaḥ śāntasena-sutaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasmād vajrāt \| tasya
pratibāhuś ca tasyopasenasya sutaḥ \| bhadrasenasya putrādīnām anuktiḥ
prāyas tad-antatvāt tat-kulasya \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhadrasenasya putrādīnām
anuktiḥ prāyaḥ sāṅkaryādi-vaṁśa-lopārambhāt \| śrutasenas tv iti pāṭhaḥ
kvacit \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.39 \|\|**

**na hy etasmin kule jātā adhanā abahu-prajāḥ \|**

**alpāyuṣo'lpa-vīryāś ca abrāhmaṇyāś ca jajñire \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etasmin kule
śrī-kṛṣṇa-kule \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** uktānāṁ vajrādīnāṁ
sarveṣām anyeṣāṁ ca tat-kula-jātānāṁ māhātmyaṁ prāyaḥ
sāmyenaikatraivāha---neti \| hi eva \| naiva \| ca tu \| asmin
śrī-bhagavadīyā yādave vā kule jātās tu, adhanyā dhana-bhāgya-hīnāḥ \|
pāṭhāntaraṁ spaṣṭam \| hi niścitam \| yad vā, hi api, alpāyur-ādayo'pi
naiva jajñire \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** etasmin bhagavat-kule \|
śuddha-kṣatriya-pitṛ-mātṛ-paryante \| adhanāḥ dhana-hīnāḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.40 \|\|**

**yadu-vaṭśa-prasūtānāṁ puṁsāṁ vikhyāta-karmaṇām \|**

**saṅkhyā na śakyate kartum api varṣāyutair nṛpa \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu śrī-baladevādīnām
api sarva-yādavānāṁ putra-pautrādīn visṭārya kathayeti ceti,
tatrāha---yadv iti \| vikhyāta-karmaṇām api, kiṁ punar anyeṣām ity
arthaḥ \| ata eva śrī-māthureṣu prasiddhir iyaṁ---baddha-mukuṭā rājāna
eva yādavāḥ ṣaṭ-pañcāśat koṭaya iti \| he nṛpeti paramāścaryāt
\|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vikhyāta-karmaṇām api kiṁ
punar anyeṣām ity arthaḥ \| ata eva śrī-māthureṣu prasiddhir iyaṁ
baddha-mukuṭā rājāna eva yādavāḥ ṣaṭ-pañcāśat koṭaya iti \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.41 \|\|**

**tisraḥ koṭyaḥ sahasrāṇām aṣṭāśīti-śatāni ca \|**

**āsan yadu-kulācāryāḥ kumārāṇām iti śrutam \|\|**

**śrīdhara-svāmī (bhāvārtha-dīpikā) :** sahasrāṇām aparimitānāṁ
kumārāṇām ity anvayaḥ \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadūnāṁ saṅkhyāyā
abhāve'pi yad bālācāryāṇāṁ kām api saṅkhyāṁ śrāvayāmīty āha---tisra iti
\| yadu-kule sahasrāṇām anantānāṁ kumārāṇāṁ tisraḥ koṭyo'ṣṭāśīti-śatāni
cācāryā āsann ity anvayaḥ \| atra yadu-kule ācāryā iti cchedaḥ \|
ya-lopasyāsiddhatve'pi sandhis tv ārṣaḥ \| tīrthas tu---āsan
yadu-kumārāṇām ākhyā iti naḥ śrutam iti pāṭham āha \| iti śrutir iti
pāṭhe, itthaṁ śrūyata ity arthaḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṅkhyānāśaktau hetum
āha---tisra iti \| yadu-kulasyācāryā adhyāpakā iti \| śrutam iti nūnaṁ
tato'py adhikā bhaveyur ity arthaḥ \| anyat tair vyākhyātam \| yad vā,
ity etat śrutaṁ viśrutaṁ prasiddham evety arthaḥ \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṅkhyānāśaktau hetum
āha---tisra iti \| yadu-kulasyācāryā adhyāpakāḥ sahasrāṇāṁ kumārāṇām ity
anvayād ekam ekam sahasram ekasyācāryasya śiṣyam ity ācārya-saṅkhyaiva
sahasra-guṇitā kumārāṇāṁ saṅkhyeti bhāvaḥ \| ity etac chrutaṁ prasiddham
evety arthaḥ \| śrutir iti pāṭhaḥ kvacit \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadu-kulasthā ācāryāḥ
adhyāpakāḥ aṣṭāśīti-śatādhikās tisraḥ koṭyaḥ 30,008,800 \| sahasrāṇām
asaṅkhyānāṁ kumārāṇām ity arthaḥ \|\|41\|\|

**\...**

**\|\| 10.90.42 \|\|**

**saṅkhyānaṁ yādavānāṁ kaḥ kariṣyati mahātmanām \|**

**yatrāyutānām ayuta-lakṣeṇāste sa āhukaḥ \|\|**

**śrīdhara-svāmī (bhāvārtha-dīpikā) :** yadā pratyekaṁ bahūn
adhyāpayatām ācāryāṇām iyaṁ saṅkhyā tad api śruta-mātraṁ na tu samyag
jñāyate, tadā kumārāṇām evaṁ saṅkhyānaṁ kartu na śakyate \| kutaḥ punaḥ
sarva-yādavānām iti \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra yeṣāṁ yadūnām
ayutānām ayuta-lakṣeṇa padma-parimitena sainyena sadāste iti \| āstāṁ
tāvat sarveṣāṁ saṅkhyā nitya-rāja-sevakānām api sā kilāśakyety
āha---saṅkhyānam iti \| mahātmanāṁ mukhyānām api \| ayutānām iti
bahutvaṁ kapiñjalādhikaraṇa-nyāyena tritva-viśiṣṭāyāṁ saṅkhyāyāṁ
paryavasāyitam \| ayutānām ayuta-lakṣeṇa
bindu-trayodaśa-yuktenāṅka-trayeṇa śaṅkha-trayeṇety arthaḥ \| āsīd iti
vaktavye āsta iti nitya-līlā-sphūrtyoktam \| sā cāgre sthāpayiṣyate
\|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho āstāṁ tāvat sarveṣāṁ
saṅkhyā, nitya-rāja-sevakānām api sā kilāśakyety āha---saṅkhyānam iti \|
gaṇanaṁ mahātmanāṁ śrī-bhagavad-bhaktānām iti sarveṣām api
tad-eka-niṣṭha-cittatvāt \| tac ca vakṣyaty eva \| yatra yeṣu
madhye'yutānām ayuta-lakṣeṇa padma-saṅkhyena (10^13^) saha \| āhuka
ugrasenaḥ \| sadeti kadācic ca tad-adhikenāpīty arthaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho āstāṁ tāvat sarveṣāṁ
saṅkhyā nitya-rāja-sevakānām api sā kilāśakyety āha---saṅkhyānam iti \|
mahātmanāṁ mukhyānāṁ yatra yeṣu madhye ayutenāyuta-lakṣeṇa
bindu-trayodaśa-yuktainaikāṅkena saṅkhyākhyena saha ayutānām iti
bahutvena tritvaṁ cet śaṅkha-trayeṇety arthaḥ \| sa iti pāṭhaḥ kvacit \|
āsīd iti vaktavye āsta iti nitya-līlā-sphūrtyā \| sā cāgre sthāpayiṣyate
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ayutānām iti bahu-vacanaṁ
kapiñjalādhikaraṇa-nyāyena tritva-viśiṣṭāyāṁ saṅkhyāyāṁ saṅkhyāyāṁ
paryavasāyitam ayutānām ayuta-lakṣeṇa bindu-trayodaśa-yuktenāṅka-trayeṇa
śaṅkha-trayeṇety arthaḥ \|\|42\|\|

**\...**

**\|\| 10.90.43 \|\|**

**devāsurāhava-hatā daiteyā ye sudāruṇāḥ \|**

**te cotpannā manuṣyeṣu prajā dṛptā babādhire \|\|**

**śrīdhara-svāmī (bhāvārtha-dīpikā) :** te cotpannā iti pratyayekaṁ
bahubhī rūpair iti jñeyam \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** devāsurāhave
devāsura-saṅgrāme hatā ye ta eva manuṣyeṣu rājasu pratyekam iti
ekaikasyāneke dehā āsann ity arthaḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** īdṛśe teṣāṁ ānantya eva
hetum āha---deveti dvābhyām \| sudāruṇā atyugrāḥ, ato dṛptāḥ santaḥ
prajā babādhire apīḍayan \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** te ca yādavā dvividhāḥ \|
devā nitya-pārṣadāś ca \| tatra devānāṁ yadu-kulāvatīrṇatvam
asaṅkhyātatvaṁ ca \| sahetukam āha---deveti dvābhyām \| sudāruṇā
atyugrāḥ \| ata uttara-janmany api dṛptāḥ santaḥ prajāḥ babādhire
\|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ye ca yādavā dvividhāḥ \| devāḥ
nitya-pārṣadāś ca \| tatra devānāṁ yadu-kulāvatīrṇatvam asaṅkhyātatvaṁ
ca \| sahetukam āha---deveti dvābhyām \| nitya-pārṣadānāṁ tu tato'pi
saṅkhyā-vaibhave śrī-bhagavad-eka-gamye ity āha \|\|43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āsīd iti vaktavye āste
iti nitya-līlā-sphūrtyā uktam \|\|43\|\|

**\...**

**\|\| 10.90.44 \|\|**

**tan-nigrahāya hariṇā proktā devā yadoḥ kule \|**

**avatīrṇāḥ kula-śataṁ teṣām ekādhikaṁ nṛpa \|\|**

**śrīdhara-svāmī (bhāvārtha-dīpikā) :** evam eva yadu-kule'pi devā iti
tathā coktaṁ sahasraśaḥ samudbhūtā devā yadu-kule pṛthag iti \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tan-nigrahāya teṣāṁ
daṇḍa-pradānāya \| teṣāṁ yadūnām \| yadu-kule devā avatīrṇā iha pramāṇam
āha---purāṇāntara-vākyaṁ---tathā ceti \| bhavadbhir aṁśair
yaduṣūpajanyatām \[bhā.pu. 10.1.22\] iti brahmaṇāpi
bhūmy-ārti-nivedanottara-viṣṇu-vākya-śravaṇānte uktatvāt \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva teṣāṁ nigrahāya
vadhāya, hariṇeti teṣāṁ nigraheṇa pṛthvī-bhāra-haraṇābhiprāyeṇa proktā
ādiṣṭāḥ \| ekādhikaṁ kula-śatam bhojāndhaka-sātvatādi-bhedair yady
ekasyāpi yadu-kulasyāvāntara-bhedena kula-bāhulyam īdṛśam \| tarhi kiṁ
punar vaktavyaṁ tat-tat-kulodbhavānām iti bhāvaḥ \| he nṛpeti
sva-buddhyā bhavatā tan niścīyata eva, kiṁ tatra pramāṇaṁ vaktavyam iti
bhāvaḥ \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva teṣāṁ nigrahāya
kvacit tad-dvārā sahayogena ca tad-vadhakopāyaḥ \| yadoḥ kule'vatīrṇāḥ
\| kvacit praveśena kvacit pārthakyena ca jātāḥ, ekādhikaṁ kula-śatam
iti tat-tad-vyaktīnāṁ tv asmābhir api duḥsaṅkhyānatvam iti bhāvaḥ
\|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekādhikaṁ kula-śatam iti
kulasyaiva saṅkhyā kṛtā na tu vyaktīnām asaṅkhyātatvād iti bhāvaḥ \| ye
ca tasya bhagavataḥ anuvartinaḥ nitya-pārṣadāḥ sarva-yādava-rūpā
vavṛdhuḥ, teṣāṁ saṅkhyānasya prabhutve bhagavān harir eva pramāṇam abhūd
ity arthaḥ \| tat-saṅkhyāyā brahmādīnām api buddhy-agocaratvād iti
bhāvaḥ \|\|44\|\|

**\...**

**\|\| 10.90.45 \|\|**

**teṣāṁ pramāṇaṁ bhagavān prabhutvenābhavad dhariḥ \|**

**ye cānuvartinas tasya vavṛdhuḥ sarva-yādavāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** teṣām
ekottara-śata-kulānāṁ prabhutve nāyam evāsmākaṁ prabhur ity evaṁ-rūpeṇa
jñānena harir eva pramāṇaṁ nānya ugrasenādiḥ \| yad vā, bhagavato
nārāyaṇa-rūpatvena deva-devatvāt yādavānāṁ devatve tu
śrī-kṛṣṇa-prabhutvam eva pramāṇam iti \| tasya śrī-kṛṣṇasya \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ teṣām ānantyam uktvā
māhātmya-viśeṣam āha---teṣām iti dvābhyām \| sarveṣāṁ yādavānāṁ pramāṇaṁ
vedādivad viśvāsāspadaṁ nitya-maryādā-rūpo vā \| prabhutve cābhavat,
prabhuś cābhūd ity arthaḥ \| tatra tatraiva hetum āha---bhagavān harir
aśeṣaiśvarya-prakaṭako'to'khila-doṣa-duḥkha-haraḥ śrī-kṛṣṇa iti \|
tatraiva viśeṣam āha \| ca tu \| ye tu \| tasya harer anuvartinaḥ samīpe
sadā prema-sevā-parās te sarve yādavā vavṛdhuḥ, guṇa-rūpādinā anyebhyaḥ
sarvebhyo vṛddhiṁ prāptā ity arthaḥ \|

athavā, īdṛśaṁ teṣām ānantyaṁ prabhutvādikaṁ cātyalaukikatvena
paramāsambhāvyam api pratyetavyam evety āśayenāha---teṣām iti \|
prabhutve ca-kārād ānantya-sādhu-varatvādau ca pramāṇaṁ sākṣī
viśvāsa-kartā vā \| bhagavān evābhavat, na tv anyaḥ ko'pi \|
mahā-lokātītatayā lokeṣu viśvāsānutpatteḥ, kintu viśvāso'pi ghaṭetaivety
āha \| yato ye sarve yādavās te vavṛdhuḥ, sarvathā sarvebhyo vṛddhiṁ
prāptāḥ \| kutaḥ ? tasyānuvartinaḥ sarveṣām eva tad-bhaktatvāt
\|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nitya-pārṣadānāṁ tu tato'pi
saṅkhyā-vaibhave śrī-bhagavad-eka-gamya ity āha---teṣām iti \| ye ca ye
tu tasya śrī-bhagavato'nuvartino nitya-pārṣadāḥ sarva-yādavā vavṛdhuḥ
uttarottaraṁ saṅkhyāto vaibhavataś ca vṛddhiṁ prāptāḥ \| teṣāṁ vibhutve
ca ceti ca-kārāt saṅkhyāyāṁ vibhutve bhagavān harir eva pramāṇaṁ sākṣī
babhūva na tv anyaḥ \| brahmādi-buddhy-agocaratvāt te ca deva-gaṇato
vibhidya \| yathoktaṁ hari-vaṁśe śrīmad-akrūreṇa---devānāṁ ca hitārthāya
vayaṁ yātā manuṣyatām \[ha.vaṁ.\] iti \| atra harir bahir antaś ca
sarva-samāharaṇa-śaktaḥ \| yato bhagavān pūrṇaiśvaryādi-ṣaṭka-sampanna
iti nāma-dvaya-tātparyam \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣām iti \| ye ca ye tu tasya
śrī-bhagavato'nuvartino nitya-pārṣadāḥ sarva-yādavā vavṛdhus teṣāṁ tu
prabhutve, ca-kārāt saṅkhyāyāṁ ca bhagavān harir eva pramāṇaṁ sākṣī
sākṣād draṣṭā babhūva na tv anyaḥ \|\|45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**\...**

**\|\| 10.90.46 \|\|**

**śayyāsanāṭanālāpa- krīḍā-snānādi-karmasu \|**

**na viduḥ santam ātmānaṁ vṛṣṇayaḥ kṛṣṇa-cetasaḥ\|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evāha---**śayyā** iti
\| **śayyādiṣu santaṁ** vartamānam apy **ātmānaṁ na viduḥ** \| \"kiṁ
kurmaḥ ? kutra vā smaḥ ?\" ity-ādikam anusandhātuṁ na śekur ity arthaḥ
\| yataḥ **kṛṣṇe** sarva-cittākarṣake bhagavati **ceto** yeṣāṁ, te \|
**krīḍā** dyūtādi \| **ādi**-śabdāt sauratādaya iti \| sākṣān
mahā-viṣaya-varga-bhoge'pi teṣāṁ śrī-bhagavac-cittatvena
mahā-muny-ādibhyo'py adhikataraṁ māhātmyaṁ siddham eva \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teṣāṁ ca vṛṣṇīnāṁ param eva
māhātmyam ity āha---**śayyā** iti \| **śayyādiṣu santaṁ** jāgratam apy
**ātmānaṁ na viduḥ** śrī-bhagavat-preraṇayaiva sarvaṁ kurvanti, na tu
svayam anusandhātuṁ śaknuvantīty arthaḥ \| yataḥ **kṛṣṇa-cetasaḥ** \|
**krīḍā** dyūtādiḥ \| **ādi**-śabdāt sauratādaya iti yad yādavaṁ kulam
aho aviṣahya āste \[bhā.pu. 11.1.3\] ity-ādikaṁ nānyādṛśatva-khyāpakaṁ,
kintu tad-virahonmāda-bhaya-khyāpakam eva \| vakṣyate---brahmaṇyānāṁ
vadānyānāṁ nityaṁ vṛddhopasevinām \[bhā.pu. 11.1.8\] ity-ādi \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.90.47 \|\|**

**tīrthaṁ cakre nṛponaṁ yad ajani yaduṣu svaḥ-sarit pāda-śaucaṁ**

**vidviṭ-snigdhāḥ svarūpaṁ yayur ajita-parā śrīr yad-arthe'nya-yatnaḥ
\|**

**yan-nāmāmaṅgala-ghnaṁ śrutam atha gaditaṁ yat-kṛto gotra-dharmaḥ**

**kṛṣṇasyaitan na citraṁ kṣiti-bhara-haraṇaṁ kāla-cakrāyudhasya \|\|**

**śrīdhara-svāmī (bhāvārtha-dīpikā) :** tasmāt kṛṣṇa-kīrteḥ
sarva-tīrthottamatvaṁ kṛṣṇasya ca sarva-devottamatvaṁ na citram ity
āha---**tīrthaṁ cakre** iti \|

itaḥ pūrvaṁ **svaḥ-sarid** eva sarvato'dhikaṁ tīrtham ity āsīt \| idānīṁ
tu **yaduṣu yad ajani** jātaṁ **tīrthaṁ** śrī-kṛṣṇa-kīrti-rūpam, etat
**svaḥ-sarid**-rūpaṁ **pāda-śaucaṁ** tīrtham **ūnam** alpaṁ **cakre**,
svayam eva sarva-tīrthopari virājata ity arthaḥ \| śrī-kṛṣṇasya
**vidviṣaḥ snigdhāś** ca tat-sārūpyaṁ **yayur** ity api nāticitram,
tasya parama-kāruṇikatvāt \| tathedaṁ ca na citram \| kiṁ tat ?
**ajita-parā** ajitā kaiścid apy aprāptā parā sarvataḥ paripūrṇā
**śrīḥ** kṛṣṇasyaiva, nānyasyeti \| tad evāha---**yad arthe'nyeṣāṁ**
brahmādīnāṁ **yatna** iti \|

nanu nirapekṣaṁ tam eva lakṣmīḥ śrayata iti citram eva ? iti cet, na hi,
parama-maṅgala-nāmadheyatvāt tasyety āha---**yan-nāma** iti \| tad api
nārtha-smaraṇāpekṣam ity āha---**śrutam atha gaditam** iti \|
sarva-dharmāśrayatvād apīty āha---**yat-kṛto gotra-dharma** iti gotreṣu
tat-tad-ṛṣi-vaṁśeṣu dharmo yat-kṛto yena pravartitaḥ \| tasya
**kṣiti-bhara-haraṇaṁ** naiva citram ity āha---**kṛṣṇasyaitad** iti \|
**kāla-cakrāyudhasya** iti sarva-saṁhāraka-kāla-mūrter viśeṣato
duranta-prabhāva-cakrāyudhasya kiyad etad ? ity arthaḥ \|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato yādavā devāḥ,
śrī-kṛṣṇaś ca teṣām īśvaras *tasmād* dhetoḥ \| *ity artha*
iti---sūryodaye dīpasyeva tucchatvam, evaṁ-bhūtaḥ \| *tat-sārūpyaṁ*
kṛṣṇa-sārūpyam \| *tasya* kṛṣṇasya \| yathā vidviṭ-snigdhānāṁ
sārūpya-dānaṁ na citraṁ, tathaivedaṁ vakṣyamāṇam api \| tat
pṛcchati---*kiṁ tad* ? iti \| *anyasya* kṛṣṇetarasya tad eva **śriyāḥ**
kṛṣṇa-paratvam eva \| ***yad-arthe*** yasyāḥ śriyo nimittam \|
atrāśaṅkate---*nanv* iti \| *tam eva* śrī-kṛṣṇam eva \| śaṅkoddhāram
āha---*nahi* iti \| *tasya* śrī-kṛṣṇasya \| *yan-nāma* yasya
śrī-kṛṣṇasya nāma \| *tad api* nāmāpi \| artha-smaraṇaṁ nāpekṣata ity
āha---**śrutam atha** iti \| yad vā, nanv anye'py agnihotrādayo dharmāḥ
santi, tān vihāya kathaṁ tatra pravṛttiḥ syāt ? iti cet,
tatrāha---*sarva-dharma*- iti \| dharmo'gnihotrādiḥ \| yena kṛṣṇena,
tasyety arthaḥ \| *ity artha* iti---icchayaiva sarva-saṁhartuś
cakra-dhāreṇa tu bhū-bhārāvatāraṇaṁ na kiñcid iti bhāvaḥ \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tīrthaṁ cakra** ity-ādi
\| he **nṛpa** ! parīkṣit ! **yaduṣu yad ajani** yad etaṁ
krīḍanakādi-rūpam artha-jātaṁ, tat **svaḥ-sarat** gaṅgā tat-svarūpaṁ
**pāda-śaucam ūnaṁ cakre**---smaraṇa-mātreṇaiva sadyaḥ pāvanatvāt \|
yadyapi gaṅgāyā api gaṅgā gaṅgeti yo brūyāt[^15] ity-ādinā
śravaṇa-kīrtanābhyām api sadyaḥ pāpa-hāritvaṁ, tathāpy asya
paramānanda-pradatvād ādhikyam iti bhāvaḥ \| **yad** yataḥ **śrīr
ajita-parā**, aja gatau, ajitaṁ gatiḥ, bhāve ktaḥ, anugati-parā \|
**yad-arthe** yasyā arthe **anyeṣāṁ** brahmādīnām api **yatnaḥ** \|
**yat** yasya **nāma amaṅgala-ghnaṁ** saṁsāra-tāpa-ghnaṁ \| **yat-kṛto**
**gotra-dharmaḥ**, gāṁ pṛthivīṁ trātīti gotraḥ, sa cāsau dharmaś ceti \|
tathā tasya śrī-**kṛṣṇasya etat kṣiti-bhara-haraṇaṁ na citram** \|
**kāla** eva **cakra**-rūpam **āyudhaṁ** yasya, kāla-cakreṇaiva
kṣiti-bhara-haraṇaṁ kṛtam ity arthaḥ \| tasya tu **vidviṭ-snigdhāḥ**
samānā eva phala-gata-taulyāt \|\|47\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he **nṛpa** ! iti \|
upasaṁhāre śrī-bhagavan-māhātmyasya śravaṇārtham avadhāpayati \| tena
praharṣodayād vā \| **snigdhā** iti dṛṣṭāntatvenodāhṛtaṁ, teṣāṁ svata
eva tat-svarūpa-prāpti-yogyatā vṛttā,
śrī-bhagavan-māhātmya-viśeṣa-sampatteḥ \| yad vā, **vidviṣas** teṣu
**snigdhāś** ca tat-pitṛ-mātr-ādayaḥ **svarūpam** [ātma-tenaṁ]{.mark}
**yayur** mokṣaṁ prāptāḥ \| **yad-arthe** yasyāḥ śriyaḥ
kṛpā-kṣaṇa-cchaṭā-prāpty-artham ity arthaḥ \| **yatno** mahā-tapobhiḥ
prayāsaḥ \| **amaṅgalaṁ** saṁsāra-duḥkham \| **atha** api, **śrutam**
api \| tathā **gaditaṁ** sāṅketyādinoccāritam api, kiṁ punaḥ śraddhādinā
saṅkīrtitam ity arthaḥ \| **dharmo** bhagavad-bhakti-lakṣaṇaḥ \|
**kṛṣṇasya** aśeṣaiśvarya-prakaṭanārtham avatīrṇasya bhagavataḥ \|
**kālaś** cāsau **cakrāyudhaś** ceti, tathā tasya
**kṣiti-bhāra-haraṇam** **etad** duṣṭa-vadhenoktam idaṁ munibhir
gīyamānaṁ vā \| **na citraṁ** naivādbhutaṁ, icchā-mātreṇaiva
jagat-saṁhāre śaktatvāt \| atas tad-arthaṁ nāvatīrṇo'sti, kintu
sva-bhaktānanda-vicitra-krīḍayā nija-prema-bhakti-vistāraṇārtham eveti
bhāvaḥ \|

ata evoktaṁ pādme śrī-bhagavataiva---

> muhūrtenāpi saṁhartuṁ śakto yadyapi dānavān \|
>
> mad-bhaktānāṁ vinodārthaṁ karomi vividhāḥ kriyāḥ \|\| \[pa.pu.\] iti
> \|

anyat tair vyākhyātam \|

tatra **tīrtham** ity asyobhayatrāpy anuṣaṅgaḥ \| tathā **kṛṣṇasya** ity
asya dūrasthasyāpi **śrīr** ity anenānvaya iti \| athavā, **ūnaṁ cakre**
ity **etan na citram** ity evaṁ sarvatraiva yojyam \| tataś ca
**kṛṣṇasya nāmāmaṅgala-ghnam** iti yat, **etan na citraṁ**, tathā **tena
kṛto gotra-dharma** iti yat, **etad** api **na citram** \| ataḥ
**kṣiti-bhāra-haraṇaṁ** **na** eva **citram** ity arthaḥ \|

tatra hetu-viśeṣaḥ---sarva-saṁhāraka-**kāla**-ātmaka-**cakram āyudhaṁ**
yasya, tasyeti \| samam anyat \|

athavā, evaṁ sarvathā
pariphalita-śrī-bhagavan-māhātmya-bhara-varṇenopasaṁharati---**tīrtham**
iti dvābhyām \| **yad** yasmāt **yaduṣv ajani** svayam āvirbhūto
bhagavān, tasmāt **tīrtham ūnaṁ cakre**, tac-caritasya gaṅgādi-māhātmyāt
\| yad vā, **nṛpeṣu** madhye **ūnaṁ**
yayāti-śāpa-hetuka-rājatvādi-rāhityena nyūnam api yadu-kulaṁ **tīrthaṁ**
sarva-sevyaṁ **cakre** \|

**yad** yasmād **yaduṣv ajani**, tad yuktam evety āha---**svaḥ-sarit**
sarva-**tīrtham** apīti \| gaṅgā tasya **pāda-śaucam**,
pādābja-kṣālanodakasyaiva gaṅgātvāt, bahudhā
nirantara-tat-sambandha-viśeṣavato yadu-kulasya tīrthatvam ucitam eva,
**na** tu **citram** ity arthaḥ \|

kiṁ ca, **yaduṣu yad ajani**, ato daityā api mokṣaṁ prāptā ity
āha---**vidviḍ** iti \|

kiṁ ca, **ajitaḥ** śrī-raghunāthāvatāre tādṛśa-pātivratyenāpi vaśīkartum
aśakto yo bhagavān, ante parityaktatvāt, sa eva **paraḥ** patitvena
varaṇādau śreṣṭhaḥ, parāyaṇaṁ vā yasyāḥ sā \| tac ca vyākhyātam eva,
śrutvā guṇān bhuvana-sundara \[bhā.pu. 10.52.37\] ity-ādau \|

kiṁ ca, **yasya** **nāma** śrutam apy **amaṅgalaṁ**
bhakti-rasa-vighātakam advaita-jñānādi tat **hanti** nirasyatīti
tathā-bhūtaṁ **gaditaṁ** tattva-jñaiḥ \| **yaduṣu** janmanaivātmana iva
sva-nāmno'pi māhātmya-prakaṭanāt \|

kiṁ ca, sarvatra sva-bhaktiś ca pravartitety āha---yena kṛṣṇena **kṛto
gotreṣu dharmaḥ** sarveṣām avaśyaka-puṇya-karma kṛtam \| tathā
coktaṁ---etan nirvidyamānānāṁ \[bhā.pu. 2.1.11\] ity-ādi \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ brahma-kula-rūpam
adhiṣṭhānaṁ praśasya śrī-kṛṣṇa-rūpam adhiṣṭhātāraṁ
praśaṁsati---**tīrtham** iti \| **kṛṣṇasya** svayaṁ bhagavata
etat-pūrva-varṇitaṁ **kṣiti-bhāra-haraṇaṁ na citraṁ**,
vibudha-hṛdaya-vismayāvahaṁ na bhavati \| yataḥ
paramāṇv-ādi-dviparārdhānta-rūpo yaḥ **kālaḥ**, sa eva **cakraṁ**
cakravad vicchidya parivartamānatvāt \| tad eva ca **āyudhaṁ**
sarva-saṁhāra-sādhanaṁ yasya, tasya svataḥ-siddhatvāt arthodyamenālam
iti bhāvaḥ \|

tad-acitratā-bodhanāya tam eva citra-viśeṣaṇair viśinaṣṭi---**yat**
yatas tādṛśo'pi **yaduṣu** loka-kṛpayā **ajani** jātaḥ, ya eva
**svaḥ-sarid**-ākhyaṁ śrī-vāmana-pāda-śauca-rūpaṁ **tīrtham ūnaṁ cakre**
\| nija-caraṇa-rajaḥ-sambandhi-yamunādibhir iti bhāvaḥ \|

> gaṅgā-śata-guṇā puṇyā māthure mama maṇḍale \|
>
> yamunā viśrutā devi nātra kāryā vicāraṇā \|\| ity-ādi vārāhāt,
>
> yat-pāda-saṁśrayāḥ sūta munayaḥ praśamāyanāḥ \|
>
> sadyaḥ punanty upaspṛṣṭāḥ svardhuny-āpo'nusevayā \|\|
>
> ko vā bhagavatas tasya puṇya-ślokeḍya-karmaṇaḥ \|

śuddhi-kāmo na śṛṇuyād yaśaḥ kali-malāpaham \|\| \[bhā.pu. 1.1.15-16\]

iti śrī-śaunakasya tat-praśna-karaṇāc ca \|

kiṁ ca, vibhakti-vipariṇāmāt **yat** yena hetunā **snigdhā** iva
**vidviṣaḥ** pūtanādayaḥ \| yad vā, **vidviṣaḥ snigdhāḥ**
pitṛ-bhrātr-ādayo'pi **svarūpaṁ** sarva-mūla-bhūtaṁ śrī-bhagavantam eva
**yayuḥ**, sad-veṣād iva pūtanāpi sakulā tvām eva devāpitā \[bhā.pu.
10.14.35\] ity-ādeḥ \|

yat tatra **śrīḥ** rūpādi-sampatti-**parā** sarvotkṛṣṭā **ajitā**
anyāspṛṣṭā cety arthaḥ \| yathoktaṁ---yan martya-līlaupayikaṁ \[bhā.pu.
3.2.12\] ity-ādi \| adṛṣṭvā'nyatamaṁ loke \[bhā.pu. 10.3.41\] ity
upakramya, tṛtīye'smin bhave'haṁ vai \[bhā.pu. 10.3.43\] ity-ādi \|
**yad-arthe** yasya darśanādi-rūpārthe **anyeṣāṁ**
mahā-kāla-purādhipādīnām api **yatnaḥ,** parama-brahmaṇya-devatve'pi
muhur muhur
brāhma-bāla-haraṇa-brāhmaṇa-duḥkhātiśaya-dāna-doṣānādara-pūrvakaḥ
prayāsaḥ \| yathoktaṁ---dvijātmajā me yuvayor didṛkṣuṇā \[bhā.pu.
10.89.59\] ity-ādi \| śrī-hari-vaṁśe ca---

> tvad-darśanārthaṁ te bālā hṛtās tena mahātmanā \|
>
> viprārtham eṣyate kṛṣṇo nāgacched anyadeti ha \|\| \[ha.vaṁ. 2.114.8\]
> iti \|

ata eva yasyaiva nāma atha kārtsnyena sarvato'pi sāmastyena
tad-atirikta-sarva-parityājanādinā **amaṅgala-ghnaṁ** tad-upalakṣaṇatayā
sarva-maṅgalatvādātṛ ca, yathoktaṁ brahmāṇḍa-purāṇe
tan-nāmāṣṭottara-śata-prasaṅge---

> sahasra-nāmnāṁ puṇyānāṁ trir-āvṛttyā tu yat phalam \|
>
> ekāvṛttyā tu kṛṣṇasya nāmaikaṁ tat prayacchati \|\| iti \|

tatrāpi viśeṣaḥ **śrutaṁ**, kim uta **gaditam** ity arthaḥ \| kiṁ ca,
**yat-kṛto** yenaivopadiṣṭo **gotra-dharmaḥ** anādy-ṛṣi-paramparā-prāpto
bhagavad-dharmaḥ, yathoktam ekādaśe \[11.3.22ff\] svayam eva---

> māṁ hi pārtha vyapāśritya ye'pi syuḥ pāpa-yonayaḥ \|
>
> striyo vaiśyās tathā śūdrās te'pi yānti parāṁ gatim \|\|
>
> kiṁ punar brāhmaṇāḥ puṇyā bhaktā rājarṣayas tathā \|\| \[gītā
> 9.32-33\] iti hi gītāsu \|

yad vā, atra jagati tādṛśa-dharmaḥ sadā sarvatrāgaḥ sthiraḥ, yathā
dvitīye na hy ato'nyaḥ śivaḥ panthā \[bhā.pu. 2.2.33\] ity upakramya
tad-upasaṁhāre---

> tasmāt sarvātmanā rājan hariḥ sarvatra sarvadā \|
>
> śrotavyaḥ kīrtitavyaś ca smartavyo bhagavan nṛṇām \|\| \[bhā.pu.
> 2.2.36\] iti \|

yad vā, gāṁ pṛthivīm api trāyate **gotraḥ**, sa cāsau **dharmaś** ca,
api cet sudurācāra \[gītā 9.30\] ity-ādikaṁ hi śrī-gītāsu,
mad-bhakti-yukto bhuvanaṁ punāti \[bhā.pu. 11.14.24\] ity ekādaśe ca \|

yad vā, prasiddhyā yogya-vṛttyā ca **gotrasya** śrī-govardhanasya
**dharmo** makha-rūpo yenaiva **kṛtaḥ**, bhakta-vātsalyaṁ darśayatā
indram api tucchīkṛtya prakāśitaḥ \|

yad vā, tad eva darśayatā balim ādadānena **gotra-dharmaḥ**
sva-deha-sambandha-bhavanā-rūpo dharmo **yasmin kṛto** vihitaḥ, na
karhicin mat-parā \[bhā.pu. 3.25.38\] ity-ādau, yeṣām ahaṁ priya ātmā
sutaś ca sakhā guruḥ suhṛdo daivam iṣṭam ity-ādi ca \|

yad vā, śrī-nandādau śrī-vasudevādau śrī-yudhiṣṭhirādau ca
**gotra-dharmaḥ** sva-sva-sambandha-puraskṛta-premā **yena kṛtaḥ**,
yatra vā taiḥ kṛtaḥ \|

yad vā, gās trāyante iti **gotrāḥ** śrī-gopāḥ \| teṣāṁ **dharmaḥ**
svabhāvaḥ, asamordhva-premā yena yatra vā **kṛtaḥ** \|

yad vā, **gotra-dharmaḥ** sarva-rūpātikrami-parama-rūpaṁ gopatvaṁ yena
prakāśam iti dik \|

yac-chabdas tasyeti labhyam \| atha vyāsyāntaraṁ **svaḥ-sarit
pāda-śaucam** **ūnaṁ cakra** ity **etan na citraṁ**, yataḥ
**vidviṭ-snigdhā** api **svarūpaṁ yayuḥ**, tathā tad api **na citraṁ**,
yato'**jita-parā** ity-ādikaṁ para-paratra yojyam \| ataḥ
**kṣita-bhara-haraṇaṁ** **naiva citram** ity arthaḥ \| tatra ca
hetu-viśeṣaḥ---**kāla-** iti \| sarvatra hetuḥ---**kṛṣṇasya** ity evam
\|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ yadu-kula-rūpam
adhiṣṭhānaṁ praśasya śrī-kṛṣṇa-rūpam adhiṣṭhātāraṁ praśaṁsati \|
**kṛṣṇasya** svayaṁ bhagavata **etat** pūrva-varṇitaṁ
**kṣiti-bhāra-haraṇaṁ na citram** \| vibudha-hṛdaya-vismayāvahaṁ na
bhavati \| yataḥ paramāṇv-ādi-dviparārdhānta-rūpo yaḥ **kālaḥ**, sa eva
**cakraṁ** cakravad vyavacchedye parivarta-gatitvāt \| tad eva ca
**āyudham**---tad eva cāyudhaṁ sarva-saṁhāra-sādhanaṁ yasya, tasya
svataḥ siddhatvāt tad-arthodyamenālam iti bhāvaḥ \|

tad aticitratā-bodhanāya tam eva citra-viśeṣaṇair viśinaṣṭi \| **yat**
yatas tādṛśo'pi **yaduṣu** loka-kṛpayā **ajani** jātaḥ, ya eva
**svaḥ-sarid**-ākhyaṁ śrī-vāmana-pāda-śauca-rūpaṁ **tīrtham ūnaṁ cakre**
\| nija-caraṇa-rajaḥ-sambandhi-yamunādibhir iti bhāvaḥ \|

> gaṅgā śata-guṇā puṇyā māthure mama maṇḍale \|
>
> yamunā viśrutā devi nātra kāryā vicāraṇā \|\| ity-ādi vārāhāt,
>
> yat-pāda-saṁśrayāḥ sūta munayaḥ praśamāyanāḥ \|
>
> sadyaḥ punanty upaspṛṣṭāḥ svardhuny-āpo'nusevayā \|\|
>
> ko vā bhagavatas tasya puṇya-ślokeḍya-karmaṇaḥ \|

śuddhi-kāmo na śṛṇuyād yaśaḥ kali-malāpaham \|\| \[bhā.pu. 1.1.15-16\]

iti śrī-śaunakasya tat-praśna-karaṇāc ca \|

kiṁ ca, vibhakti-vipariṇāmāt yat yena hetunā **snigdhā** iva
**vidviṣaḥ** pūtanādayaḥ \| yad vā, **vidviṣaḥ snigdhāḥ**
pitṛ-bhrātr-ādayo'pi **svarūpaṁ** sarva-mūla-bhūtaṁ śrī-bhagavantam eva
**yayuḥ,** sad-veṣād iva pūtanāpi sakulā tvām eva devāpitā \[bhā.pu.
10.14.35\] ity-ādeḥ \|

**yad** yatra **śrī** rūpādi-sampattir **ajitā** anyāspṛṣṭā **parā**
sarvotkṛṣṭā cety arthaḥ \| yathoktaṁ---yan martya-līlaupayikaṁ \[bhā.pu.
3.2.12\] ity-ādi \| **yad-arthe** yasya darśanādi-rūpārthe anyeṣāṁ
mahā-kāla-purādhipādīnām api yatnaḥ \| yathoktaṁ---dvijātmajā me yuvayor
didṛkṣuṇā \[bhā.pu. 10.89.59\] ity-ādi \|

ata eva **yasya** eva **nāma** atha kārtsnyena sarvato'pi sāmastyena
tad-atirikta-sarva-parityājanādinā **amaṅgala-ghnaṁ** tad-upalakṣaṇatayā
sarva-maṅgalatvādātṛ ca, yathoktaṁ brahmāṇḍa-purāṇe
tan-nāmāṣṭottara-śata-prasaṅge---

> sahasra-nāmnāṁ puṇyānāṁ trir-āvṛttyā tu yat phalam \|
>
> ekāvṛttyā tu kṛṣṇasya nāmaikaṁ tat prayacchati \|\| iti \|

tatrāpi viśeṣaḥ---**śrutaṁ** kim uta **gaditam** ity arthaḥ \|

kiṁ ca, **yat-kṛto** yenaiva diṣṭo **gotra-dharmaḥ** \| gāṁ pṛthvīm api
trāyate, sa cāsau dharmaś ca, api cet sudurācāra \[gītā 9.30\]
ity-ādikaṁ hi śrī-gītābhyaḥ \|\
\
yad vā, **gotrasya** śrī-govardhanasya **dharmo** makha-rūpo yenaiva
**kṛtaḥ**, bhakta-vātsalyaṁ darśayatā indram api tucchīkṛtya prakāśitaḥ
\|\
\
yad vā, gās trāyante iti **gotrāḥ** śrī-gopāḥ, teṣāṁ **dharmaḥ**
svabhāvaḥ, asamordhva-premā yena yatra vā kṛta iti dik \|\|47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** jagad-gurutvaṁ
prapañcayati---**tīrthaṁ cakra** ity-ādi \| he **nṛpa** ! **yaduṣu**
yādava-madhye śrī-kṛṣṇa-līlā-rūpaṁ **tīrthaṁ yad ajani** jātaṁ, tat
**svaḥ-sarit** \| tad eva yat **pāda-śaucaṁ** pādodakam **ūnaṁ cakre**
\| asya śravaṇa-mātreṇaiva sadya eva niḥśreyasāvāpteḥ \| gaṅgāyās
tad-darśana-sparśanāvagāhanair eva tatrāpi cireṇaiva,
tathoktaṁ---svardhuny-āpo'nusevayā \[bhā.pu. 1.1.15\] iti \| kiṁ ca,
śrī-**kṛṣṇasya vidviṭ-snigdhāḥ** vidviṣaś ca snigdhāś ca **svarūpaṁ
yayuḥ** \| vidviṣaḥ svarūpaṁ mokṣaṁ, snigdhāḥ sveṣāṁ pārṣadānāṁ rūpaṁ
yasya \| **śrīr** vibhūtiḥ \| **ajita-parā** ajitā anyair anabhibhūtāḥ,
ata eva **parā** utkṛṣṭā, paścāt karma-dhārayaḥ \| **yad-arthe** yasyāḥ
śriyo'rthe **anyeṣāṁ** bhāvātmadīnāṁ **yatnaḥ** \| athavā, **śrīr**
mahā-lakṣmīḥ **ajitā** satī abādhitā satī **parā** parāyaṇā yasya \|
**yat** yasya **nāma amaṅgalaghnaṁ** saṁsāra-bandha-haraṁ **śrutaṁ** vā
**gaditaṁ** vety arthaḥ \| **yat** yena **gotra-dharmaḥ kṛtaḥ**, gāṁ
pṛthivīṁ trāyatīti gotraḥ, sa cāsau dharmaś ceti \| tathā etat
**kṣiti-bhara-haraṇaṁ** śrī-**kṛṣṇasya** na citram \| kutaḥ ? ity
āha---**kāla-cakrāyudhasya** \| kāla-cakraṁ sudarśanam evāstraṁ yasya
\|\|47\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-kṛṣṇa-līlā-ratnākaraṁ
śrī-daśama-skandham upasaṁharan
śrī-kṛṣṇasyānyāvatāra-vailakṣaṇya-pañcakam āha---**tīrtham** iti \|
**yat** yaduṣu **ajani** jātaṁ **tīrthaṁ** kṛṣṇa-kīrtana-rūpaṁ, tat
kartuṁ **svaḥ-sarid**-rūpaṁ **pāda-śaucaṁ tīrtham ūnaṁ cakre** \| itaḥ
pūrvaṁ gaṅgaiva sarva-tīrthādhikā āsīt, ataḥ paraṁ tu kṛṣṇa-kīrtir eva
\| tato'py adhikā abhūd iti bhāvaḥ \| idam ekaṁ citram \|

tathā **yat** yasya **vidviṣaḥ** kaṁsādayaḥ, **snigdhā** gopy-ādayaś ca
**svarūpaṁ** krameṇa sāyujyaṁ **prāpuḥ** \| tadīya-śrī-vigrahaś ca
sambhoktuṁ prāpuḥ \| idaṁ dvitīyaṁ citram \|

**yad-arthe** yasyāḥ kṛpā-lava-prāpty-artham **anyeṣāṁ** brahmādīnāṁ
paricārakāṇāṁ **yatnaḥ** \| sā **śrīr** ajita-jayābhāvas tat-**parā**
eva abhūt \| bahu-tapobhir api vraja-strī-śreṇir iva yat, yaṁ jetuṁ
vaśīkṛtya rāsādibhiḥ ramayituṁ na śaśākety arthaḥ \| idaṁ tṛtīyaṁ citram
\|

**yat** yasya **nāma** kṛṣṇeti dvy-akṣaraṁ
nārāyaṇādi-nikhila-tad-aṁśa-nāmotkṛṣṭam **amaṅgalam** avidyā-paryantaṁ
**hantīti**, tat **śrutaṁ** aviśeṣeṇa sarva-sādhana-phalotkarṣeṇa
mathnātīti svīya-esarvotkarṣeṇa sarva-sādhana-phalotkarṣeṇa mathnātīti
svīya-sarvotkarṣeṇa viloḍayati, **śrutam atha gaditaṁ** yasya tat
nārāyaṇādi-nikhila-tad-aṁśa-nāmotkṛṣṭām ity arthaḥ \|

> sahasra-nāmnāṁ puṇyānāṁ trir-āvṛttyā tu yat phalam \|
>
> ekāvṛttyā tu kṛṣṇasya nāmaikaṁ tat prayacchati \|\| iti
> brahmāṇḍa-purāṇoktam \|

idaṁ caturthaṁ citram \|

gāṁ sarvām api pṛthvīṁ trāyate caturbhir eva pādair antaraṁ
sarvatraivābhidrutya vā pālayatīti sa cāsau **dharmaś** ceti, sa tādṛśo
**yenaiva kṛtaḥ** dvāparānte tripāda-hīno'pi **dharmo** yena catuṣpād
eva **kṛta** ity arthaḥ \| caturbhir vartase yena pādair
loka-sukhāvahaiḥ \[bhā.pu. 1.16.27\] iti pṛthivy-ukteḥ \| idaṁ pañcamaṁ
citraṁ vismayāvahaṁ vailakṣaṇyaṁ tasya **kṛṣṇasya** \| tat
**kṣiti-bhara-haraṇaṁ** tu **na citraṁ,** yenaiva lokā vismitā
bhavantīti bhāvaḥ \|\|47\|\|

**\...**

**\|\| 10.90.48 \|\|**

**jayati jana-nivāso devakī-janma-vādo**

**yadu-vara-pariṣat svair dorbhir asyann adharmam \|**

**sthira-cara-vṛjina-ghnaḥ su-smita- śrī-mukhena**

**vraja-pura-vanitānāṁ vardhayan kāma-devam \|\|**

**śrīdhara-svāmī (bhāvārtha-dīpikā) :** yata evaṁ-bhūtaḥ śrī-kṛṣṇas
tataḥ sa eva sarvottama ity āha---jayatīti \| **janānāṁ** jīvānāṁ yo
**nivāsa** āśrayaḥ, teṣu vā nivasaty antaryāmitayā tathā sa kṛṣṇo
**jayati** \| **devakyāṁ janmeti vāda**-mātraṁ yasya saḥ \|
vastuto'janmā \| **yadu-varāḥ pariṣat** sabhā sevaka-rūpā yasya \|
icchā-mātreṇa nirasana-samartho'pi krīḍārthaṁ **dorbhir adharmam asyan**
kṣipan \| **sthira-cara-vṛjina-ghno**'dhikāri-viśeṣānapekṣam eva
vṛndāvana-gata-taru-tṛṇa-latādīnāṁ saṁsāra-duḥkha-hantā \| tathā
vilāsa-vaidagdhyānapekṣaṁ **vraja-vanitānāṁ pura-vanitānāṁ** ca
**su-smitena** śobhana-hāsya-yutena **śrīmatā mukhenaiva kāma-devaṁ
vardhayan** \| kāmaś cāsau dīvyati vijigīṣati saṁsāram iti devas tam \|
bhoga-dvārā mokṣa-pradam ity arthaḥ \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *evaṁ-bhūtaḥ* tīrthaṁ
cakre \[bhā.pu. 10.90.47\] ity-ādi-padya-pratipādita-vaibhavaika-deśo
yatas tato hetoḥ, sa eva *śrī-kṛṣṇa* eva āśrayo'dhiṣṭhānam \|
adhiṣṭhānatvaṁ tu pṛthivy-āder apy astīty ata āha---*teṣu jīveṣu* \|
*vāda-mātraṁ* na vastutaḥ, na jāyate mriyate vā \[gītā 2.20\] iti smṛteḥ
\| yadyapi vṛkṣādi-yonimataḥ saṁsṛti-nivṛttāv adhikāro nāsti, tathāpi
parama-dayāloḥ śrī-kṛṣṇasya na tad-apekṣety āha---*adhikāri-viśeṣeti* \|
tathaiva *vilāse vaidagdhyaṁ* dākṣiṇyaṁ nāpekṣate yatra tat tatheti \|
*ity artha* iti---*vardhayann* atīvoddīpayann iti \| tathā ca tāsām
atīva *bhogān* sampādayaṁs teṣu ca virakti-dvārā mokṣaṁ sampādayāmāsa \|

> virajyeta tathā cittaṁ kāmānām atisevayā \| \[bhā.pu. 7.11.34\]
>
> puṁso'yaṁ saṁsṛter hetur asantoṣo'rtha-kāmayoḥ \| \[bhā.pu. 8.19.25\]
>
> na hy aṅgājāta-nirvedo deha-bandhaṁ jihāsati \|\| \[bhā.pu. 11.8.29\]
> ity-ādy-ukter iti bhāvaḥ \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ataḥ śrī-kṛṣṇo nāma
padārthaḥ sarvotkṛṣṭa evety āha---jayatīty-ādi \| **janā** jana-manāṁsi,
teṣāṁ **nivāsa** āśrayaḥ \| athavā, jananī yaśodā tasyāṁ tad-aṅke vāso
yasya \| **devakyāṁ** janmeti **vādaḥ** prasiddhi-mātraṁ yasya, vastutas
tu aja eva na kasyāpi garbhodbhavaḥ \| **yadu-varā** eva **pariṣat**
sabhā yasya \| yad vā, yadubhyo varās tebhyo'pi śreṣṭhā gopāla-bālāḥ, ta
eva pariṣad yasya \| **svair dorbhir** iti bāhu-caraṇaṁ
catur-bhujatva-param \| **vraja-pura-vanitānāṁ** vraja-vanitānāṁ
pura-vanitānāṁ ca **kāma-devaṁ vardhayan jayati** sarvotkarṣeṇa vartate
\|

yad vā, kāmo'bhilāṣaḥ, sa eva devaḥ sarva-vijigīṣā-śālitvāt \| ato
vartamāno śatṛ-pratyayāt pura-vrajayor vanitānām eva yugapad
evābhilāṣa-pūrakatvena śrī-vṛndāvana-lakṣaṇā-dvārakā-līlayor api
vartamānatā \| tathā ca nityatvaṁ līlayoḥ svasya ca vyāpakatvam
upapannam \|\|48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī)**[^16]**:** evaṁ śrī-parīkṣin
mahārājaḥ sāmānya-viśeṣābhyāṁ sarveṣāṁ gokula-vāsināṁ māhātmyaṁ gītvā
tat-tat-paryavānāśayaḥ śrī-bhagavan-māhātmyam ante maṅgalācaraṇatvena
gāyan nija-guru-śrī-śuka-devavad evopasaṁharati \| bhagavān śrī-śukadevo
hi śrī-daśama-skandhoktaṁ śrī-kṛṣṇa-caritāmṛta-mahā-sāgaraṁ lāvaṇārṇavam
agastya iva gaṇḍūṣīkṛtya pātum icchann ekenaiva ślokena
vicitra-grantha-kartr-uktā nikhilā eva tadīyā līlāḥ samāsāt
prastutopasaṁhāratvena śeṣe jagāda---jayatīti \|

pūrva-ślokastha-kṛṣṇasyeti-padasya vibhakti-vipariṇāmena kṛṣṇa iti
sambadhyate, prakaraṇa-balād vā svayam evānveti \| kṛṣṇo **jayati**,
sarvotkarṣeṇa vartate \| utkarṣam eva pūrvoddiṣṭa-stuti-krama-rītyā
yathottaram ādhikyena varṇayati---**jana-nivāsa** ity-ādi-viśeṣaṇaiḥ
ṣaḍbhiḥ \| **janānāṁ** jīvānāṁ **nivāsa** āśraya ādhāra iti \| tathā
janeṣv antaryāmitayā nivasatīti, tathā janeṣu sva-bhakteṣu nitarām antaḥ
sākṣād iva bahiś ca prakaṭatayā nānāvatāra-rūpeṇa vāso yasyeti
para-brahmatvaṁ paramātmatvaṁ sarveśvaratvaṁ sarvāvatāra-bījatvaṁ coktam
\| tat-tan-nijaiśvaryātiśaya-carama-kāṣṭhā-sākṣāt-prakaṭanāya ca
**devakyāṁ janma-vādaś** ca
tādṛśa-sva-janma-kāraṇa-gokula-nayanādi-sambandhi-vacanaṁ yasya
pitṛ-mātṛ-pratistutiḥ, tathā sva-janma-kāraṇa-pūrva-vṛtta-kathanena
varada-rāṭtvādi-parama-kāruṇya-mahimā gokula-nayanopadeśena ca
parama-prema-sampad-vistāraṇa-paratā sūcitā \|

pāramaiśvarya-carama-kāṣṭhā-rūpatām eva prapañcya
darśayati---**yadu-varā pariṣat** sabhā sevaka-rūpā yasyeti
śrī-yādavendratvena yadu-kula-dveṣṭṛ-kaṁsa-jarāsandha-duṣṭa-vadhena
svīyānāṁ duḥkha-hāni-sukha-prāpti-kāritayā parama-kāruṇyam \|

yad vā, yadu-varasya yadu-rājasyograsenasya pariṣat sudharmākhyā
deva-sabhā \| upalakṣaṇam etat \| pārijātādayo'pi deva-bhogyāḥ padārthāḥ
yasmād iti sarva-devatā-jaya-prastāvena pāramaiśvarya-mahimā \| tathā
sva-svīya-dveṣṭṛ-kaṁsa-pitur ugrasenasya rājya-sabhā-dānādinā
parama-kāruṇya-mahimā sūcitaḥ \|

icchā-mātreṇāśeṣādharma-tad-dhetu-nirasana-samartho'pi
nija-bhakta-jana-vinoda-krīḍārthaṁ **svair** asādhāraṇaiḥ
suvṛttatva-pṛthutvāyattatvādi-śubha-lakṣaṇa-paramottamāṅgadālaṅkāra-sudarśanādy-āyudha-vara-sundarataraiś
caturbhir **dorbhir** dharma-pratipakṣāsurādi-māraṇenādharmaṁ nirasyan
vināśayan \| śrī-harivaṁśokta-bāṇa-yuddha iva yuddhādi-samaye keṣāṁcin
nija-bhaktānāṁ harṣāya līlayā śrī-bhuja-catuṣṭaya-prakaṭanābhiprāyeṇa
dorbhir ity uktam \|

yad vā, svaiḥ svīyaiḥ pāṇḍavair dorbhir iva dorbhiḥ sahāya-karatvena
sva-bāhuja-kṣatriyatvena vā pāpa-hetu-duṣṭa-jana-ghātanen**ādharmam**
eva **nirasyan** \| yadyapi jarāsandhādīnāṁ duṣṭa-rājanyānāṁ vadhe
svayam evecchā-mātreṇa samarthaḥ, tathāpi bhakta-vātsalyena sva-yaśo'pi
teṣv arpayituṁ tathā kurvann iti parama-bhakta-vātsalyam \|

evaṁ śrī-madhupurī-dvārvatyoḥ kṛtyaṁ krīḍāṁ gokula-krīḍātaḥ
paścād-bhāvinīm api stuti-krama-nirvāheṇottaratra
pūrvotkarṣa-varṇanārthaṁ prathamam eva varṇayitvā tam eva paramotkarṣaṁ
nija-bhakti-prema-bhara-vistāraṇa-mayaṁ gokula-krīḍā-rūpaṁ
darśayati---sthirety uttarārdhena \|

tatrādau sarvatraiva prema-bhakti-pradānādi-paramaudāryam
āha---**sthirāṇāṁ** vṛndāvanādi-vartināṁ taru-gulma-latādīnāṁ
**carāṇāṁ** ca kītādīnām adhikārānapekṣayaiva **vṛjinaṁ**
saṁsāra-duḥkhaṁ nija-prema-bhakti-pradānena **hantīti** tathā saḥ \|

yad vā, mumukṣūṇāṁ svargādi-sukhavad bhaktānāṁ mokṣa-sukham api
vighnatayā duḥkha eva paryavasyati, tad-ādikam akhilam eva **vṛjinaṁ**
duḥkhaṁ sahaja-bhaktimatāṁ vṛndāvanādi-vraja-vāsināṁ **carācarāṇāṁ**
prema-bhakti-vistāraṇenāyatnād eva hantīti \| yadyapi tadānīṁ sarvatra
nija-prema-bhakti-vistāraṇena trilokī-sthitānām eva carācarāṇāṁ
pākārtha-prajvalitāgnes tamaḥ-śītādi-nirasanavad bhakter
avāntara-phalatvena saṁsāra-duḥkhaṁ, sva-bhakti-parāṇāṁ ca
vicitra-mahā-siddhivad upasthitaṁ mokṣam api prema-sampad-antarāyatayā
nirākṛtavān, tathāpi go-pālanādi-līlayā viśeṣato
vṛndāvanādi-vraja-bhūr-vartinām iti gokula-krīḍā-madhye viśeṣaṇam idaṁ
nirdiṣṭam \|

idāṇīṁ tatraiva paramādbhuta-saundarya-mādhurya-vaidagdhyādi-prakaṭanena
paramāntya-sīmā-prāptaṁ mahimā-viśeṣaṁ varṇayati---**susmita-** iti \|
**vraja** eva pūrvavat **puraṁ** vicitra-vilāsa-vaidagdhyātiśayākaratvāt
\| tasya nijānāṁ **vanitānāṁ** gopīnāṁ **susmitena**
veṇv-ādi-śrī-yuktena **śrī-mukhena** eva \| **kāma-devaṁ**, kāmaś cāsau
divyati vijigīṣati saṁsāram iti mokṣāder apy upari dyotata iti vā devaś
ca, taṁ **vardhayan** atyantam utpādayan \|

ayam arthaḥ---yaḥ **kāmaḥ** sarvārtha-ghātakatvena prasiddhaḥ, sa eva
gopīnāṁ saṁsāraṁ dhvaṁsayati, śrī-kṛṣṇa-caraṇāravinda-vaśīkaraṇena ca
mukter bhakter api phala-rūpo'bhūt \| taṁ ca pratikṣaṇa-nūtanatvena
paramāṁ kāṣṭhāṁ prāpayann iti \|

yad vā, nānā-vidha-kāmeṣu madhye śrī-bhagavad-viṣayakaḥ **kāmaḥ**
parama-prema-pariṇati-svarūpatayātyanta-śraiṣṭhyād **devaḥ,** tam \|

yad vā, divyateḥ krīḍārthakasya prayogād devanaṁ **devaḥ** krīḍā, tadā
ca **śrī-mukhena** iti viśeṣaṇe tṛtīyā, tena
viśiṣṭa-nija-saundarya-maṅgalādi-bharaṁ prakaṭayan saṁs tāsāṁ
**kāma**-krīḍāṁ sambhogādi-lakṣaṇāṁ **vistārayan** ity arthaḥ \|

sā hi tāsāṁ śrī-nanda-kiśoreṇa nija-śrī-mukhāravindādi-śobhā-śaktyā
nija-sukha-viśeṣārthaṁ sampādyamānā tucchīkṛta-catur-vargikāyā bhakteḥ
phala-rūpāyāḥ parama-prema-sampadaś ca parama-kāṣṭhāyāḥ pariṇatir iti \|
atas tad-dhetutvenātraiva **susmita-śrīmukhena** iti
saundarya-mādhurya-vaidagdhyādi-parama-mahimāpi
śrī-bhagavato'khila-pāramaiśvaryātiśaya-prakaṭana-rūpo nirdiṣṭaḥ \|

**jayati jana-nivāso devakī-janma-vādo**

**yadu-vara-pariṣat svair dorbhir asyann adharmam \|**

**sthira-cara-vṛjina-ghnaḥ susmita-śrī-mukhena**

**vraja-pura-vanitānāṁ vardhayan kāma-devam**

**vardhayann** ity-ādi vartamāna-nirdeśena ca vikrīḍayāñcati \[bhā.pu.
10.44.13\][^17] ity-ādir uttaratra tatra sadaiva bhagavataḥ prākaṭyena
tat-tal-līlā bodhyate \| atra ca mathurā bhagavān yatra nityaṁ sannihito
hariḥ \[bhā.pu. 10.1.28\] ity-ādi-vacana-jātaṁ tadaikānta-bhaktānubhavaś
ca pramāṇam \|

yadi ca **pura**-śabdena śrī-mathurādikam abhidhīyate, tadā
**vraja-vanitānāṁ pura-vanitānāṁ** ca **kāmadevaṁ vardhayann** iti
mathurā-puryādi-gamanena gopīnām evāntya-viraha-duḥkha-bharasya sūcanam
\| tena ca tāsām eva parama-prema-carama-kāṣṭhā-sampādanaṁ,
tad-abhiprāyeṇa ca gokula-krīḍāyām eva tad-varṇanam eva
paryavasāyitavyam \| anyat samānam \|

etac coktaṁ bhavati---yaḥ sarva-jīveṣu paramātmatayā citte vasati, sa
devakyāṁ putratvena jaṭhare sthitaḥ \| tatra ca kevalaṁ teṣv
antaryāmitayā **nivāsa** eva, anayā ca saha sambhāṣaṇādikam api \| kiṁ
ca, yasya **yadu-varā** yādava-kula-śreṣṭhā mahā-vīra-varāḥ
sevaka-rūpāḥ, ta eva hi sarvādharma-tad-dhetu-jāta-nirasane samarthā ity
arthaḥ \| tathāpi **svaiḥ** svakīyair **dorbhir** eva **adharmaṁ
nirasyati**, tad-dhetu-duṣṭa-rājanyādikaṁ hanti \| kiṁ ca, yaḥ kila
**sthira-carāṇāṁ** sarveṣām api **vṛjinaṁ** pāpaṁ **hanti,** sa
para-strīṇāṁ gopy-ādīnāṁ jāratvena **kāma**-viśeṣaṁ **vardhayati**,
parama-vṛjinaṁ vistārayatīty arthaḥ \| na ca tās tatrāparādhyantīty
āha---**susmitena** nija-śrī-mukhenaiveti \| evaṁ virodhoktyā
pūrvoktānusāreṇa parama-bhakta-vātsalyādi-yuktyā mahotkarṣa-bhara eva
sidhyatīti dik \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tasya sarvotkṛṣṭatvaṁ
śrutvā sukhaṁ prāpnuvato'pi śrotṝṁs tad-avasthatvam atītam ivāśaṅkya
mlāyataḥ svānubhāvena sāntvayann āha---**jayati** iti \|

**devakyāṁ janma** janana-līlānukaraṇena prādurbhāvo **vādas**
tattva-bubhutsutayā na tu chala-jāty-ādi-rūpā yasya \| yad vā,
**devakyāṁ janmano vādaḥ** khyātiḥ, nandas tv ātmaja utpanna \[bhā.pu.
10.5.1\] ity atra vyākhyāta-rītyā tu śrī-yaśodāyām api tarkyaṁ janma
yasyety arthaḥ \|

sa prasiddhaḥ śrī-kṛṣṇo **jayati** \|
sarva-deva-svarūpa-rūpa-guṇa-līlā-parikara-sthāna-gatena sarvotkarṣeṇa
virājate \| atra ca loḍ-arthatvaṁ na sambhavati \|
sadotkṛṣṭatā-parākāṣṭhā-mahiṣṭhe śrī-bhagavati tad-vijñānāṁ tādṛśānām
āśīrvādāyogāt \| yadi vā tad-yogaḥ kathañcit kalpyaḥ, tathāpy
āśīrvāda-viṣayasya sa-viśeṣaṇasya tasya tad api tathaivāvasthiti-prāpter
vivakṣitārtha eva labhyeta \| \"dhārmika-sabhyādi-sampanno viṣṇu-mitro
vardhatām\" itivat \|

atha kathaṁ-bhūtaḥ san jayati ? ity apekṣāyāṁ viśeṣaṇāni vadan
parikara-viśiṣṭatayāha---tena ca tādṛśa-tan-nitya-jaye
vidvat-pratyakṣa-lakṣaṇaṁ pramāṇam apy āha---**janeṣu** sālokya-
\[bhā.pu. 3.29.13\][^18] ity-ādi-padye **janā** itivat tadīyeṣv
antaraṅgeṣu śrī-yādava-gopādiṣu sākṣān **nivāso**'nyeṣu ca
tat-sphūrti-rūpo yasya saḥ \|\
\
tatra cānyārthatāṁ pariharaṁs tasmin jaye vivṛtyaiva tair janaiḥ
viśiṣṭatām āha---**yadu-vara-** ity-ādinā \| tatrāntarāṅgair
viśinaṣṭi---**yadu-varāḥ** kṣatriyā gopāś ca \| **pariṣat** sabhā-rūpā
yasya saḥ \| bahiraṅgaiś ca viśinaṣṭi---**sve** bhakta-janā eva **doṣo**
bhujā iva bhujāḥ, **tair adharmam** etādṛśārthaṁ nāstikyādikaṁ jagati ca
**āsyan** dūrīkurvan, atas tat-tat-sambandhena **sthira-carāṇām**
antaraṅgāṇāṁ sva-viyoga-duḥkha-hantā bahiraṅgāṇāṁ saṁsāra-hantāpi san
\|\
\
atha tatrāpi paramāntaraṅgair viśinaṣṭi---**susmitena** iti \| śobhanaṁ
smitaṁ tad-upalakṣita-prasāda-vilāsādikaṁ yatra, tena svabhāvata eva
**śrī**-yuktena ca **mukhenaiva** prādhānyataḥ prathamoktānāṁ
**vraja-vanitānāṁ** tad-anantarāṇāṁ **pura-vanitānāṁ**
janitātyarthānurāgāṇāṁ tāsāṁ yoṣitāṁ yaḥ **kāmaḥ**, sa eva dīvyati
parama-prema-rūpatvāt sarvato'pi virājatīti **devaḥ**, taṁ **vardhayan**
sadaivoddīpayan iti svarūpa-guṇa-līlā-sthāna-viśiṣṭatāpi darśitā \|

tad evaṁ sarvasyāpi viśeṣaṇasya vidheyena jayaty-arthenānugatatvāt
tādṛśo'sau svayam eva tādṛśaiḥ parikaraiḥ saha tādṛśa-vilāsādi-viśiṣṭo
vraje pura-dvaye ca sadā sarvotkarṣeṇa virājata eveti sthitam \| yuktam
eva ca tat svayaṁ bhagavattvāt \| āgantuka-tādṛśatve svayaṁ
bhagavattva-hāneḥ \| tasmād avicāreṇaivāsya kānicid vacanāni
pratikūlāyante \| vastutas tu anukūlāny eva tatra daśama-skandhasya
tatra tatra vyākhyātāny eva \|

tat-svarūpa-nityatve prathama-skandhasya yayāharad bhāram \[bhā.pu.
1.15.34\][^19] ity-ādi-dvayaṁ tu yathā tanu-rūpa-kalevara-śabdā
bhāva-vācina eva \| yathā tṛtīya-skandhe visarga-prasaṅge brahmaṇi
tat-paryāya-śabdasya evārthaḥ svīkṛtaḥ anupapatteḥ \| tatra yadi sā
tarhi kathaṁ svayaṁ bhagavati na syāt ? sa ca bhāvo'tra
bhū-bhāra-jihīrṣā-lakṣaṇaḥ māyā-kārya-sambandhitvāt tad-ābhāsa eva ca
tataḥ sāmye kaṇṭaka-dṛṣṭāntatvaṁ susaṅgatam eva \| naṭa-dṛṣṭāntatvaṁ ca
śravya-rūpakābhir netur naṭasya svarūpa-veṣābhyām eva sthitasya
tat-tad-bhāvābhāsa-svīkāra-parityāga-mātrābhyām iti \| evam anyatrāpy
ākṛti-deha-śabdau vyākhyeyau \|

athavā tyāga-svīkārau nāmāntar-dhāpanāvirbhāvane eva, yathā
śrī-madhvācārya-dhṛtaṁ tantra-bhāgavata-vacanaṁ pūrvam udāhṛtam---

> aheyam anupādeyaṁ tad-rūpaṁ nityam avyayam \|
>
> sa evāpekṣya-rūpāṇāṁ vyaktim eva janārdanaḥ \|\|
>
> agṛhṇād vyasṛjac ceti kṛṣṇa-rāmādikāṁ tanum \|
>
> paṭhyate bhagavān īśo mūḍha-buddhi-vyapekṣayā \|\| iti \|

evaṁ prathamasya dvādaśe vidhūya[^20] \[bhā.pu. 1.12.11\] ity-ādi padye
svāmibhir apy uktaṁ yatra dṛṣṭas tatraivāntarhitaḥ, na tv anyatra gataḥ
\| yato vibhuḥ sarvata iti \| ata eva tṛtīye---

> pradarśyātapta-tapasām avitṛpta-dṛśāṁ nṛṇām \|
>
> ādāyāntaradhād yas tu sva-bimbaṁ loka-locanam \|\| \[bhā.pu. 3.2.11\]
> iti \|

atrāpi loka-locana-rūpaṁ sva-bimbaṁ nija-mūrtiṁ pradarśya punar ādāyaiva
cāntaradadhāt \| na tu tyaktvety uktam \| yathā matsyādi-rūpāṇīty
anantaram api tathoktam---

> yadā mukundo bhagavān imāṁ mahīm
>
> jahau sva-tanvā śravaṇīya-sat-kathaḥ \|
>
> tadāhar evāpratibuddha-cetasām
>
> abhadra-hetuḥ kalir anvavartata \|\| \[bhā.pu. 1.15.36\] iti \|

tyāgo'tra sva-tanu-karaṇaka iti sarvānte tal-loka-bhaganaṁ ca sarvāṁśam
ākṛṣyāvatīrṇasya tasya tat-tad-aṁśenaiva tathaikādaśa-skandhasya
lokābhirāmām[^21] \[bhā.pu. 11.31.6\] ity-ādikaṁ sa-yuktikaṁ
ṭīkā-kṛdbhir eva vyākhyātam \|

athātrānukūla-vacanāni tatra sarvāvatāra-gatāni \| yathā
nṛsiṁha-purāṇe---yuge yuge viṣṇur anādi-mūrtim āsthāya śiṣṭaṁ paripāti
duṣṭahā iti \| ata eva tat-tad-ārādhanaṁ śāstraṁ ca mithyā na syāt \|
tata eva ca jaleṣu māṁ rakṣatu matsya-mūrtiḥ \[bhā.pu. 6.8.13\] ity-ādi
śrī-nārāyaṇa-varmādau \| tathā nityatva eva śālagrāma-śilādiṣu
narasiṁhatvādi-bhedaḥ saṅgacchate \| tat-tat-sānnidhyād eva hi
tat-tad-bhedaḥ \|

śrūyate caivaṁ navasv api varṣeṣu sākṣāt-tat-tad-upāsanādi
yathoktaṁ---navasv api varṣeṣu bhagavān nārāyaṇo mahā-puruṣaḥ puruṣāṇāṁ
tad-anugrahāyātma-tattva-vyūhenātmanādyāpi sannidhīyate \[bhā.pu.
5.17.14\] iti \|

śrī-pradyumnādīnāṁ nati-vilāsādikaṁ ca tatra tatra varṇitam \| tatra
śrī-pradyumnasya tāvad dṛśyate---

> atīva sulalita-gati-vilāsa-vilasita-rucira-hāsa-leśāvaloka-līlayā
> kiñcid-uttambhita-sundara-bhrū-maṇḍala-subhaga-vadanāravinda-śriyā
> ramāṁ ramayann \[bhā.pu. 5.18.16\] ity-ādi ca \|

ata evoktaṁ tatra tatra saṅkarṣaṇa-saṁjñām ātma-samādhi-rūpeṇa
sannidhāpya \[bhā.pu. 5.17.16\] iti \| brāhma-pādmottara-khaṇḍādau
śrīmatsyādīnāṁ vaikuṇṭhe pṛthak pṛthak lokāś ca śrūyante \| tathā
madhva-bhāṣya-pramāṇitā śrutiś ca---

> vāsudevaḥ saṅkarṣaṇaḥ pradyumno'niruddho'haṁ, matsyaḥ kūrmo varāho
> nṛsiṁho vāmano rāmo rāmo rāmaḥ kṛṣṇo buddhaḥ kalkir ahaṁ, śatadhāhaṁ
> sahasradhāham amito'ham ananto'ham \| naivaite jāyante naiteṣām
> anujñāna-bandho, na muktiḥ \| sarva eva hy ete pūrṇā ajarā amṛtāḥ
> paramāḥ paramānandāḥ iti \|

atha viśeṣataḥ śrī-kṛṣṇa-gatāni yathā tatraikādaśānte
dhāraṇā-dhyāna-maṅgalam \[bhā.pu. 11.31.6\] ity atra ca śrī-svāmibhir
vyākhyātam---dhāraṇāyā dhyānasya ca maṅgalaṁ śobhanaṁ viṣayam, itarathā
tayor nirviṣayatvam \| dṛśyate cādyāpy upāsakānāṁ sākṣātkāras
tat-phala-prāptiś ceti \|

tathā ca trailokya-saṁmohana-tantre śrīmad-aṣṭādaśākṣara-prasaṅge---

> ahar-niśaṁ japed yas tu mantrī niyata-mānasaḥ \|
>
> sa paśyati na sandeho gopa-veśa-dharaṁ harim \|\| iti \|

evaṁ gautamīye ca sadācāra-prasaṅge---

> ahar-niśaṁ japen mantraṁ mantrī niyata-mānasaḥ \|
>
> sa paśyati na sandeho gopa-veśa-dharaṁ harim \|\| iti \|

vṛndāvane vased dhīmān yāvat kṛṣṇasya darśanam iti ca \| tathā ca
śrī-kṛṣṇa-sahasra-nāma-prārambhe---

> tasya hṛṣṭāśayaḥ stutyā viṣṇur gopāṅganāvṛtaḥ \|
>
> tāpiñcha-śyāmalaṁ rūpaṁ piñchottaṁsam adarśayat \|\| \[vi.dha.u.\] iti
> \|

agre ca tad-vākyam---

> mām avehi mahābhāga kṛṣṇaṁ kṛtya-vidāṁ vara \|
>
> puraskṛto'smi tvad-bhaktyā pūrṇāḥ santu manorathāḥ \|\| iti \|

tathā pādme nirmāṇa-khaṇḍe---paśya tvaṁ darśayiṣyāmi svarūpaṁ
veda-gopitam iti śrī-bhagavad-vākyānantaraṁ brahma-vākyam---

> tato'paśyam ahaṁ bhūpa bālaṁ kālāmbuda-prabham \|
>
> gopa-kanyāvṛtaṁ gopaṁ hasantaṁ gopa-bālakaiḥ \|\|
>
> kadamba-mūla āsīnaṁ pīta-vāsasam adbhutam \|
>
> vanaṁ vṛndāvanaṁ nāma nava-pallava-maṇḍitam \|\| ity-ādi \|

śrī-gopāla-tāpanī caivam---tad u hovāca brāhmaṇo'sāv anavarataṁ me
dhyātaḥ stutaḥ parārdhānte so'budhyata \| gopa-veśo me puruṣaḥ purastād
āvirbabhūva \|\| \[go.tā.u. 1.29\] iti siddha-nirdeśo'pi śrūyate \|
bṛhan-nāradīya-maṅgalācaraṇe---vande vṛndāvanāsīnam indirānanda-mandiram
\[nā.pu. 1.1.1\] iti \|

skānda-dvārakā-māhātmye śrī-baliṁ prati prahlāda-vākye---

> gṛhe santiṣṭhate yasya māhātmyaṁ daitya-nāyaka \|
>
> dvārakāyāḥ samudbhūtaṁ sānnidhyaṁ keśavasya ca \|
>
> rukmiṇī-sahitaḥ kṛṣṇo nityaṁ nivasate gṛhe \|\| iti \|

pādme kārtika-māhātmye tat prātaḥ-snānārghya-mantre---

> vratinaḥ kārttike māsi snātasya vidhivan mama \|
>
> gṛhāṇārghyaṁ mayā dattaṁ danujendra-niṣūdana \|\| \[pa.pu. 6.93.24\]
> iti \|

evaṁ nānā mantrā api tathaiva taṁ sākṣān nirdiśanti \| ata eva
gopāla-tāpinyāṁ---govindaṁ sac-cid-ānanda-vigrahaṁ
vṛndāvana-sura-bhūruha-talāsīnaṁ satataṁ sa-marud-gaṇo'haṁ toṣayāmi
\[go.tā.u. 1.37\] iti \|

tad evam abhipretya śrī-śukadevo'pi nijābhīṣṭa-daivatatvenāha---

> patir gatiś cāndhaka-vṛṣṇi-sātvatāṁ
>
> prasīdatāṁ me bhagavān satāṁ patiḥ \|\| \[bhā.pu. 2.4.20\] iti \|

prīyān na indro gavām \[bhā.pu. 10.26.25\] iti ca \| śrīman-narākṛtim
evādhikṛtasya nārāyaṇa-varmaṇy apy āha---māṁ keśavo gadayā prātar avyād,
govinda āsaṅgava ātta-veṇuḥ \[bhā.pu. 8.9.20\] iti \|

evaṁ śrīman-narākāre vā yeṣāṁ vā bhrāntiḥ, sā teṣām api nirastā \|
yathoktam---

> yat-pāda-pāṁsur bahu-janma-kṛcchrato
>
> dhṛtātmabhir yogibhir apy alabhyaḥ \|
>
> sa eva yad-dṛg-viṣayaḥ svayaṁ sthitaḥ
>
> kiṁ varṇyate diṣṭam aho vrajaukasām \|\| \[bhā.pu. 10.12.12\] iti \|

evaṁ, na cāntar na bahir yasya \[bhā.pu. 10.9.13\] ity-ādi, naumīḍya te
\[bhā.pu. 10.14.1\] ity-ādi, sakṛd yad-aṅga-pratimāntar-āhitā \[bhā.pu.
10.12.39\][^22] ity-ādi, aho bhāgyam aho bhāgyam \[bhā.pu. 10.14.36\]
ity-ādi ca \| śrī-kṛṣṇāṣṭottara-śata-nāma-stotre śrīman-narākṛtitvam
evādhikṛtya---

> nanda-vraja-janānandī sac-cid-ānanda-vigrahaḥ \|
>
> nava-nīta-viliptāṅgī nava-nīta-naṭo'nagha \|\| iti \|

śrī-gopāla-tāpinyām api---

> nityo nityānāṁ cetanaś cetanānām
>
> eko bahūnāṁ yo vidadhāti kāmān \|
>
> taṁ pīṭhagaṁ ye'nubhajanti dhīrās
>
> teṣāṁ sukhaṁ śāśvataṁ netareṣām \|\| \[go.tā.u. 1.20\] iti \|

viṣayaś coktaḥ---gopyas tapaḥ kim acaran yad amuṣya rūpaṁ \[bhā.pu.
10.44.14\] ity-ādau \| tathā ca pādma-nirmāṇa[^23]-khaṇḍe
śrī-veda-vyāsa-vākyam---

> dṛṣṭvātihṛṣṭo hy abhavaṁ sarva-bhūṣaṇa-bhūṣaṇam \|
>
> gopālam abalā-saṅge muditaṁ veṇu-vādinam \|\|
>
> tato mām āha bhagavān vṛndāvana-caraḥ svayam \|
>
> yad idaṁ me tvayā dṛṣṭaṁ rūpaṁ divyaṁ sanātanam \|\|
>
> niṣkalaṁ niṣkriyaṁ śāntaṁ sac-cid-ānanda-vigraham \|
>
> pūrṇaṁ padma-palāśākṣaṁ nātaḥ parataraṁ mama \|\|
>
> idam eva vadanty ete vedāḥ kāraṇa-kāraṇam \|\| \[pa.pu. 5.73.23-26\]
> ity-ādi \|

atha tasya mānasānāṁ śarīrāṇāṁ ca guṇānāṁ svābhāvikatvam avyabhicāritvaṁ
coktaṁ prathame---satyaṁ śaucaṁ dayā kṣāntiḥ \[bhā.pu. 1.16.27\]
ity-ādinā,

> ete cānye ca bhagavan nityā yatra mahā-guṇāḥ \|
>
> prārthyā mahattvam icchadbhir na viyanti sma karhicit \|\| \[bhā.pu.
> 1.16.31\] ity antena \|

atha tat-parikara-nityatve pratikūlāyamānāni yathārthaṁ vyākhyāyante \|
tatra devāvataraṇa-vākyam ekadeśa-prastāvamayam iti pūrva-pūrvāda-śatam
asti \| mauśalādikaṁ ca brahma-śāpa-maryādā-rakṣārthaṁ māyikam eva \|
āha sma ca tadānīm eva dārukam iti śrī-bhagavān---

> tvaṁ tu mad-dharmam āsthāya jñāna-niṣṭha upekṣakaḥ \|
>
> man-māyā-racitām etāṁ vijñāyopaśamaṁ vraja \|\| \[bhā.pu. 11.30.49\]
> iti \|

asyārthaḥ \[kṛṣṇa-sandarbha 123\]---**tvaṁ tu** dāruko **jñāna-niṣṭho**
madīya-līlā-tattvajñaḥ, **mad-dharmaṁ** mama
svabhakta-pratipālayitṛtva-rūpaṁ sva-tulya-parikara-saṅgitva-rūpaṁ ca
svabhāvam **āsthāya** viśrabhya, **etām** adhunā prakāśitāṁ sarvām eva
mauṣalādi-līlāṁ **mama māyayaiva** indra-jālavad **racitāṁ vijñāya**
**upekṣako** bahir-dṛṣṭyā jātaṁ śokam upekṣamāṇa **upaśamaṁ**
citta-kṣobhāt nivṛttiṁ **vraja** iti \|

atra dārukasya svayam eva tal-lokād avatīrṇatvena siddhatvād etām ity
atrāti-sannihitārtha-lābhāc cānyathā-vyākhyānam eva
prathama-pratīty-aviṣaya iti vivektavyam \|

tathā caikādaśānte padya-trayam \| tatra prathamaṁ, yathā---

> rājan parasya tanu-bhṛj-jananāpyayehā
>
> māyā-viḍambanam avehi yathā naṭasya \|
>
> sṛṣṭvātmanedam anuviśya vihṛtya cānte
>
> saṁhṛtya cātma-mahimoparataḥ sa āste \|\| \[bhā.pu. 11.31.11\] iti \|

asyārthaḥ \[kṛṣṇa-sandarbha 124\]---**parasya** śrī-kṛṣṇasya
**tanu-bhṛtaḥ** pārṣadā yādavādayaḥ, teṣāṁ **jananāpyaya**-rūpā **īhāś**
ceṣṭāḥ kevalaṁ parasyaiva **māyayā** **viḍambanam** anukaraṇam eva
**avehi** \| yathendrajāla-vidyā-vettā **naṭaḥ** kaścij jīvata eva
mārayitveva punaś ca tad-dehaṁ janayitveva darśayati, tasyeva
viśva-sargādi-hetv-acintya-śaktes tasya tādṛśa-śaktitvaṁ na ca citram
ity āha---sṛṣṭveti \|

evam eva dṛśyate cādyāpy upāsakānām ity-ādi tad-vyākhyānaṁ susaṅgacchate
\| tat-parikareṇaiva sārdhaṁ teṣu tat-satkāra iti \| evaṁ sati
śrī-saṅkarṣaṇādau mugdhānām anyathā hetūdāharaṇābhāsaḥ sutarām eva
māyikaḥ \|

skāndāyodhyā-khaṇḍe śrī-lakṣmaṇasyāpi tādṛśatvaṁ na sampratipannam \|
tathā hi tad-antima-daśānukaraṇa-līlāyāṁ---

> tataḥ śeṣātmatāṁ yātaṁ lakṣmaṇaṁ satya-saṅgaram \|
>
> uvāca madhuraṁ śakraḥ sarvasya ca sa paśyataḥ \|\|
>
> indra uvāca---
>
> lakṣmaṇottiṣṭha śīghraṁ tvam ārohasva padaṁ svakam \|
>
> deva-kāryaṁ kṛtaṁ vīra tvayā ripu-nisūdana \|\|
>
> vaiṣṇavaṁ paramaṁ sthānaṁ prāpnuhi svaṁ sanātanam \|
>
> bhavan-mūrtiḥ samāyātā śeṣo'pi bila-sat-phaṇaḥ \|\| ity-ādi \|

tataś ca---

> ity uktvā sura-rājendro lakṣmaṇaṁ sura-saṅgataḥ \|
>
> śeṣaṁ prasthāpya pātāle bhū-bhāra-dharaṇa-kṣamam \|\|
>
> lakṣmaṇaṁ yānam āropya pratasthe divam ādarāt \|\| iti \|

ata eva jarāsandha-vākye---tava rāma yadi śraddhā \[bhā.pu. 10.50.19\]
ity atra śrī-svāmibhir apītthaṁ vāstavārtho
vyañjitaḥ---acchedya-deho'sāv iti svayam eva matvā aparitoṣāt
pakṣāntaram āha---yad vā, māṁ jahīti \|

atha dvitīyaṁ, yathā---aprākṛtānāṁ teṣāṁ tan na sambhavatīty āstāṁ,
śrī-kṛṣṇa-pālyatvenaiva na sambhavatīty āha---

> martyena yo guru-sutaṁ yama-loka-nītaṁ
>
> tvāṁ cānayac charaṇa-daḥ paramāstra-dagdham \|
>
> jigye'ntakāntakam apīśam asāv anīśaḥ
>
> kiṁ svānane svar anayan mṛgayuṁ sa-deham \|\| \[bhā.pu. 11.31.12\] iti
> \|

asyārthaḥ \[kṛṣṇa-sandarbha 125\]---**yaḥ** śrī-kṛṣṇo **yama-lokaṁ**
gatam api **guru-sutaṁ** guror jātena pañcajana-bhakṣitena tena
**martyena** dehenaiva **ānayat** \| na ca brahma-tejaso balavattvaṁ
mantavyam \| **tvāṁ ca** brahm**āstra-dagdhaṁ** brahmāstreṇa dagdhum
ārabdhaṁ yas tasmād brahmāstrād ānayad rakṣitavān ity arthaḥ \| kim
anyad vaktavyam ? yaś **cāntakānām antakam īśaṁ** śrī-rudram api
bāṇa-saṅgrāme jitavān \| aho yaś ca taṁ jarākhyaṁ **mṛgayum** api
**svar** vaikuṇṭha-viśeṣaṁ **sa-śarīram** eva prāpitavān \| sa kathaṁ
svānāṁ yadūnām avane īśo na bhavati ? tasmāt teṣv anyathā-darśanaṁ na
tāttvika-līlānugatam \| sa-śarīraṁ tu teṣāṁ sva-loka-gamanam atīva
yuktam ity arthaḥ \|\|

atha tṛtīyaṁ, yathā---nanu gacchantu tādṛśa-śarīrā evaṁ svaṁ dhāma,
tatrāpi svayaṁ bhagavān virājata eveti na teṣāṁ tad-viraha-duḥkham api
\| śrī-bhagavāṁs tu tathā-samarthaś cet tarhi katham anyāṁs tādṛśān
nirmāya taiḥ saha martya-lokānugrahārtham aparam api kiyantaṁ kālaṁ
martya-loke'pi prakaṭo nāsīd ity atra siddhāntayan teṣāṁ śrī-bhagavataś
ca sauhārda-bhareṇāpi parasparam avyabhicāritvam āha---

> tathāpy aśeṣa-sthiti-sambhavāpyayeṣv
>
> ananya-hetur yad aśeṣa-śakti-dhṛk \|
>
> naicchat praṇetuṁ vapur atra śeṣitaṁ
>
> martyena kiṁ sva-stha-gatiṁ pradarśayan \|\| \[bhā.pu. 11.31.13\] iti
> \|

asyārthaḥ \[kṛṣṇa-sandarbha 126\]---yadyapy ukta-prakāreṇa
**aśeṣa-sthiti-sambhavāpyayeṣu ananya-hetuḥ yad** yasmāt tad-ūrdhvam apy
ananta-tādṛśa-**śakti-dhṛk**, tathāpi **martyena** lokena **kiṁ** mama
prayojanam ? iti **sva-sthānāṁ** tad-dhāma-gatānāṁ teṣāṁ **gatim** eva
svasyābhirucitatvena **pra**-kṛṣṭāṁ **darśayann** iti \|

atas teṣāṁ śrī-bhagavadvad antardhānam eva na tv anyad astīti
śrī-bhagavad-abhiprāya-kathanenāpi śrīmān uddhava āha tṛtīye---

> mitho yadaiṣāṁ bhavitā vivādo
>
> madhv-āmadātāmra-vilocanānām \|
>
> naiṣāṁ vadhopāya iyān ato'nyo
>
> mayy udyate'ntardadhate svayaṁ sma \|\| \[bhā.pu. 3.3.15\]

asyārthaḥ \[kṛṣṇa-sandarbha 127\]---**eṣāṁ** yadūnāṁ **yadā mitho
vivādas** tadāpy eṣāṁ pṛthivī-parityājane **vadha-rūpa upāyo na**
vidyate, kim utānyena vivādane \| sa na syād iti \| tarhi teṣāṁ
mamābhilaṣite pṛthivī-parityājakatve katama upāyo bhavet ? tatra punaḥ
parāmṛśati---ato vadhād **anya** eva **iyān** etāvān eva upāyo vartate
\| ko'sau ? **mayi udyate** mamecchayā ete **svayam antardadhata** iti
yaḥ \| **smeti** niścaye \|

tena kūrma-purāṇokta-śrī-sītā-haraṇavat pura-strī-haraṇam api māyikaṁ
jñeyam \| tathaivāsāṁ vivāha-prasaṅge svarūpa-śaktitvaṁ pramāṇitam \|

kiṁ ca, teṣu yac cānyac-chastrāghāta-mūrcchā-tattva-bubhutsādikaṁ
śrūyate, tad bhaved ata iva nara-līlaupayikatayā prapañcitam iti kvacic
ca prakaṭa-līlāyāḥ prāpañcika-miśratvād yathārtham eva caitāni vākyāni,
yathā pādma-kārttika-māhātmye śrī-satyabhāmāṁ prati
śrī-bhagavad-vākyam---

> ete hi yādavāḥ sarve mad-gaṇā eva bhāmini \|
>
> sarvadā mat-priyā devi mat-tulya-guṇa-śālinaḥ \|\| \[pa.pu. 6.89.224\]

pādmottara-khaṇḍe---

> yathā saumitri-bharatau yathā saṅkarṣaṇādayaḥ \|
>
> tathā tenaiva jāyante nija-lokād yadṛcchayā \|\|
>
> punas tenaiva gacchanti tat-padaṁ śāśvataṁ param \|
>
> na karma-bandhanaṁ janma vaiṣṇavānāṁ ca vidyate \|\| \[pa.pu.
> 6.229.57-58\] iti \|

śrī-gopāla-tāpinyāṁ---

> janma-jarābhyāṁ bhinnaḥ sthāṇur ayam, acchedyo'yaṁ, yo'sau saurye
> tiṣṭhati, yo'sau goṣu tiṣṭhati, yo'sau gāḥ pālayati, yo'sau gopeṣu
> tiṣṭhati \[go.tā.u. 2.22\] ity-ādi \|

*saurya* iti sauryā yamunāyās tīre śrī-vṛndāvane, sahasra-nāmni suyāmuna
\[ma.bhā. 13.135.88\] iti hi tad-bhāṣye vyākhyātam \| atha prapañce
prakaṭāprakaṭa-rūpeṇa prakāśa-bhedena sthitāni śrī-vṛndāvanādīny eva
nitya-sthānānīti ca pūrvodāharaṇa-jātena vyaktam evāsti \| yathoktaṁ
pādma-nirmāṇa-khaṇḍe śrī-bhagavad-vākyaṁ---

> nityāṁ me mathurāṁ viddhi vanaṁ vṛndāvanaṁ tathā \|
>
> yamunāṁ gopa-kanyāś ca tathā gopāla-bālakān \|\|
>
> mamāvatāro nityo'yam atra mā saṁśayaṁ kṛthāḥ \|\| iti \|

tathā ca bṛhad-gautamīye śrī-kṛṣṇa uvāca---

> idaṁ vṛndāvanaṁ ramyaṁ mama dhāmaiva kevalam \|
>
> atra me paśavaḥ pakṣi-vṛkṣā kīṭā narāmarāḥ \|
>
> ye vasanti mamādhiṣṇye mṛtā yānti mamālayam \|\|
>
> atra yā gopa-kanyāś ca nivasanti mamālaye \|
>
> yoginyas tā mayā nityaṁ mama sevā-parāyaṇāḥ \|\|
>
> pañca-yojanam evāsti vanaṁ me deha-rūpakam \|
>
> kālindīyaṁ suṣumnākhyā paramāmṛta-vāhinī \|\|
>
> atra devāś ca bhūtāni vartante sūkṣma-rūpataḥ \|
>
> sarva-deva-mayaś cāhaṁ na tyajāmi vanaṁ kvacit \|\|
>
> āvirbhāvas tirobhāvo bhaven me'tra yuge yuge \|
>
> tejo-mayam idaṁ ramyam adṛśyaṁ carma-cakṣuṣā \|\| iti \|

yathaikādaśa-skandhānte---

> dvārakāṁ hariṇā tyaktāṁ samudro'plāvayat kṣaṇāt \|
>
> varjayitvā mahārāja śrīmad-bhagavad-ālayam \|\|
>
> nityaṁ sannihitas tatra bhagavān madhusūdanaḥ \|
>
> smṛtyāśeṣāśubha-haraṁ sarva-maṅgala-maṅgalam \|\| \[bhā.pu.
> 11.31.23-24\] iti \|

evam eva viṣṇu-purāṇe---

> plāvayāmāsa tāṁ śūnyāṁ dvārakāṁ ca mahodadhiḥ \|
>
> vasudeva-gṛhaṁ tv ekaṁ nāplāvayata sāgaraḥ \|\|
>
> nātyākramat tato brahmaṁs tad adyāpi mahodadhiḥ \|
>
> nityaṁ sannihitas tatra bhagavān keśavo yataḥ \|\| \[vi.pu.
> 5.38.9-10\] iti dik \|\|48\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ) :** vṛndāvana-mathurā-dvārakā-rūpeṣu
triṣu dhāmasv apy etad evodāharaṇīyam---jayatīti \| **yadu-varāḥ
pariṣat** sabhya-rūpā yasya saḥ \| **devakī-janma-vādas** taj-janmatvena
labdha-khyātiḥ \| devakyāṁ janmeti vādas tattva-bubhutsu-kathā yasya sa
iti vā \| śrī-kṛṣṇo **jayati** paramotkarṣeṇa sadaiva virājate \|
lohitoṣṇīṣāḥ pracarantītivat yadu-vara-sabhya-viśiṣṭatayaiva
jayābhidhānam \| atra yaduvara-śabdena śrī-vrajeśvara-tad-bhrātaro'pi
gṛhyante, teṣām api yadu-vaṁśotpannatvena prasiddhatvāt \| tathā ca
bhārata-tātparye śrī-madhvācāryair evaṁ brahma-vākyatvena likhitam---

> tasmai varaḥ sa mayā sannisṛṣṭaḥ
>
> sa cāsa nāndākhya utāsya bhāryā \|
>
> nāmnā yaśodā sa ca śūra-tāta-
>
> sutasya vaiśyā-prabhavasya gopaḥ \|\| iti \|

*śūra-tāta-sutasya* śūra-sapatnī-mātṛjasya *vaiśyāyāṁ* tṛtīya-varṇāyāṁ
*jātasya* sakāśāt *āsa* babhūva ity arthaḥ \| ata eva
śrīmad-ānakadundubhinā tasmin bhrātar iti muhuḥ sambodhanam akliṣṭārthaṁ
bhavati, bhrātaraṁ nandam āgatam \[bhā.pu. 10.5.20\] iti
śrīman-munīndra-vacanaṁ ca \|

tad etad apy upalakṣaṇaṁ tad-bhrātṝṇām \| yathā skānde
mathurā-khaṇḍe---rakṣitā yādavāḥ sarve indra-vṛṣṭi-nivāraṇāt iti \|
yatrābhiṣikto bhagavān maghonā yadu-vairiṇā iti ca, yādavānāṁ hitārthāya
dhṛto giri-varo mayā iti cānyatra \|

yathā ca yādava-madhya-pātitatvenaiva teṣu nirdhāraṇa-mayaṁ
śrī-rāma-vacanaṁ śrī-harivaṁśe, yādaveṣv api sarveṣu bhavanto mama
bāndhavāḥ \[ha.vaṁ. 83.15\] iti \| saptamyā hy asya jātāv eva
nirdhāraṇam ucyate, « puruṣeṣu kṣatriyaḥ śūratamaḥ » itivat \|
vijātīyatve tu « śraughnebhyo māthurā hy āḍhyatamāḥ » itivat
yādavebhyo'pi sarvebhyo ity evocyate iti jñeyam \|

atra jayatīty atra loḍ-arthatvaṁ na saṅgacchate, sadaivotkarṣānantyam
iti tasminn āsīrvādānavakāśāt \| tad-avakāśo vā āśīrvāda-viṣayasya
tadānīm āśīrvādaka-kṛtānuvāda-viśeṣa-viśiṣṭatayaiva sthiter avagamāt
pratipipādayiṣitaṁ tādṛśatvenaiva tātkālikatvam āgacchaty eva \| yathā «
dhārmika-sabhyo'yaṁ rājā vardhatām » iti \| tad evaṁ, patir gatiś
cāndhaka-vṛṣṇi-sātvatām \[bhā.pu. 2.4.20\] ity atrāpy anusandheyam \|
anena yadu-varāṇām api tathaiva jayo vivakṣitaḥ \|

nanv evaṁ tathā viharaṇa-śīlaś cet punaḥ katham iva
devakī-janma-vādo'bhūt ? tatrāha---**svair dorbhir** dorbhyāṁ caturbhiś
caturbhujair **adharmaṁ** tad-bahulam asura-rāja-vṛndam **asyan**
nihantuṁ, lakṣaṇa-hetvoḥ kriyāyāḥ śatṛ-pratyaya-vidhānāt \| tad-artham
eva loke'pi tathā prakaṭībhūta ity arthaḥ \|

kiṁ vā, kiṁ kurvan jayati ? svaiḥ kāla-traya-gatair api bhaktair eva
dorbhis tad-dvārā adharmaṁ jagad-gata-pāpmānam asyan nāśayann eva \| tad
uktam---mad-bhakti-yukto bhuvanaṁ punāti \[bhā.pu. 11.14.24\] iti \|

punaḥ kim arthaṁ devakī-janma-vādaḥ ?
tatrāha---**sthira-cara-vṛjina-ghnaḥ** nijābhivyaktyā nikhila-jīvānāṁ
saṁsāra-hantā, tad-artham evety arthaḥ \| tad uktaṁ yata etad vimucyate
\[bhā.pu. 10.29.16\] iti \|

kiṁ vā, kathambhūto jayati ? **vraja**-yadu-**pura**-vāsināṁ
sthāvara-jaṅgamānāṁ nija-caraṇa-viyoga-duḥkha-hantā san \|

nitya-vihāre pramāṇam āha---**jana-nivāsaḥ** \| jana-śabdo'tra
svajana-vācakaḥ \| sālokya- \[bhā.pu. 3.29.13\] ity-ādi-padye janā
itivat \| svajana-hṛdaye tat-tad-vihāratvena sarvadaivāvabhāsamāna ity
arthaḥ \| sarva-pramāṇa-caya-cūḍāmaṇi-bhūto vidvad-anubhava evātra
pramāṇam iti bhāvaḥ \|

svayaṁ tu kiṁ kurvan jayati ? **vraja-vanitānāṁ**
mathurā-dvārakā-**pura-vanitānāṁ** ca **kāma**-lakṣaṇo yo **devaḥ**
svayam eva tad-rūpaḥ, taṁ **vardhayan** sadaivoddīpayan \| atra
tadīya-hṛdaya-stha-kāma-tad-adhidevayor abheda-vivakṣā
tādṛśa-tad-bhāvasya tadvad eva paramārthatā-bodhanāya
śrī-kṛṣṇa-sphūrti-mayasya tādṛśa-bhāvasyāprākṛtatvāt
paramānanda-parama-kāṣṭhā-rūpatvāc ca \| śrī-kṛṣṇasya kāma-rūpopāsanā
cāgame vyaktāsti \| vanitā janitātyarthānurāgāyāṁ ca yoṣiti iti
nāma-liṅgānuśāsanam \| vrajeti śraiṣṭhyena pūrva-nipātaḥ \| ata eva
pūrvaṁ meru-devyāṁ sudevīti saṁjñāvat devakī-śabdena śrī-yaśodā ca
vyākhyeyā---

> dve nāmnī nanda-bhāryāyā yaśodā devakīti ca \|
>
> ataḥ sakhyam abhūt tasyā devakyā śauri-jāyayā \|\| iti
> skānda-vacanāt[^24] \|

tad evaṁ triṣv api nitya-vihāritvaṁ siddham \|\| \[kṛṣṇa-sandarbha 115\]

dvārakātaḥ samāgate śrī-kṛṣṇe keṣāñcid vraja-vāsinām eva tadānīntanam
ullāsa-vacanaṁ---jayatīty-ādikaṁ śrī-śuka-mukhād āvirbhūtam iti
vrajaikānta-bhaktā vyācakṣante \| akleśenaivārtha-viśeṣa-sphūrteḥ \|
sambhavati ca śrī-bhāgavatasya vicitrārthatvaṁ,
vidvat-kāma-dhenu-rūpatvāt \| tathā hi, **jayati** ity-ādi \|

ko'pi so'yam asmākaṁ jīvana-koṭi-priyatamo viṣvak-pracāreṇa
śrī-vṛndāvanasyaiva viśeṣataḥ **sthāvarāṇāṁ jaṅgamānāṁ** ca tad-virahād
yad duḥkhaṁ tan-**nihantā** **jayati** sarvotkarṣeṇa vartate, arthāc
chrī-vṛndāvana eva \| śrī-vṛndāvanasya sthāvarāṇām api bhāvo varṇita
eva, kevalenaiva bhāvena[^25] \[bhā.pu. 11.12.8\] ity-ādinā \|

kena viśiṣṭaḥ ? **susmitena** śrī-mukhena \| etena sadātanam
ānandaika-rasatvaṁ sveṣu sadaiva suprasannatvaṁ ca tasya prakāśitam \|
kiṁ kurvan ? **vraja**-rūpaṁ yat **puraṁ** tat-sambandhinyo yā
**vanitā** janitānurāgāḥ kula-vadhvas tāsāṁ **kāma-devaṁ**
sarva-premānandopari-virājamānatvāt tāsāṁ kāmas tu devaḥ
parama-divya-rūpas taṁ **vardhayan** \|

nanu śrī-devakyāḥ putro'yam ity evaṁ vadanti, tat kathaṁ yusmākam
atrāsmadīya-tvenābhimānaḥ ? tatrāha---**devakyāṁ janmeti vādo**
mithyaiva loka-khyātir yasya saḥ \| tarhi kathaṁ vāsudeva iti nāma ? ity
āśaṅkyāha---**jananivāso** janānāṁ svajanānām asmākaṁ nivāsatvād
āśrayatvād eva tathābhidhīyata ity arthaḥ \| svajaneṣv asmāsu
kṛta-vāsatvād eva vā \| tataś cādhikaraṇe kartari vauṇādiko vāsuḥ \| sa
ca dīvyati krīḍatīti devaś ca sa iti vigrahaḥ \| prāg ayaṁ vāsudevasya
\[bhā.pu. 10.8.14\] ity-ādikā śrī-gargoktir api nāsmabhyaṁ bhātīti
bhāvaḥ \|

kim-artham asau devakī-janma-vādo'bhūt ? ity āśaṅkāyām
āha---**yadu-varāḥ** **pariṣat** sahāya-rūpā yatra tādṛśaṁ yathā syāt
tathā, **svair dorbhir** bhuja-prāyair arjunādibhir **adharmaṁ**
tat-pracuraṁ duṣṭa-kulam **asyan** nihantuṁ, lakṣaṇa-hetvoḥ, kriyāyāḥ
śatṛ-pratyaya-smaraṇāt \| tasyām ātma-janmani khyāpite te te sahāyā
bhaviṣyantīty evam anusandhāyety arthaḥ \| tathoktaṁ kaṁsa-vadhānantaraṁ
śrī-kṛṣṇena śrī-vrajeśvaraṁ prati jñātīn vo draṣṭum eṣyāmo vidhāya
suhṛdāṁ sukham \[bhā.pu. 10.45.23\] iti \| atra viśeṣeṇenaiva
śrī-kṛṣṇa-rūpa-viśeṣya-padam upasthāpyate---ayam udayati mudrā-bhañjanaḥ
padminīnām \[su.ra.ko. 979\][^26] itivat \|\| \[kṛṣṇa-sandarbha 182\]

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ tasya sarvotkṛṣṭatvaṁ śrutvā
sukhaṁ prāpnuvato'pi śrotṝṁs tad-avasthatvam atītam ivāśaṅkya ślāghataḥ
svānubhavena sāntvayann āha---jayatīti \|\|48\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hantaitādṛśaḥ kṛṣṇa
etāvat kāla-paryantaṁ na tasthāv iti mā śocety āha---**jayati** iti \|
janeṣu manuṣyeṣu gopa-yādavādi-madhyeṣv eva nivāso yasya saḥ \| jayati
sarvotkarṣeṇa vartate \| vartamāna-nirdeśaḥ sa-viśeṣaṇasyaiva kṛṣṇasya
sārvakālikīṁ sthitiṁ vakti \| śukasya tad-bhaktatvāt tatrāśīrvādāyogāl
loṭ prayogo naivāśaṅkyaḥ \| āśīrvāde'pi tad-aviśeṣaḥ sārvadikasantyatvād
vivakṣita-siddhir eva devayor nanda-vasudeva-gṛhiṇyor janmaiva vādaḥ
siddhānto yatra saḥ \| tathā ca dve nāmnī nanda-bhāryāyā yaśodā devakī
ca ity-ādi-purāṇaṁ devakyām iva yaśodāyāṁ śukokteḥ, vādaḥ pravadatām
\[gītā 10.32\] iti bhagavad-uktiḥ \| ārambha-vāda-pariṇāma-vādādiṣv api
vāda-śabdasya siddhānta-vācitaṁ dṛṣṭam \|

**yadu-varā** gopāḥ vrajasthāḥ kṣatriyāḥ purasthāś ca \| **pariṣat**
sabhā-rūpā yasya saḥ \| **svair dorbhir adharmaṁ** dharma-pratipakṣam
asura-saṅghaṁ **nirasyan** nighnan, dos-tulyair arjunādibhir vā \| ata
eva **sthira-carāṇāṁ vṛjinaṁ** saṁsāra-duḥkhaṁ vraja-pura-sthānāṁ teṣāṁ
sva-viyoga-duḥkhaṁ ca hantīti saḥ \| **vraja-vanitānāṁ pura-vanitānāṁ**
mathurā-dvārakā-pura-sthānurāgiṇīnāṁ **susmitena** **śrīmatā
mukhenaiva** **kāmadevaṁ** kāmaś cāsau dadīvyatīti devāprākṛtes
tat-svarūpa-bhūtas taṁ **vardhayan** san jayatīti \|
vraja-mathurā-dvārakā-stha-līlānāṁ sarvāsām eva
daśama-skandha-varṇitānāṁ nityatvam uktam \| etat-prakāraś ca
sa-pramāṇakaḥ sarva evojjvala-nīlamaṇi-ṭīkāyāṁ sādhu vivṛta eva \|
atrāpy ekādaśānte bhagavad-antar-dhāna-prasaṅge vyākhyāsyata eva
\|\|48\|\|

**\...**

**\|\| 10.90.49 \|\|**

**itthaṁ parasya nija-vartma-rirakṣayātta-**

**līlā-tanos tad-anurūpa-viḍambanāni \|**

**karmāṇi karma-kaṣaṇāni yadūttamasya**

**śrūyād amuṣya padayor anuvṛttim icchan \|\|**

**śrīdhara-svāmī (bhāvārtha-dīpikā) :** tat-tat-kārya-viśeṣaiḥ
svī-kṛta-matsya-kūrmādi-nānā-mūrter viśeṣato **yadūttamasya** sataḥ
parasya tad-anurūpānukārīṇi **karma-kaṣaṇāni** **karmāṇi** caritāni
**śrūyāt**, śṛṇuyād ity arthaḥ \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** **itthaṁ parasya** bhūmnaḥ
śrī-kṛṣṇasya **tad-anurūpānukārīṇi** svīkṛta-**līlā-tanor** ucitāni
**karma-kaṣaṇāni** duṣkarma-haraṇa-samarthāni mokṣopayogīni \| vā
**amuṣya** buddhi-ṣṭhasya **anuvṛttiṁ** santata-pravāham \| vyākhyā
padayor aihikāmuṣmika-sthānayor **anuvṛttiṁ** nivṛttim \| upasargāṇām
anekārthatvād anu niṣedhe'pi etenaihikāmuṣmika-bhoga-viraktir uktā
bhagavan-niṣṭhāvataḥ \| *ity artha* iti---puruṣeṇa nija-kalyāṇārthaṁ
hari-kathaiva sarva-dharmān parityajya śrāvyā---

> jñānaṁ yad ā pratinivṛtta-guṇormi-cakram
>
> ātma-prasāda uta yatra guṇeṣv asaṅgaḥ \|
>
> kaivalya-sammata-pathas tv atha bhakti-yogaḥ
>
> ko nirvṛto hari-kathāsu ratiṁ na kuryāt \|\| \[bhā.pu. 2.3.12\]

ity-ādy-ukter iti bhāvaḥ \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : ittham** ity-ādi \|
**āttā** gṛhītā yā **līlā** tat-pradhānā **tanur** yasya, tasya
śrī-kṛṣṇasya \| yad vā, **āttā** **līlā**-nāma-preyasyās **tanur** yena,
śrīr bhūr līlā ity-āder anyatroktatvāt \|

nanu bhartṛ-bhāvena bhajantīnāṁ mādhavīnāṁ pariṇāme kiṁ mokṣaḥ ? kim
athavā tad-rūpair iva vigrahair nityatayā vartamānais tathaiva bhajanena
sthitiḥ ? nādyaḥ, ratimatāṁ mokṣa-prasaṅgābhāvāt \| tathā hi---ratir hi
praṇayavatī matir vāsanā-para-paryāyā \| sā ca heyā kim upapādeyā ? iti
prathamato vicāraṇīyam \| heyā cet kartum eva nocitā \| pratyuta tasyā
vidheyatvena śataśaḥ pratipādyamānatvam \| rati-rāso bhavet tīvraḥ
pādayor vyasanārdanaḥ \[bhā.pu. 3.7.19\] iti, ratim udvahatāṁ nityaṁ
gaṅgevogham udanvati \[bhā.pu. 1.8.42\] ity-ādi tatra dik \| ato na
heyā, tarhy upādeyatve kim anityānityā vā ? nādyaḥ pakṣaḥ, yato---

> matir mayi nibaddheyaṁ na vipadyeta karhicit \|
>
> prajā-sarga-nirodhe'pi smṛtiś ca mad-anugrahāt \|\| \[bhā.pu. 1.6.25\]
> ity-ādy-asaṅgateḥ \|

dvitīyaś ceti kiṁ nāma nityatvam ? traikālika-sattvam iti cet, muktau
tad-abhāvāt, kathaṁ tathātvam ? ato ratimatāṁ mokṣo nāsti \|
nirvāsanānām eva saḥ \| uktaṁ ca, bhāvo hi bhava-kāraṇaṁ \[bhā.pu.
10.14.46\] iti \| iti śrī-kṛṣṇa-viṣayaka-bhāvena
śuddha-bhāgavata-vigraha eva bhavaḥ \| sa ca nityaḥ \| evaṁ cet tāsāṁ
ratimattvaṁ kathaṁ jñātaṁ yena mokṣo na bhaviṣyati ? evaṁ cet tāsām eva
tathoktiḥ---na vayaṁ sādhvi sāmrājyaṁ svārājyaṁ bhojyam \[bhā.pu.
10.83.41\] ity ārabhya, ānantyaṁ vā hareḥ padam ity antam[^27] \|

tarhi kiṁ kāmayante ? tatrāhuḥ---vraja-striyaḥ[^28] \[bhā.pu. 10.83.43\]
ity-ādi \| tā eva kiṁ vāñchanti ? iti cet caraṇāmbujam eva \| tathā ca
śrutayaḥ, striya uragendra \[bhā.pu. 10.87.33\] ity-ādi \| etenāha īdṛśo
nety-ādi \| tasya vyākhyā prāg eva kṛteti sarvaṁ samañjasam \| śriyāṁ
vigraheṇaiva tāsāṁ sthitir iti \|\|49\|\|

---------------------------------------------------------------------------------------------------------------------

**\
itthaṁ parasya nija-vartma-rirakṣayātta-**

**līlā-tanos tad-anurūpa-viḍambanāni \|**

**karmāṇi karma-kaṣaṇāni yadūttamasya**

**śrūyād amuṣya padayor anuvṛttim icchan \|\|**

**sanātana-gosvāmī (bṛhad-vaiṣṇava-toṣaṇī) : ittham** ukta-prakāreṇa
nija-dharmo bhagavad-dharmas tasya rirakṣayā
svīkṛta-matsya-kūrmādi-nānā-mūrteḥ parameśvarasya viśeṣato yadūttamasya
sataḥ, tad-anurūpānukāriṇī karma-kaṣaṇāni karma-nibandhana-nivasanāni
karmāṇi ca caritāni śrūyāt, śṛṇuyād ity arthaḥ \| yad vā, bhavān śrūyād
iti śrī-parīkṣitaṁ prati \| yad vā, sarvo'pi janaḥ śrūyād iti
sarva-lokaṁ prati śrī-bādarāyaṇer āśīḥ \| evam api tad eva tātparyam \|
anuvṛttiṁ tad-eka-niṣṭhatām \|\|[^29]

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hantaitādṛśa-para-dhāmnas
tasyānugatiṁ janaḥ kathaṁ labheta ? ucyate---nedaṁ mad-uktaṁ
śrī-bhagaval-līlā-varṇana-śāstraṁ śāstrāntaram iva
svābhihitārthānuṣṭhānenaiva phala-pradaṁ, kintu śravaṇa-mātreṇāpīty
āha---ittham iti \| yad vā, teṣāṁ tan-nitya-pārṣadānāṁ nityā
tad-eka-dhāma-sthitiḥ kiṁ varṇyatām ? taiḥ saha yā līlās tāḥ śṛṇvatām
api sā nityaiva syād ity āha---ittham iti \| anena pūrvokta-prakāreṇa
parasya sarvāgocara-gater api kṛpayā nija-dharmasya sva-bhakti-rūpasya
rirakṣayā āttā prapañcaṁ pratyānītā prakaṭitā līlā-pradhānā tanur
nija-vigraho yena tasya karmāṇy amuṣya padayor anuvṛttim anugatim icchan
janaḥ śṛṇuyāt \| parasyeti viśinaṣṭi---yadūttamasya
pūrva-pūrva-pramāmāṇyena yaduṣu purastheṣu vanastheṣu ca uttamasya
tat-tad-āśrayasya tat tayaiva nitya-līlasyeti yāvat karmāṇi
viśinaṣṭi---tad-anurūpāṇi līlā-tanu-yogyāni ca tāni viḍambanāni
anya-sādṛśyātikramīṇi ca tānīti \|

yad vā, tad-anurūpāṇi tat-sadṛśāni avatārāntara-karmāṇi tāny api
viḍambayanti \| hīnopamātvaṁ prāpayanti yāni tāni
asamordhva-vaibhavānīty arthaḥ \| ata evoktaṁ dvitīye---karmāṇi
cātma-mahimopanibandhanāni \[bhā.pu. 2.7.26\] iti \| tathā karma-rūpāṇy
api karma-kaṣaṇāni jagatāṁ karma-vilopakānīti \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣāṁ nitya-pārṣadānāṁ nityā
tad-eka-dhāma-sthiteḥ kiṁ varṇyatām ? yatas taiḥ saha yā līlās tāḥ
śṛṇvatām api sā nityaiva syād ity āha---ittham iti \| pūrva-prakāreṇa
parasya sarva-gocara-gater api kṛpayā nija-dharmasya
sva-bhakti-svarūpasya rirakṣiṣayā āttā prapañcaṁ pratyānītā prakaṭitā
līlā-pradhānā tanur nija-vigraho yena tasya \| tad-anurūpāṇi yāni tasya
tat-sadṛśāṇi avatārāntara-karmāṇi tāny api viḍambayanti hīnopamāt
prāpayanti yāni tāni asamordhva-vaibhavānīty arthaḥ \|\|49\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upasaṁharati---ittham
ity-ādi \| anena prakāreṇa nitya-līlatveneti \| yāvat yadūttamasya
karmāṇi śrūyāt śṛṇuyāt, nija-dharma-rirakṣayā nija-dharmo
vaiṣṇava-dharmas tasya rirakṣayā tad eva dharma-rakṣaṇam \| kīdṛśasya ?
ātta-līlā-tanoḥ āttā gṛhītā āliṅgitā līlāyā līlā-svarūpāyā rādhāyā
rukmiṇyāś ca tanur yena tad-anurūpa-viḍambanāni \| tasya līlāyāḥ
anurūpam anukaraṇaṁ yeṣām \| kiṁ kurvan śṛṇuyāt ? amuṣya śrī-kṛṣṇasya
padayor anuvṛttiṁ paricaryām icchan \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇa-caritasya nityatāṁ
vyavasthāpya tac-chravaṇaṁ vidhatte---ittham iti \| nija-dharmo bhaktir
dharma yasya rirakṣiṣayā prakalpita-līlā-maya-tanos tad-anurūpāṇi
tat-sadṛśāni yāny avatārāntara-karmāṇi tāny api viḍambayanti svasmād
atihīnī-kurvanti karmāṇi śrūyāt śṛṇuyāt \| karma-kaṣaṇāni
naiṣkarmya-pratipādakāni \|\|49\|\|

**\...**

**\|\| 10.90.50 \|\|**

**martyas tayānusavam edhitayā**[^30] **mukunda-**

**śrīmat-kathā-śravaṇa-kīrtana-cintayaiti \|**

**tad-dhāma dustara-kṛtānta-javāpavargaṁ**[^31]

**grāmād vanaṁ kṣiti-bhujo'pi yayur yad-arthāḥ \|\|**

**śrīdhara-svāmī (bhāvārtha-dīpikā) :** anuvṛtteḥ phalam āha---martya
iti \| **śrīmatyāḥ kathāyāḥ śravaṇa-kīrtana-**yuktayā **cintayā**
saṁvardhitayānuvṛttyā tathā tan-niṣṭhatvena **tasya dhāma** lokam
**eti** \| lokatve'pi kālān ā-kalitatvam ity āha---dustareti \|
durlabha-puruṣārthatām āha---grāmād iti \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tayā padayor anuvṛttyā \|
tan-niṣṭhatvena bhagavan-niṣṭhatvena \| lokaṁ vaikuṇṭhādi svarūpaṁ vā
kālenānākalitam aspṛṣṭam \| dustaraś cāsau kṛtānta-javas tasyāpavargas
tyāgo yasmiṁs tat tathā \| yad-arthaṁ yasya harer dhāmaivārtho yeṣāṁ te
kṣiti-bhujo grāmād vanaṁ grāmaṁ vihāya vanaṁ yayuḥ \| etena rājyād api
tatra sukhātiśayo vyajyata iti dhvanitam \|\
\
kvacit pustakeṣu citraṁ na cety-ādiko'dhikaḥ śloko'py asti[^32] \| tasya
cāyam arthaḥ---gopy-ādi-strīṇāṁ yad urugāyasya pavitra-līlayā vidhvastaḥ
kalmaṣāṇāṁ kadambako yasmin mukti-rūpe tad yaj jātam etac citraṁ na cety
anvayaḥ \| anyat pūrvavat \|

svāmy-abhiprāya-daurbodhyād yan mayā sāhasaṁ kṛtam \|

tan me kṣāmyantu vidvāṁso hy ayuktaṁ śodhayantu te \|\|

kalindajā-tīra-vihāra-śālinaṁ gopāṅganābhir dhṛta-veṇu-vādinam \|

sadā namasye nija-cetasā dhṛtaṁ śrī-nandasūnuṁ sura-rāja-vandyam \|\|

\|\| iti śrī-kharaḍa-patana-vāstavya-paṇḍita-vaṁśīdhara-śarma-viracite

śrīmad-bhāgavata-bhāvārtha-dīpikā-prakāśe daśama-skandhottarārdhe

navatitamo'dhyāyaḥ \|\|90\|\|

---------------------------------------------------------------------------------------------------------------------

**kaivalya-dīpikā : martya** iti \| tayā brahma-sabhādau prasiddhayā
**śravaṇa-kīrtana-cintayā** iti dvandvaikatve'pi napuṁsakatvam iti
kīrtyaṁ jayeti atroktam \| **tad-dhāma** vaiṣṇavaṁ sthānam \|
**kṛtāntasya** **javo** vegaḥ \| **apavarjanaṁ** nivṛttir yasmin tat \|
akāla-kalitam ity arthaḥ \| yad-arthā mad-dhāmābhilāṣāḥ \|\|50\|\|
\[mu.pha. 10.10\]

**śrīnātha-cakravartī (caitanya-mata-mañjuṣā) :** *na vyākhyātam.*

*\|\|* iti śrīmad-bhāgavate mahā-purāṇe daśama-skandhottarārdhe
śrīnātha-cakravarti-kṛtāyāṁ caitanya-mañjuṣāyāṁ navatitamo'dhyāyaḥ
\|\|90\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *vyākhyā aprāptā.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathā tac-chravaṇena
tad-anuvṛtti-prāptiḥ syāt tathā vivṛṇoti---martya iti \| nanu he rājan !
martyo maraṇa-dharmā yaḥ ko'pi tayā pūrvokta-māhātmyayā
mukunda-śrīmat-kathā-śravaṇa-kīrtana-cintayā mukundasya
sarva-duḥkha-vimocakatvena mahā-kāruṇikasya svayaṁ bhagavato yā śrīmatī
sarva-sampadāṁ dhātrī ca kathā tasyāḥ śravaṇena jātaṁ, yat-kīrtanaṁ
svayam ullāsato gānaṁ, tatra yā cintā tat-prāpty-utkaṇṭhāmayī smṛtis
tayā samedhitayā nityam eva tena gānena vardhitayā satyā pūrvoktaṁ
śrī-vṛndāvanādi-prakāśa-viśeṣa-rūpaṁ tad-dhāma eti vāsanānusāreṇa
tad-ekataraṁ prāpnoti \| tad eva viśinaṣṭi---dustaro brahmādibhir api
svato'parihāryo yaḥ kṛtāntaḥ kṛtaḥ sarvasyānto yena sa kālaḥ, tasyāpi
javasya vikramasya apavargaḥ samāptir yatra \| tat yad uktaṁ---na yatra
māyā na ca kāla-vikramaḥ iti, darśayāmāsa lokaṁ svaṁ gopānāṁ tamasaḥ
param iti ca \| tac ca parama-viṣayāndhānām api lobhanīya-śobham \| kiim
uta mumukṣu-mukta-bhaktānām uttarottara-parama-dṛśām ity āha---grāmād
iti \| kṣitiḥ sapta-dvīpavatī pṛthvī tāṁ bhuñjate ye te'pi bahavo yad
eva parama-puruṣārtho yeṣāṁ tathā-bhūtāḥ santo grāmāt
anya-sarvārocakatayā jana-sthāna-mātraṁ tyaktvā vanaṁ
jana-mātra-śūnya-pradeśaṁ bhāgya-vaśāt dvādaśa-vanātmakaṁ
śrī-mathurā-maṇḍalaṁ vā yayuḥ \| tatra gatvā nityam avasan \|
śrīman-mathurā-maṇḍalasyaiva parama-sādhana-sādhya-rūpatvāt \| tathā hi
ādi-vārāhe---

na pāpebhyo bhayaṁ yatra na bhayaṁ yatra vai yamāt \|

na barbha-vāsa-bhīr yatra yat kṣetraṁ ko na saṁśrayet \|\|

mathurāṁ ca parityajya yo'nyatra kurute ratim \|

mūḍho bhramati saṁsāre mama māyā-vimohitaḥ \|\| iti \|

kiṁ ca, skānde---

tan maṇḍalaṁ māthuraṁ hi viṣṇu-cakropari sthitam \|

padmākāraṁ sadā tatra vartate śāśvataṁ nṛpa \|\| iti \|

kiṁ ca vārāhe---

lābhānāṁ mathurā-lābho jñānānāṁ jñānam uttamam \|

prītīnāṁ paramā prītir gatīnāṁ gatir uttamaḥ \|\| iti \|

eta evoktaṁ pādma-pātāla-khaṇḍe---aho madhupurī dhanyā vaikuṇṭhāc ca
garīyasī ity-ādi \|\|50\|\|

iti śrīmad-bhāgavate mahā-purāṇe daśama-skandhe
śrīmaj-jīva-gosvāmi-kṛta-

vaiṣṇava-toṣiṇyāṁ navatitamo'dhyāyaḥ \|\|90\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yathā tac-chravaṇena
tad-anuvṛtti-prāptiḥ syāt, tathā vivṛṇoti---martyā iti \| yad dhāma
śrī-vṛndāvanādi-rūpeṣu vāsanānusāreṇaikataraṁ prāpnoti \| tad eva
viśinaṣṭi---dustareti \|\|49\|\|

iti śrīmad-bhāgavate mahā-purāṇe daśama-skandhīya-

śrīmaj-jīva-gosvāmi-kṛta-krama-sandarbhe

navatitamo'dhyāyaḥ \|\|90\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasyānuvṛttis
tad-dhāma-labdhyaiva syāt \| sā kathaṁ bhaven martyānām ? ity
āha---martya ity-ādi \| nanu bho rājan pūrvoktayā vardhamānayā
mukunda-śrīmattva-śravaṇe yārcitā tayā tad-dhāma tan-nivāsaṁ
parama-vaikuṇṭhaṁ dustaro yaḥ kṛtānta-javaḥ kāla-vegas tasyāpavargo
yad-arthā yat-prāpti-kāmā grāmāt nija-rājyataḥ kṣiti-bhujo'pi yayuḥ \|
tad yatra tatra sthitvā tat-kathā-śravaṇenaiva bhavābhāvaḥ \|\|50\|\|

\|\| iti śrīmad-bhāgavate mahā-purāṇe daśama-skandhe

śrīmaj-jīva-gosvāmi-kṛta-bṛhat-krama-sandarbhe

navatitamo'dhyāyaḥ \|\|90\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anuvṛtteḥ phalam
āha---tayā anuvṛttyā tad dhāma eti \| kīdṛśyā ?
śrīmat-kathā-śravaṇa-kīrtanābhyāṁ janitā cintā \| kena prakāreṇa ? kadā
vā ? kṛṣṇaṁ prāśyāmīti yā bhāvanā tayā edhitayā vardhitayā dhāmnaḥ
kālānākalitatvam āha \| duranto yo kṛtānta-javas tasyāpavargo nāśo yatra
tat \| tat-prāpti-karam api kam apy āha---grāmād iti \| kṣiti-bhujo
manu-priya-vratādyā api \|\|50\|\|

navatitamo'trādhyāyo daśame sārārtha-darśinyām \|

saṅgata eva skandho'py astu satāṁ saṅgato hṛdi me \|\|

mad-gavīr api gopālaḥ svīkuryāt kṛpayā yadi \|

tadaivāsāṁ payaḥ pītvā hṛṣyeyus tat-priyā janāḥ \|\|

māghasya kṛṣṇa-dvādaśyāṁ rādha-kṛṣṇa-sarit-taṭe \|

daśama-skandha-ṭīkeyam apūri kṛpayā prabhoḥ \|\|

\|\| samāpto'yaṁ daśama-skandhaḥ \|\|

**\...**

[^1]: anupanīta-śatam ekam ekenopanītena tat-samam \| upanīta-śatam ekam
    ekena gṛhasthena tat-samam \| gṛhastha-śatam ekam ekena
    vānaprasthena tat samaṁ \| vānaprastha-śatam ekam ekena yatinā tat
    samaṁ \| yatīnāṁ tu śataṁ pūrṇam ekam ekena rudra-jāpakena tat-samam
    \| rudra-jāpaka-śatam ekam ekena atharva-śiraḥ-śikhādhyāpakena
    tat-samam \| atharvaśiraḥ-śikhādhyāpaka-śatam ekam ekena
    tāpanīyopaniṣad-adhyāpakena tat-samam \|
    tāpanīyopaniṣad-adhyāpaka-śatam ekam ekena mantra-rājādhyāpakena
    tat-samam \|\|

[^2]: īśvaro\'supta-, īśvaro\'gupta-

[^3]: maivaṁ vibho'rhati bhavān gadituṁ nṛśaṁsam

    santyajya sarva-viṣayaṁ tava pāda-mūlam \|

    prāptā vayaṁ tulasi-dāma padāvasṛṣṭaṁ

    keśair nivoḍhum atilaṅghya samasta-bandhūn \|\|

[^4]: maivaṁ vibho'rhati bhavān gadituṁ nṛśaṁsam

    santyajya sarva-viṣayaṁ tava pāda-mūlam \|

    prāptā vayaṁ tulasi-dāma padāvasṛṣṭaṁ

    keśair nivoḍhum atilaṅghya samasta-bandhūn \|\|

[^5]: apy utkaṇṭhaḥ (bṛhat-krama-sandarbhaḥ)

[^6]: duścchedaka

[^7]: kṛśa-taṭā

[^8]: apeta-

[^9]: tvānuvidāma

[^10]: kṣaudrālāpam akāmadam

[^11]: tatrāprāptāḥ \|

[^12]: kakkoka-praṇīta-rati-śāstram \| tac ca veṇyadattārthe likhitam \|
    tatra rati-viṣaye'neke viṣayāḥ santi \|\|

    nayana-prītiḥ prathamaṁ cintā-saṅgas tato'tha saṅkalpaḥ \|

    nidrā-cchedas tanutā viṣaya-nivṛttis trapā-nāśaḥ \|

    unmādo mūrcchā mṛtir ity etāḥ smara-daśā daśaiva syuḥ \|\| \[ra.ra.
    13.2-3\]

[^13]: paramāṁ

[^14]: amogha-gatir

[^15]: gaṅgā gaṅgeti yo brūyāt yojanānāṁ śatair api \| mucyate
    sarva-pāpebhyaḥ rudra-lokaṁ sa gacchati \|

[^16]: karalipiṣu tathā mudrita-grantheṣv api
    aṣṭacatvāriṁśattama-ślokasya ṭīkāyā asadbhāvāt pāṭhaka-sudhiyāṁ
    pāṭha-saukaryāya
    śrīla-sanātana-gosvāmi-prabhupāda-kṛta-śrī-bṛhad-bhāgavatāmṛta-granthāt
    ślokasyāsya samuddhṛtā sanniviṣṭā ceti jñeyam.

[^17]: puṇyā bata vraja-bhuvo yad ayaṁ nṛ-liṅga-

    gūḍhaḥ purāṇa-puruṣo vana-citra-mālyaḥ \|

    gāḥ pālayan saha-balaḥ kvaṇayaṁś ca veṇuṁ

    vikrīḍayāñcati giritra-ramārcitāṅghriḥ \|\|

[^18]: sālokya-sārṣṭi-sāmīpya- sārūpyaikatvam apy uta \|

    dīyamānaṁ na gṛhṇanti vinā mat-sevanaṁ janāḥ \|\|

[^19]: yayāharad bhuvo bhāraṁ tāṁ tanuṁ vijahāv ajaḥ \|

    kaṇṭakaṁ kaṇṭakeneva dvayaṁ cāpīśituḥ samam \|\|

    yathā matsyādi-rūpāṇi dhatte jahyād yathā naṭaḥ \|

    bhū-bhāraḥ kṣapito yena jahau tac ca kalevaram \|\|

[^20]: vidhūya tad ameyātmā bhagavān dharma-gub vibhuḥ \|

    miṣato daśa-māsasya tatraivāntardadhe hariḥ \|\|

[^21]: lokābhirāmāṁ sva-tanuṁ dhāraṇā-dhyāna-maṅgalam \|

    yoga-dhāraṇayāgneyyādagdhvā dhāmāviśat svakam \|\|

[^22]: sakṛd yad-aṅga-pratimāntar-āhitā

    manomayī bhāgavatīṁ dadau gatim \|

    sa eva nityātma-sukhānubhūty-abhi-

    vyudasta-māyo'ntar-gato hi kiṁ punaḥ \|\|

[^23]: pātāla- (current edition)

[^24]: purāṇāntara-vacanam (cha, ja, yādavpur)

[^25]: kevalena hi bhāvena gopyo gāvo nagā mṛgāḥ \|

    ye'nye mūḍha-dhiyo nāgāḥ siddhā mām īyur añjasā \|\|

[^26]: ayam udayati mudrā-bhañjanaḥ padminīnām

    udaya-giri-vanālī-bāla-mandāra-puṣpam \|

    viraha-vidhura-koka-dvandva-bandhur vibhindan

    kupitakapi-kapola-kroḍa-tāmras-tamāṁsi \|\|

    sāhitya-darpaṇa 9.6.

[^27]: na vayaṁ sādhvi sāmrājyaṁ svārājyaṁ bhojyam apy uta \|

    vairājyaṁ pārameṣṭhyaṁ ca ānantyaṁ vā hareḥ padam \|\|

[^28]: vraja-striyo yad vāñchanti pulindyas tṛṇa-vīrudhaḥ \|

    gāvaś cārayato gopāḥ pāda-sparśaṁ mahātmanaḥ \|\|

[^29]: ūnapañcāśattama-ślokasyāpi ṭīkāyā asadbhāvāt
    śrīla-sanātana-gosvāmi-prabhupāda-kṛta-śrī-hari-bhakti-vilāsa-granthasya
    daśama-vilāsastha 458-tama-śloka-ṭīkātra samuddhṛteti jñātavyam.

[^30]: tanu-samedhitayā

[^31]: dustara-kṛtaṁ janatāpavargaṁ (vija.)

[^32]: citraṁ na caitad urugāya-vicitra-līlā-

    vidhvasta-kalmaṣaka-dambaka-mukti-rūpam \|

    strīṇāṁ sudustyaja-kṛtānta-javāpavargaṁ

    grāmād vanaṁ kṣitibhujo'pi yayur yad-arthāḥ \|\|

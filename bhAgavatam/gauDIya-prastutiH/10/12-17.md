+++
title = "12-17"
+++

# atha daśama-skandhaḥ

## Part II, Chapters 12-17

(10.12)

## dvādaśo'dhyāyaḥ

### aghāsura-vadhaḥ \|

**\|\| 10.12.1 \|\|**

**śrī-śuka uvāca---**

**kvacid vanāśāya mano dadhad vrajāt**

**prātaḥ samutthāya vayasya-vatsapān \|**

**prabodhayan chṛṅga-raveṇa cāruṇā**

**vinirgato vatsa-puraḥsaro hariḥ \|\|**

**śrīdhara-svāmī (bhāvārtha-dīpikā) :**

dvādaśe tu mahā-sarpa-vapur-dharam aghāsuram \|

vatsa-pāla-gilaṁ kruddho gale'hann iti varṇyate \|\|\*\|\|

mahā-baka-gala-krīḍā kevalasya na kautukam \|\
itīvāghāsura-mukhe sa-sakhaḥ prāviśad dhariḥ \|\|\*\*\|\|

kvacit kadācid **vanāśāya** vana eva prathamaṁ bhojanaṁ kartum \|\|1\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *vatsān-pālāṁś* ca
*gilati* nigiratīti \| tathā taṁ *gale praviśyāhann* iti \|\*\| \| *na
kautukaṁ* na kutūhalam \| iti hetoḥ \|\*\*\|\| **śṛṅgā-raveṇa**
**prabodhayan** \| **vatsāḥ puraḥsarā** yasya saḥ \|\|1\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) :**

bhāti rūpa-guṇa-krīḍā-nāmabhir nitya-nūtanaḥ \|

āścaryaś ca sadāścaryād yaḥ prabhuḥ saḥ prasīdatu \|\|

punar yathā-kramam adhyāya-trayeṇa kaumārīm eva līlāṁ vadan tatrādāv
ekenāghāsura-vadhām āha---**kvacid** ity-ādinā \| yad-etac
cādhyāya-trayaṁ pūtanā loka-bālaghnī \[bhā.pu. 10.6.35\]
ity-ādi-śloka-ṣaṭkaṁ, ya etat pūtanā-mokṣam \[bhā.pu. 10.6.35\]
ity-ādi-ślokaṁ ca kaścin na manyate\| tatra kāraṇaṁ na paśyāmaḥ,
sarvatrāpi deśeṣv iti hy aprāptatvāt
vāsanā-bhāṣya-sambandhokti-vidvat-kāma-dhenu-śuka-manoharā-paramahaṁsa-priyādiṣu
prācīnādhunika-ṭīkāsu vyākhyātatvāt\|
tadīya-sva-sampradāyānaṅgīkāra-prāmāṇyena tasyāprāmāṇyaṁ cet,
anya-sampradāyāṅgīkāra-prāmāṇyena viparītaṁ kathaṁ na syāt ? na ca
murabhid-ādi-nāmavad-aghabhid-ādi-nāmnāṁ tatra prayogo na dṛśyata iti
vācyaṁ, yan na vrajanty aghabhido vacanānuvādāṁś chṛṇvanti
yo'nya-viṣayāḥ kukathām atighnī \[bhā.pu. 3.15.23\] iti tṛtīyāt,
pāpabhid-ādi-nāmnāṁ tatrāprayogāt \|

na ca tatra tatra līlānuvāde sā līlā nāsti \| svāmi-pādais tatra tatra
tasyā api darśitatvāt \| ata eva dvātriṁśat-triśataṁ ca yasya
vilasac-chākhā \[bhāvārtha-dīpikā 1.1.1\] iti tadīya-padye khaṇḍitam\|
adhyāya-trayaṁ yat tad idam eveti na tan-mataṁ \| na ca tatra yam
anyatra kutrāpi khaṇḍayitavyaṁ
sarvatrādhyāya-saṅkhyā-śloka-sahita-ṭīkā-sad-bhāvāt \| tato dvātriṁśaś
ca trayaś ca śatāni ceti dvandvaikyam eva tad vivakṣitam,
anirṇīta-bahutvasyānavasthā-bhiyā tritva eva paryavasānāt \|
kapiñjalā-labhana-nyāyena anyathā triṁśatīty eva syāt \| na cāsuram
ukteḥ siddhānta-viruddhatvān na tad ārṣaṁ śrī-kṛṣṇa-māriteṣu sarveṣu
teṣu dṛṣṭatvāt---

> āsurīṁ yonim āpannā mūḍhā janmani janmani \|
>
> mām aprāpyaiva kaunteya tato yānty adhamāṁ gatim \|\| \[gītā. 16.20\]

ity-ādiṣv api *māṁ* śrī-kṛṣṇa-lakṣaṇam *aprāpyaiva* na taṁ prāpya
ity-ādy-aṅgīkārāt \| tathā coktam---

> ye ca pralamba-khara-dardura-keśy-ariṣṭa-
>
> mallebha-kaṁsa-yavanāḥ kuja-pauṇḍrakādyāḥ \|
>
> anye ca sālva-kapi-valvala-dantavakra-
>
> saptokṣa-śambara-vidūratha-rukmi-mukhyāḥ \|\|
>
> ye vā mṛdhe samiti-śālina ātta-cāpāḥ
>
> kāmboja-matsya-kuru-sṛñjaya-kaikayādyāḥ \|
>
> yāsyanty adarśanam alaṁ bala-pārtha-bhīma-
>
> vyājāhvayena hariṇā nilayaṁ tadīyam \|\| \[bhā.pu. 2.7.34-35\] iti \|

na ca purāṇāntarāprasiddhatvena sā līlā na sambhāvanīyā,
pādmottara-brahmāṇḍa-purāṇayoḥ spaṣṭatvāt \| śrī-vṛndāvane
tal-līlā-sthānāni ca prasiddhāni \| na ca bhakta-gati-sādṛśyena teṣāṁ
tat-prāptir asamañjasā śuddha-bhaktais tādṛśāpter anupādeyatvāt,
nātyantikaṁ vigaṇayanty api te prasādam \[bhā.pu. 3.15.48\]
ity-ādi-vacana-śatebhyaḥ \| na ca pūtanāyā jananī-sāmyaṁ
jananī-māhātmya-vidbhir dveṣyaṁ, sad-veṣād iva pūtanāpi sakulā
\[bhā.pu.10.14.35\] iti vākyena jananī-veṣa-mātrataḥ tat-prāptyā, tasyā
eva mahimādhikya-vyañjanāt \| tatra tatra tenāpi dvi-jīvatā-siddhānte
doṣaḥ parihriyate, kiṁ tv atrāpi tat-saṁsargī ca pañcamaḥ iti nyāyena
doṣas tad-avastha eva tasmān na kaścid virodhaḥ, pratyuta
bhagavat-tad-bhakta-tad-bhaktīnāṁ parama-māhātmyam evātra setsyati \|
atas tad-anubhavaḥ śrī-bhagavad-anugraha-viśeṣeṇaiva sampadyata iti tat
sugopyam evety evaṁ tasya tādṛśaṁ vacanam api upapadyate \| alam
ativistareṇa \|

prakṛtaṁ vyākhyāsyāmaḥ \| **mano dadhat** dṛḍhecchāṁ kurvan iti hy
akṛta-sammantraṇair vayasyaiḥ gṛhe prātar bhojyānāṁ vana eva nayanaṁ
bodhayati \| tan-nayanecchā ceyaṁ prāthamikeva labhyate \| sa-prātarāśāv
\[10*.*11*.*45\] ity uktvā **kvacid vanāśaya** ity uktatvāt \| samyak
rātri-vastra-parityāga-śrī-mukhādi-prakṣālana-cāru-vastra-bhūṣaṇa-dhāraṇādi-pūrvakaṁ
tvarayā **utthāya** niṣkramya **prabodhayann** iti sakhibhiḥ saha
sukha-jigamiṣayā vrajāc chanair nirgamanaṁ bodhayati \| ata eva
**vayasya** iti viśeṣaṇaṁ **cāruṇā** iti svarūpa-nirdeśo nidritānāṁ
sukhenaiva nidrā-bhaṅgaṁ bodhayati \| **vatsāḥ puraḥsarāḥ** yasya saḥ \|
tena tenaiva teṣāṁ cittāharaṇād **dhariḥ** sa eva svayaṁ **vrajāt**
viśeṣeṇa **nirgataḥ,** na tv anya-dinavat śrī-rāmeṇa sahitaḥ \| tatra
kāraṇaṁ tac-**chṛṅga-raveṇa** calitum udyatasya śrī-kṛṣṇenāpi
kṛta-calana-nirṇayasya nūnaṁ jananyā
daivajñādy-upadeśenārabdha-śāntikādi-karmatvam eva mukhyaṁ bhavet,
tatraiva
līlā-śakti-ghaṭita-tad-agocaratā-hetuka-vakṣyamāṇa-līlā-sampādanārthatvaṁ
tu gauṇaṁ \|

**kvacid vanāśāya mano dadhad** ity anena vana-bhojanasyaivoddeśyatvāt
aghāsura-vadhādīnāṁ tv āgantukatvāt \| atra pratipadaṁ prati-vākyaṁ
prati-ślokaṁ prati-prakaraṇaṁ ca pūrva-pūrvasmād uttarottarasmāt
pūrva-pūrvam āścaryam ūhyam \| tac ca bhakta-jana-hṛdayaika-vedyam
ativistara-bhiyā na vivriyate \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** adhyāya-trayam idaṁ kenacid
asammatam api, \[śrī-madhvācāryeṇa sva-kṛta-bhāgavata-tātparye
parityaktam asti\] vāsanā-bhāṣyādi-prācīna-ṭīkā-kārair bahubhiḥ
sammatatvāt sarva-deśa-pustaka-prasiddhatvāc ca likhyate \|\|1.7\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

dvādaśe sakhibhiḥ kelis tan-madhye\'ghasya varṇanam \|

vaktre\'viśaṁs te kṛṣṇo nu praviśyārhas tam edhitaḥ \|\|

**kvacid**-divase **vanāśāya** vana eva **prātar** bhojanaṁ kartuṁ harir
iti \| baladevas tu mātrā janmarkṣa-śāntika-snānādy arthaṁ gṛha eva
balād rakṣita iti jñeyam \|\|1\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**

dvādaśe śiśubhiḥ kelir aghāsye viśato nutān \|

praviśyānandayat kṛṣṇo hatvāghaṁ tam amocayat \|\|

evam iti padyena kaumārīṁ līlāṁ samāpyāpi śrotur abhīṣṭām apūrvāṁ tām
anusmṛtya munir adhyāya-trayeṇa vaktuṁ pravartate---**kvacid** ity-ādinā
\| **kvacid** vāsare **vanāśāya** vana eva **prātar** bhoktuṁ **mano
dadhat harir** iti \| baladevas tu na gatas tanmātrā
taj-janma-rkṣa-snāna-dānārthaṁ gṛhe eva rakṣitatvāt \|\|1\|\|

**\...**

**\|\| 10.12.2 \|\|**

**tenaiva sākaṁ pṛthukāḥ sahasraśaḥ**

**snigdhāḥ suśig-vetra-viṣāṇa-veṇavaḥ \|**

**svān svān sahasropari-saṅkhyayānvitān**

**vatsān puraskṛtya viniryayur mudā \|\|**

**śrīdhara-svāmī (bhāvārtha-dīpikā) : tenaiva** śṛṅga-raveṇa śrī-kṛṣṇena
vā **saha** \| **pṛthukā** bālāḥ **snigdhāḥ** sneha-yuktāḥ \| **śik**
śikyam \| ramyā śig-vetrādayo yeṣāṁ te \|
**sahasrādhika-saṅkhyā**-yuktān **vatsān** \|\|2.3\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : śṛṅga-raveṇa**
sāhityāsambhavād arthāntaram āha---*śrī-kṛṣṇena* iti \| rāmas tu
janmarkṣa-śānti-snānārthaṁ mātrā gṛha eva rakṣita iti viśvanāthaḥ \|
**pṛthukau** bāla-cipiṭau iti kośaḥ \| śraṁsateś śirā-deśaḥ kuḍ-āgamaḥ
pratyaya-lopaś cārṣaḥ \|\|2\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tenaiva sākam iti
mahā-vegena dhāvanāt yataḥ snigdhāḥ ataḥ sarveṣām eva yugapan nirgamo'pi
sūcitaḥ sahasrasya upari-saṅkhyā---

> ekaṁ daśa-śataṁ caiva sahasram ayutaṁ tathā \|
>
> lakṣaṁ ca niyutaṁ caiva koṭi-nyarbudam eva ca \|\|

ity-ādi-vacanād ayutādis tayānvitān evaṁ vatsānāṁ bālānāṁ
cāsaṅkhyeyatvam uktam itthaṁ vane bālaiḥ pālyamānānām api vatsānāṁ
yadīyattā nābhūt tarhi vraja-ruddhānāṁ tarṇakānāṁ tathā go-saṅgatānāṁ
bhuktas tanyānāṁ vatsānāṁ tathā tanmātṝṇām anyāsāṁ ca gavāṁ tathā
vatsatarīṇāṁ vatsataraṇāṁ vṛṣāṇāṁ ca śrī-gopāla-deva-prabhāveṇa nityam
eva vivardhamānānām iyattā katham astu mahiṣyādayaś ca kena vā gaṇyāḥ
paśavas tad anusāreṇa gopa-gopyādayaś cānantā jñeyāḥ tathā cāgame
rāsadhyānaṁ pramadāśata-koṭibhir ākulita iti tat samāveśādikaṁ
cācintyaiśvaryādeveti mudeti svayaṁ śrī-kṛṣṇena prabodhanāt ata eva
viśeṣeṇa anya-dinato'sādhāraṇatayā niryayuḥ, śrī-kṛṣṇasya tu vatsair api
tāvad asaṅkhyātaiḥ asaṅkhya-saṁñjasakhyair ity arthaḥ \| tat sañjā ca
darśitā kṣīra-svāminā

> evaṁ daśa-śata-sahasrāṇy ayutaṁ prayutākhya-laksām atha niyutam \|
>
> arbudakoṭiny arbuda-padme khrvaṁ nikharvam iti daśabhiḥ \|
>
> gaṇanān mahābja-śaṅkha-samudra-madhyāntam atha parārdhaṁ ca \|
>
> svahataṁ parārdham amitaṁ tat svahataṁ bhūryatāsaṅkhyam iti \|\|
>
> prayuta-saṁñjaṁ lakṣam arbuda-sañjā koṭir ity arthaḥ \|

parārdha-paryantāṣṭādaśa-saṅkhyā-daśa-guṇitā jñeyā tatra ca dvandvaikyān
mahābjādikaṁ saṅkhyā-pañcakaṁ jñeyaṁ svahatam iti svena guṇitam ity
arthaḥ iti jñeyaṁ svakān svakān sva-sva-vatsān ity arthaḥ \|
sva-vatsakān iti pāṭhaḥ spaṣṭaḥ tatra vatsa-pracāra-deśe ha harṣe
\|\|2.3\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** **tenaiva** sākam iti
mahā-vegena dhāvanāt yataḥ **snigdhāḥ,** ataḥ sarveṣām eva yugapan
nirgamo'pi sūcitaḥ \| sahasrasya upari saṅkhyā---

> ekaṁ daśa śataṁ caiva sahasram ayutaṁ tathā \|
>
> lakṣaṁ ca niyutaṁ caiva koṭir nyarbudam eva ca \|\|

ity-ādi-vacanād ayutādis tayā **anvitān** evaṁ vatsānāṁ bālānāṁ
cāsaṅkhyeyatvam uktam \| itthaṁ vane bālaiḥ pālyamānānām api vatsānāṁ
yadīyattā nābhūt, tarhi vraja-ruddhānāṁ tarṇakānāṁ tathā go-saṅgatānāṁ
bhukta-stanyānāṁ vatsānāṁ, tathā tanmātṝṇām anyāsāṁ ca gavāṁ, tathā
vatsatarīṇāṁ vatsatarāṇāṁ vṛṣāṇāṁ ca śrī-gopāla-deva-prabhāveṇa nityam
eva vivardhamānānām iyattā katham astu ? mahiṣyādayaś ca kena vā gaṇyāḥ
? paśavas tad-anusāreṇa gopa-gopy-ādayaś cānantā jñeyāḥ \| tathā cāgame
rāsa-dhyānaṁ pramadā-śata-koṭibhir ākulita iti tat-samāveśādikaṁ
cācintyaiśvaryād eveti \| **mudā** iti svayaṁ śrī-kṛṣṇena prabodhanāt \|
ata eva viśeṣeṇa anya-dinato'sādhāraṇatayā **niryayuḥ** \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** pṛthukā bālāḥ śik śikyaṁ
sahasrasyopari-saṅkhyā ayutādis tayānvitān \|\|2\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** pṛthukāḥ śiśavaḥ, śik
bhojyadhārakaṁ śikyaṁ, sahasroparisaṅkhyayāyutāmikayā \|\|2\|\|

**\...**

**\|\| 10.12.3 \|\|**

**kṛṣṇa-vatsair asaṅkhyātair yūthī-kṛtya sva-vatsakān \|**

**cārayanto'rbha-līlābhir vijahrus tatra tatra ha \|\|**

**śrīdhara-svāmī (bhāvārtha-dīpikā) :** *pūrva ślokasya vyākhyā
draṣṭavya \|*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tatra tatra
yamunā-taṭa-govardhanādiṣu sahasrasyopari saṅkhyāyutādis tayānvitān \|
evaṁ vatsānāṁ bālānāṁ cāsaṅkhyeyatvam uktam \| itthaṁ vane bālaiḥ
pālyamānānām api vatsānāṁ yad-iyattā nābhūt \| tarhi vraje ruddhānāṁ
tarṇakānāṁ tathā go-saṅgatānāṁ tathā tat-tanmātṝṇām anyāsāṁ ca gavāṁ
tathā vatsa-tarīṇāṁ vatsa-tarāṇāṁ vṛṣāṇāṁ ca śrī-gopāla-deva-prabhāveṇa
nityaṁ vivardhamānānām-iyattā katham astu \| mahiṣyādayaḥ paśavaś ca
kena vā gaṇyās tad-anusāreṇa gopyo gopādayaś cānantā jñeyās tathā cāgame
rāsadhyānam pramadā-śata-koṭibhir ākalitaḥ iti tat tat-samāveśādikaṁ tv
acintyaiśvaryād eva \| kṛṣṇasya tu vatsair asaṅkhyātair asaṅkhyātair ity
arthaḥ \| asaṅkhya-sajña-saṅkhyā kṣīrasvāmi-dṛṣṭyā jñeyā \|

yathā---

> ekaṁ daśa-śata-sahasrāṇ-ayutaṁ prayutākhya-laksām atha niyutam \|
>
> arbuda-koṭirny-arbuda-padme kharvaḥ nikharvam iti daśabhiḥ \|\|
>
> gaṇanān mahābja-śaḥkha-samudra-madhyāntaṁ parārdhaṁ ca \|
>
> svahataṁ parārdha-samitaṁ tat-svahataṁ bhūryato'saṅkhyam \|\|

iti prayuta-sañjñaṁ lakṣam \| arbuda-sañjñā koṭir ity arthaḥ \|
parārdha-paryatāṣṭādaśa-saṅkhyā daśa-daśa-guṇitā jñeyāḥ \| tatra ca
dvandvaikyaṁ mahābjādikaṁ saṅkhyā-pañcakaṁ jñeyam \| svahataṁ svena
guṇitam ity arthaḥ \| parārdhena guṇitaṁ parārdhaṁ bhūri-sañjñaṁ bhūriṇā
guṇitaṁ bhūri cāsaṅkhya-sajñam iti siddham \| tataś ca kṛṣṇa-vatsair
mahā-yūthaiḥ saha svakān svakān parārdhādi-saṅkhyān vatsān pṛthak pṛhag
yūthīkṛtyety arthaḥ \| na ca ṣoḍaśa-krośī-mātrasya vṛndāvanasya pradeśe
tāvanto vatsā naiva māntīti vācyaṁ bhagavad-vigrahasyeva dhāmnaś cāsya
tathā-parimitatve'py aciñtya-śakyā vibhutvāt \| tat-pradeśaika-deśe'pi
pañcāśat koṭi-parimāṇa-brahmāṇḍārbudānāṁ bhagavataiva brahmaṇe
etad-uttarādhyāye darśayiṣyamāṇatvāt \| ata evoktaṁ bhāgavatāmṛte---

> evaṁ prabhoḥ priyāṇāṁ ca dhāmnaś ca samayasya ca \|
>
> avicintya-prabhāvatvād atra kiṁ ca, na durghaṭam \|\| \[laghu.bhā.
> 1.5.516\]

iti toṣiṇī-cakravartikārau \|\|3\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kṛṣṇasya paramākarṣākasya
bhagavato vatsaiḥ saha yuthīkṛtya saṅgamayyeti sva-sva-vatsānām api
kṛṣṇavatsa-saṅga-sukhaikāpekṣayā svakān svakān sva-sva-vatsān ity arthaḥ
sva-vatsakān iti pāṭhaḥ spaṣṭah \| arbha-līlābhir iti teṣāṁ
bālya-līlā-naipuṇyaṁ bodhayati \| tatra tatra sthāne sthāne \| ha harṣe
\|\|3\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kṛṣṇasya tu vatsair
asaṅkhyātaiḥ asaṅkhya-saṁjña-saṅkhyair ity arthaḥ \| asaṅkhya-sañjñā ca
kṣīrasvāmi-dṛṣṭyā jñeyā yathā---

> ekaṁ daśa-śata-sahasrāṇy ayutaṁ prāyutākhya-lakṣam atha niyutam \|
>
> arbuda-koṭiny arbuda-padme kharvaṁ nikharvam iti daśabhiḥ \|\|
>
> gaṇanān mahābja-śaṅkha-samudra-madhyāntam atha paraparārdham \|
>
> svahataṁ parārdham amitaṁ tat svahataṁ bhūyato\'saṅkhyam \|\|

iti prayuta-sañjñaṁ lakṣam arbuda-saṅjñā koṭir arthaḥ \|
parārdha-paryatāṣṭādaśa-saṅkhyā-daśa-śata-guṇitā jñeyāḥ tataś ca
dvandvaikyān mahābjādikaṁ saṅkhyāpañcakaṁ jñeyaṁ svahatam iti svena
guṇitam ity arthaḥ iti jñeyam \| tataś ca kṛṣṇa-vatsair mahāyuthaiḥ saha
svakān svakān parārdhādi-saṅkhyān vatsān pṛthak pṛthak yūthī-kṛtyety
arthaḥ \| na ca ṣoḍaśa-krośī-mātrasya vṛndāvanasya praveśe tāvanto
vatsāḥ naiva bhāntīti vācyaṁ bhagavad vigrahasyaiva dhāmnaś cāsya
tathā-parimitatve'py acintya-śaktyā vibhutvāt tat pradeśaika-deśe'pi
pañcāśat-koṭi-yojana-pramāṇa-brahmāṇḍārbudānāṁ bhagavataiva brahmaṇe
etad uttarādhyāye darśayiṣyamāṇatvād ata evoktaṁ bhāgavatāmṛte---

> evaṁ prabhoḥ priyāṇāṁ ca dhāmnaś ca samayasya ca \|

avicintya-prabhāvatvād atra kiñcin na durghaṭam \|\|\[laghu.bhā.
1.5.516\] iti \|\|3\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : asaṅkhyātaiḥ** saṅkhyāto
nirgataiḥ, kṛṣṇa-vatsair mahā-yūthaiḥ sārdhaṁ svakān vatsān ekīkṛtva
melayitvā cārayantaḥ \| nanu, parimite vṛndāvane aparimitānāṁ vatsānāṁ
samāveśaḥ katham ? iti ced bhagavad-vigrahasyeva tasyācintya-śaktyā
vibhutvena tat-sambhavād ity uktam \|\|3\|\|

**\...**

**\|\| 10.12.4 \|\|**

**phala-prabāla-stavaka-sumanaḥ-piccha-dhātubhiḥ \|**

**kāca-guñjā-maṇi-svarṇa-bhūṣitā apy abhūṣayan \|\|**

**śrīdhara-svāmī (bhāvārtha-dīpikā) : kāca**-ādibhiḥ pūrvaṁ mātṛbhir
bhūṣitā **api phala**-ādibhir ātmānam-**abhūṣayann** ity arthaḥ
\|\|4\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kāco** mṛd-vikāra-viśeṣaḥ \|
**guñjā** kṛṣṇāgrākhila-rakta-bīja auṣadhi-viśeṣaḥ \| **maṇayo**
vidrumādayaḥ \| *ity artha* iti \| bālatvād eva *pūrva-bhūṣaṇāny*
ācchādayāmāsur iti tātparyam \| sva-sva-gṛha-samṛddhy-apekṣayā kācādayo
jñeyāḥ \|\|4\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** arbha-līlām
evāha---**phalet**i saptabhiḥ \| **stabakāḥ** puṣpa-gucchāḥ \|
**sumanasaḥ** puṣpāṇi \| uñjānāṁ vanyatve'pi
kācādi-gṛha-bhūṣaṇāntaruktiḥ-saundaryeṇa sthāstutvena ca mātṛbhir gṛhe
tābhir bhūṣitatvāt \| mukteti pāthaḥ kvacit \|\|4\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** arbha-līlām
evāha---**phalet**i saptabhiḥ \| **stabakāḥ** puṣpa-gucchāḥ \|
**sumanasaḥ** puṣpāṇi \| **kācā** mahā-ratnebhyo vivektum
aśakya-rūpatvāt kautuka-viśeṣa-kāriṇaḥ guñjā **api** vṛndāvanīyatvena
tathā-bhūtatvāt \| balair eva kautukenāhṛtya mātṛbhiḥ sāgrahaṁ hārādau
grathitāḥ \| mukteti pāthaḥ kvacit \|\|4\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kācādibhiḥ** pūrvaṁ
mātṛbhir **bhūṣitā** **api** **phalādibhir** ātmānam **abhūṣayann** ity
arthaḥ \| tatra kāca-guñje bālānām āgrahāt maṇi-svarṇe mātṝṇām āgrahād
bhūṣaṇe jñeye \|\|4\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** mātṛbhiḥ **kācādibhir
bhūṣitā api**, **te** bālāḥ **phalādibhir** ātmānam **abhūṣayan** \|
tatra kāca-guñjayor dhāraṇaṁ bālānām āgrahāt, maṇi-svarṇayos tu
tan-mātṝṇām iti bodhyam \|\|4\|\|

**\...**

**\|\| 10.12.5 \|\|**

**muṣṇanto'nyonya-śikyādīn jñātān ārāc ca cikṣipuḥ \|**

**tatratyāś ca punar dūrād dhasantaś ca punar daduḥ \|\|**

**śrīdhara-svāmī (bhāvārtha-dīpikā) : muṣṇantaś** corayantaḥ \|\|5\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ārāt** dūram \| **tatratyā**
dūrasthāḥ **śikyādīn** iti \| śikyebhya uttārya prathamam
evānnādi-pātrāṇi mudrita-mukhatvāt pipīlikādi-duḥpraveśāni, kvacit
taru-tale kaṇṭakādibhir āvṛtya sthāpitānīti jñeyam \| tān eva **jñātān**
sataḥ ārād dūre **cikṣipuḥ** \| tatraiva vidrutya na tu prāpite sati
**tatratyā** bālās tato\'pi dūraṁ cikṣipuḥ \| evam anavasthayā
sva-sva-dravyam aprāpnuvato bālān rudan-mukhān ālokya ta eva **hasanto
daduḥ** \|\|5\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ādi-śabdena
pūrvokta-vetrādīn jñātān satas tatratyā yatra cikṣipus tatra vartamānā
bālāḥ \|\|5\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** śikyāny ādir yeṣāṁ
yaṣṭy-ādīnāṁ tān, na tu śikyāni, teṣām annādhāratvena anna-nāśe sati
**hasanta** iti-āder ayuktatvāt \| jñātān sataḥ keṣu cātimugdheṣu
rudatsu hasanta ity-ādi \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **muṣṇantaḥ** corayantaḥ
**śikyādīn** iti śikyebhya uttārya prathamam evānn ādi-pātrāṇi
mudrita-mukhatvāt pipīlikādi-duṣpraveśāni kvacit taru-tale kaṇṭakādibhir
āvṛtya sthāpitānīti jñeyaṁ, tān eva jñātān sataḥ ārād dūre **cikṣipuḥ**
\| tatraiva vidrutya netuṁ prāsthite sati **tatratyā** bālās tato\'pi
dūrāc cikṣipuḥ \| evam anavasthayā sva-sva-dravyam aprāpnuvato bālān
rudan-mukhān avalokya te eva **hasanto daduḥ** \|\|5\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** vihāram āha---anyo'nyaṁ
**śikyādīn** arthān-**muṣṇantas** tān kvacil latābhir āvṛtya sthāpitān
jñātān sata **ārād** dūre **cikṣipur** dadhruḥ \| dhāvitvā tato netuṁ
pravṛtteṣu **tatratyā** bālās tato'pi dūrāc cikṣipuḥ \| tatas tān
vimanaskān vīkṣya ta eva **hasantaḥ** **punar** **daduḥ** \|\|5\|\|

**\...**

**\|\| 10.12.6 \|\|**

**yadi dūraṁ gataḥ kṛṣṇo vana-śobhekṣaṇāya tam \|**

**ahaṁ pūrvam ahaṁ pūrvam iti saṁspṛśya remire \|\|**

**śrīdhara-svāmī (bhāvārtha-dīpikā) : yadi dūraṁ gataḥ kṛṣṇo** bhavati,
tarhi \|\|6\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : pūrvam ahaṁ** **kṛṣṇaṁ**
spṛśāmi, tvatto'pi pūrvam ahaṁ spṛśāmīty uktyā **taṁ saṁspṛśya**
\|\|6\|\|

**---------------------------------------------------------------------------------------------------------------------**

**sanātana-gosvāmī (dig-darṣinī):** \[bṛ.bhā. 2.7.120\] adhunā tābhyo
viśiṣṭataraṁ bhagavat-sahacarāṇāṁ śrī-gopa-kumārāṇāṁ gopānāṁ ca
māhātmyaṁ ṣaḍbhiḥ ślokaiḥ tatra vatsa-pālana-samaye vatsapānāṁ
vraja-bālakānāṁ māhātmyaṁ śrī-śukadeva-pādā avarṇayan---yadi dūraṁ gataḥ
\[bhā.pu. 10.12.6\] iti trayeṇa \|

aghāsura-vimocana-śādvala-jemanādi-vihāra-kautukena prātar eva
saṁkhyātītān vatsān puraskṛtya gṛhān nirgacchatā śrī-bhagavatā
śṛṅga-raveṇa prabodhitāḥ sahasraśo bālakās tvarayā tenaiva saha nirgatāḥ
\| sahasrāyuta-lakṣa-koṭy-ādi-saṁkhyāvato vatsāṁś cārayanto\'pi
phala-pravālādibhir vanya-bhūṣaṇair ātmānaṁ bhūṣayanto\'pi śikya
caurya-prakṣepaṇa-veṇu-vādana-bhṛṅga-gītānukaraṇādi-vividha-vihārān
bhagavat-prītyaivācaranto\'pi taṁ saṁspṛśya samyag-āliṅganādinā spṛṣṭvā
pūrva-padastha-vīpsānusāreṇātrāpy arthataḥ sā boddhavyā saṁspṛśyaiva
remire vijahruḥ sukhino babhūvur vā \|

katham ? **ahaṁ pūrvaṁ kṛṣṇaṁ** sprakṣyāmi asprārkṣyam vety, ahaṁ-pūrvam
ahaṁ-pūrvam iti rītyā kadā vṛndāvanādi-sad-guṇa-samudāyena hṛta-manas
tayā nija-saṅgino\'pi tān vihāya vanānāṁ śobhāyā vīkṣaṇāya yadi[^1]
kadācid dūraṁ gato bhavati \| tarhi evaṁ śrī-bhagavato\'pi teṣv āsaktiḥ
sūcitā \| yadi dūraṁ gate kṛṣṇe iti pāṭhe---kṛṣṇe dūraṁ gate na remire
yadi kathañcid remire, tarhi taṁ saṁspṛśyety arthaḥ \| anyat samānam \|
tataś ca tathā kṛṣṇasya sparśanam eva teṣāṁ krīḍeti bhāvaḥ \|\|120\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** īdṛśa-bālya-krīḍāsv api
teṣāṁ śrī-bhagavad-ekaparatām āha---yadīti \| kṛṣṇo\'pi tān vihāya na
yāty eva \| **yadi** kadācid **dūraṁ gato** bhavatīty arthaḥ \| kim
artham ? **vana-śobhāyā īkṣaṇāya** \| anena śrī-vṛndāvanasya
parama-manoharatvaṁ sūcitam \| **samyak** parirambhaṇādinā **spṛṣṭvā
remire** sparśana-rūpāṁ krīḍāṁ cakrur ity arthaḥ \| yad vā, tat
tat-krīḍāṁ kurvanto\'pi taṁ saṁspṛśyaiva remire, sukhino babhūvur ity
agre\'pi sarvatrāpi śabdam avatārya vyākhyeyam \| yad vā, saṁspṛśya
paścād **remire** krīḍāṁ cakruḥ \|\|6\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** īdṛśa-bālya-krīḍāṣv api tad
eka-paratāṁ praṇaya-viśeṣaṁ ca darśayati---yadīti pañcakena \| kṛṣṇo'pi
tān vihāya dūraṁ na yāty eva \| **yadi** kadācit dvitraiḥ sakhibhir
**dūraṁ gato** bhavatīty arthaḥ \| kim arthaṁ ? **vana-śobhāyā**
**īkṣaṇāya** anena śrī-vṛndāvanasya parama-manoharatvaṁ sūcitam \|
**samyak** parirambhaṇādinā **spṛṣṭvā remire** sukhaṁ prāpuḥ \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** taṁ kṛṣṇaṁ saṁspṛśyeti
ayam aham iti vidrutya prathamaṁ kṛṣṇam aspṛśaṁ, na tvaṁ, na tvam ! iti
kolāhalaṁ kurvantaḥ \|\|6\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : kṛṣṇo yadi dūraṁ gato**
bhavati, tadā tam **aham** eva **pūrvam** aspṛśaṁ, na tu tvam iti
kolāhalinaḥ **saṁspṛśya remire** \|\|6\|\|

**\...**

**\|\| 10.12.7 \|\|**

**kecid veṇūn vādayanto dhmāntaḥ śṛṅgāṇi kecana \|**

**kecid bhṛṅgaiḥ pragāyantaḥ kūjantaḥ kokilaiḥ pare \|\|**

**śrīdhara-svāmī (bhāvārtha-dīpikā) : dhmānto** vādayantaḥ \|
**bhṛṅgaiḥ** saha \|\|7\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** veṇun trividhān \| tad
uktam

> eṣa tridhā bhaved veṇur muralī-vaṁśiketi ca \|
>
> pāvakākhyo bhaved veṇur dvādaśāṅgula-dairghya-bhāk \|\|
>
> sthaulye\'ṅguṣṭha-mitaḥ ṣaḍbhir eṣa randhraiḥ samanvitaḥ \|

*pāvakaṁ* pāvakavad uddīpakam \| kāma-bījam ākhyāti vaktīti pāvakākhyaḥ
\| ata evoktam \|

> ve brahma-sukham ity uktaṁ ṇuḥ kāma-sukha-vācakaḥ \|
>
> ta ubhe yatra satataṁ veṇuḥ sa iha kathyate \|\| iti \|

sapta-cchidrā svarair yuktā muralī cāru-ṇādinī \|

> śara-candrāṅgulā dairghye sthaulye veṇu-samā smṛtā \|\|
>
> tataḥ sārdhāṅgulād yatra mukha-randhraṁ tathāṅgulam \|
>
> śiro vedāṅgulaṁ pucchaṁ try-aṅgulaṁ sā tu vaṁśikā \|\|
>
> nava-randhrā smṛtā sapta-daśāṅgula-mitā budhaiḥ \| \[bha.ra.si.
> 2.1.366-368?\]

iti bhakti-rasāmṛtāt \| **kūjantaḥ** śabdaṁ kurvataḥ \|\|7\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tām evāha---kecid iti
caturbhiḥ \| kadā dūraṁ gata ity apekṣāyāṁ teṣāṁ vargaśaḥ pṛthak krīḍām
āha---kecid iti caturbhiḥ \| vādayanto bhavanti, evam agre\'pi sarvatra
**remira** ity anenaivānvayaḥ \| tataś ca sarvatra śatṛṅ-pratyayais
tat-krīḍāntareva saṁsparśanaṁ bodhyate \| sādhv iti kriyā-viśeṣaṇaṁ
pūrvaiḥ paraiś ca sarvair api yoyjam \| tato vādanādāv uttamatvaṁ
yathāyatham ūhyam \| tena ca bhṛṅgādibhyo\'pi gānādau sādhutvam uktam
\|\|7.8\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kadety apekṣāyām āha---kecid
iti caturbhiḥ \| veṇūn vādayataḥ veṇu-vādanasya madhye madhye ity arthaḥ
\| veṇum iti kvacit pāṭhaḥ \| evaṁ **dhmānta** ity-ādi tad-āveśāt tat
saṅgamanāsiddher jhaṭiti punar anusandhānāc ceti bhāvaḥ \| yad vā,
saṁsparśānantaraṁ paramānandena tad-ānandanecchayā ca pṛthak pṛthak
krīḍāṁ cakrur ity arthaḥ \| tām evāha---**kecid** ity-ādibhiḥ \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **dhmāntaḥ** vādayantaḥ
\|\|7\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ramaṇam āha---kecid iti
caturbhiḥ \| **dhmānto** vādayantaḥ mṛgaiḥ kokilaiś ca saha \|\|7\|\|

**\...**

**\|\| 10.12.8 \|\|**

**vicchāyābhiḥ pradhāvanto gacchantaḥ sādhu-haṁsakaiḥ \|**

**bakair upaviśantaś ca nṛtyantaś ca kalāpibhiḥ \|\|**

**śrīdhara-svāmī (bhāvārtha-dīpikā) : vicchāyābhiḥ** pakṣi-cchāyābhiḥ \|
**kalāpibhir** mayūraiḥ \|\|8\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** kalāpo barhanti yeṣāṁ te
**kalāpinaḥ**, kalāpaḥ saṁhate bahe vāṇyāṁ bhūṣaṇa-tūṇayoḥ iti medinī
\|\|8\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : vīnāṁ**
jāty-eka-vacana-vivakṣayā **chāyāyāḥ** klībatvābhāvaḥ sādhv iti
kriyā-viśeṣaṇaṁ pūrvatra paratra ca sarvatra yojyam \| tatas tato\'py
uttamaṁ yathā syāt \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : vicchāyābhir** iti **vi**-śabdasya
jātyaikatvena chāyāyā aklībatvam \|\|8\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vīnāṁ** pakṣiṇāṁ
**chāyābhiḥ** \|\|8\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : vīnāṁ** pakṣiṇāṁ
**chāyābhiḥ** \| **kalāpibhir** mayūraiḥ \|\|8\|\|

**\...**

**\|\| 10.12.9 \|\|**

**vikarṣantaḥ kīśa-bālān ārohantaś ca tair drumān \|**

**vikurvantaś ca taiḥ sākaṁ plavantaś ca palāśiṣu \|\|**

**śrīdhara-svāmī (bhāvārtha-dīpikā) : kīśa-bālān** vṛkṣa-śākhāsu
lambamānāni vānara-lāṅgūlāny ākarṣanto lāṅgūlam amuñcantas **taiḥ** saha
**drumān ārohantaḥ** \| **vikurvanto** danta-darśana-bhrū-vijṛmbhādibhis
taiḥ saha vikārān kurvantaḥ \| **palāśiṣu** vṛkṣeṣu **plavantaḥ**
śākhāyāḥ śākhāntaram udgacchantaḥ \|\|9\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** kīśo *vānaraḥ* \| markaṭo
vānaraḥ kīśaḥ ity amaraḥ \|\|9\|\|

**---------------------------------------------------------------------------------------------------------------------**

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : vikarṣantaḥ kīśa-bālān**
ity-ādi \| **kīśa-bālān** kroḍe kṛtvā tan-mātṛbhir nīyamānān bālān
vikarṣantas teṣāṁ vikarṣaṇam ālokya drumān ārohadbhis taiḥ kīśaiḥ saha
drumān āruruhuḥ\| kīśa-bālān kīśa-lāṅgulānīti vā \|\|9-10\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ata eva kvacit pra-śabdaś
ca \| taiḥ kīśaiḥ \| anyat tair vyākhyātam \| yad vā, kīśa-bālān
vānara-śiśūn vṛkṣa-śākhālambamāna-lāṅgūla-grahaṇenākarṣantaḥ, samam
anyat \| sraveṇa parvatādi-nirgata-nirjhareṇa saṁplutāḥ pūritā iti
saritāṁ kṣudratvaṁ jñeyam \| vihasanta upahasantaḥ prātaḥ
svadehacchāyā-svaṅgānāṁ mahā-sthaulya-dairghyādi-darśanāt \| kiṁ vā,
viśeṣeṇa hasanto bāhvādy-aṅgotkṣepaṇādinā vividhatva-prāpteḥ \| yad vā,
tenaiva vividhāḥ satīr viśeṣeṇa hasanto\'nukurvantaḥ
praticchāyā-kartṛko'py anukāras teṣūpacaritaḥ \|\|9.10\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : taiḥ** kīśaiḥ \| anyat taiḥ \|
yad vā, **kīśa-bālān** vānara-śiśūn
vṛkṣa-śākhālambamāna-lāṅgūla-grahaṇena **ākarṣantaḥ** \| samam anyat
\|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** kīśa-bālān tad-vānara-śiśūn
vikurvanto mukha-vaikṛtyādi-pūrvakam anukurvantaḥ \|\|9\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha mahā-vana-līlā-samāptau
vṛndāvana-līlām āha---vikarṣantaḥ kīśa-bālān ity-ādi \| bahubhiḥ
kīśa-bālān kīśa-śiśūn tan-mātṛbhiḥ kroḍe kṛtvā nīyamānān vikarṣantaḥ \|
teṣāṁ vikarṣaṇam ālokya vṛkṣān ārohantībhis tābhiḥ samaṁ vṛkṣāṁś
cāruruhuḥ\| evam etat sarvaṁ sugamaṁ sva-mataṁ ca \|\|9-10\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kīdṛśān bālān ?
vṛkṣa-śākhāsu lambamānāni v ānara-lāṅgūlāni taram ucyamānaiś ca
lāṅgūlair dṛḍhaṁ dhṛtair drumān ārohantaḥ vikurvantaḥ
bhrū-vijṛmbhādi-mukha-vikārān kurvantaḥ tathā tais saha palādiṣu vṛkṣeṣu
plavantaḥ śakhāyāḥ śākhāntaraṁ gacchantaḥ \|\|9\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kīśānāṁ kapīnāṁ bālān
vṛkṣa-śākhāsu lambitāni teṣāṁ lāṅgūlānyakarṣantaḥ dṛḍhaṁ dhṛtais tair
lāṅgūlair drumānārohanta vikurvantas taiḥ saha
bhru-vijṛmbhādi-mukha-vikārān kurvantaḥ palāśiṣu taruṣu plavantaḥ
śākhāyāḥ śākhāntaram udgacchantaḥ \|\|9\|\|

**\...**

**\|\| 10.12.10 \|\|**

**sākaṁ bhekair vilaṅghantaḥ saritaḥ srava-samplutāḥ \|**

**vihasantaḥ praticchāyāḥ śapantaś ca pratisvanān \|\|**

**śrīdhara-svāmī (bhāvārtha-dīpikā) : praticchāyāḥ** pratibimbāni
\|\|10\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : bhekair** maṇḍūkaiḥ \|
**vilaṅghantaḥ** plavantaḥ \| **śapantaḥ** gālī-pradānādi-pūrvakam
ākrośantaḥ \|\|10\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sraveṇa** giry-ādi-nirjhareṇa
**samplutāḥ** pūritāḥ iti tāsāṁ kṣudratvam uktaṁ, **vihasantaḥ**
upahasantaḥ prātas tāsu mahā-dairghya-darśanāt \| kiṁ vā, viśeṣeṇa
hasantaḥ bhujādy utkṣepanādinā vividhatva-prāpteḥ \| yad vā,
pratibimbāni mukha-vaikṛtyādi-pūrvakam anukurvantaḥ \|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : sravā** nirjharāḥ \|
**praticchāyāḥ** pratibimbāni mukha-vaikṛtyādi-pūrvakam anukurvantaḥ
\|\|10\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sraveṇa**
nady-ādi-taṭebhyaḥ parisruta-jalena samplutāḥ pūritāḥ santi sarit
kṣudra-dhārāḥ **praticchāyāḥ** sva-pratibimbān bhūjotkṣepādibhir
**vihasantaḥ** **pratisvanān** pratidhvanīn **śapantaḥ** re re kas tvaṁ
brūṣe ? iti sva-pratidhvaniṁ śrutvā kupitāḥ kim are mām eva
re-rekāreṇākṣipasi ? tat tvam adyaiva śīghraṁ mriyasva iti punaḥ punar
anavasthayā ākrośantaḥ \|\|10\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : sraveṇa** giri-nirjhareṇa
**samplutāḥ** pūritāḥ **saritaḥ** kṣudra-pravāhāḥ **bhekaiḥ** sākaṁ
**vilaṅghyantaḥ praticchāyāḥ** sva-pratibimbān hasantaḥ pratisvanān
sva-pratidhvanīn śapantaḥ kas tvaṁ re mām anukuruṣe ? mriyasva ! ity
ākrośantaḥ \|\|10\|\|

**\...**

**\|\| 10.12.11 \|\|**

**itthaṁ satāṁ brahma-sukhānubhūtyā**

**dāsyaṁ gatānāṁ para-daivatena \|**

**māyāśritānāṁ nara-dārakeṇa**

**sākaṁ vijahruḥ kṛta-puṇya-puñjāḥ \|\|**

**śrīdhara-svāmī (bhāvārtha-dīpikā) :** tān ativismitaḥ
śloka-dvayenābhinandati---**ittham** iti \| **satāṁ** viduṣāṁ **brahma**
ca tat-**sukhaṁ** **cānubhūtiś** ca tathā sva-prakāśa-parama-sukhenety
arthaḥ \| **bhaktānāṁ para-daivatena** ātma-pradena nāthena,
**māyāśritānāṁ** tu **nara-dārakatayā** pratīyamānena **saha vijahruḥ**
\| **kṛtānāṁ puṇyānāṁ puñjā** rāśayo yeṣāṁ te \| brahma-vidāṁ
tad-anubhava eva bhaktānām atigauraveṇaiva bhajanam \| ete tu tena
**saha sakhyena vijahruḥ** \| aho bhāgyam iti bhāvaḥ \|\|11\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tān* gopān \|
śrī-śuko'*bhinandati* ślāghate \| *ity artha* iti \| jñānibhir yat
sva-prakāśa-sukha-rūpaṁ manyate teneti bhāvaḥ \| māyāśritānāṁ
sādhāraṇa-puṁsām \| *iti bhāva* iti\| jñāni-bhaktānya-puruṣebhyo gopā
eva mahad-bhāgyā bhagavatas tad-anuvartitvād iti tātparyam \|

evaṁ teṣāṁ krīḍāṁ nirvarṇya vrajaukasām ity uttara-ślokoktyā
tad-ādi-vraja-vāsi-mātrāṇāṁ sarvebhyo\'dhikaṁ saubhāgyaṁ
stauti---**ittham** iti \| atra jagati prāyas trividhā janā gaṇyante
jñānino bhaktāḥ karmiṇaś ca \| tatra satāṁ bhaktimattvena
sac-chabdenocyamānānāṁ jñānināṁ *brahma* ca tat-sukhaṁ cānubhūtiś ca
tayā saha kṛṣṇa-śarīrasyaiva brahma-sukhānubhūtitvaṁ tenaiva saha teṣāṁ
vihārāt \| tasmāt tad ākārasya prākṛtatvam ācakṣāṇā jñāni mānino\'nye
sac-chabdenaivocyate iti jñeyam \|

dāsyaṁ gatānā kevala-bhaktimatāṁ satāṁ paradaivateneṣṭadeveneti
tadānīntanā vrajastha-jana-bhinnāḥ prāyo dāsa-bhaktā eveti ta eva
nirdiṣṭāḥ māyāṁ vaiṣayikaṁ sukham āśritānāṁ karmiṇāṁ nara-dārakeṇa
prākṛtam anuṣyabālatayā pratīyamānena kṛṣṇena saha vijahra riti jñānināṁ
tad anubhava eva na tu tena saha vihāras saṁbhavet bhaktānāṁ gauraveṇa
tad-bhajanam eva na tu vihāra-yogyatā karmiṇāṁ tu na tad anubhavaḥ prīty
abhāvān na tat tad-bhajanam api kutas tena vihāra ity ete tu
**vijahruḥ** vihāras tam ānanda-paripūrṇam api prema-vilāsa mayam
ānanda-viśeṣa prāpyaiva svayam api sarvato vilakṣaṇam ānanandur ity
arthaḥ \| ataḥ sarvebhyaḥ sakāśādeta eva kṛta-puṇyā iti kiṁ vaktavyaṁ
**kṛta-puṇya-puṁjā** eveti loka-pratītyevoktir na tu nitya-siddhānāṁ
teṣāṁ nikhilebhyo jñānibhyo bhaktebhyaś cotkṛṣṭānāṁ na tatra
prācīna-puṇyavattvaṁ vastuto hetur iti jñeyam \| **puṇya**-śabdena
bhagavat-priyācaraṇaṁ vā lakṣaṇīyaṁ
tad-vaśīkārātiśaya-rūpa-prayojana-lābhāya \|\|11\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** **ittham** iti \| gopāḥ śrī-kṛṣṇena
**sārdhaṁ vijahruḥ** \| **ittham** aṅga-sparśanādibhiḥ \| **satāṁ**
brahma-vidāṁ, **brahma-sukhānubhūtyai** brahmākhya-sukhānubhava-rūpeṇa
\| **nara-dārako** nandanandanaḥ \|\|11\|\| \[mu.pha. 18.6\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : itthaṁ satām** ity-ādi
\| **ittham** anena prakāreṇa te **tena saha vijahrur** ity ubhayatra
viśeṣya-padākaraṇaṁ harṣotkarṣa-pratipādakam \| tato nyūna-padam atra
guṇaḥ \| **brahma-sukhānubhūtyā** brahma-sukhānubhavasya, hrasvaś caṅ
bhavati ity anena vaikalpikaṁ nadītvam \| tena ḍas āsa, anādare ṣaṣṭhī
\| brahma-sukhānubhūtim anādṛtya satāṁ vartamānānāṁ, ato **dāsyaṁ
gatānām** ekānta-bhaktānāṁ **para-devatena** abhīṣṭa-devena
**māyayāśritānāṁ** māyayāspṛṣṭānām \|

atha vā, evaṁ-bhūtānāṁ madhye **kṛta-puṇya-puñjāḥ** \| tena kīdṛśena ?
**nara-dārakeṇa** nara-dārā nara-striyaḥ, pratyākraṣṭuṁ nayanam abalāḥ
\[bhā.pu. 11.30.3\] ity-ādi-vakṣyamāṇatvāt tāsāṁ kaṁ sukhaṁ yasmāt, kaḥ
kāmo vā \|

yad vā, **brahma-sukhād** apy anugatā yā bhūtiḥ sampat tayā **dāsyaṁ
gatānāṁ** gopīnāṁ gopānāṁ vā **para-daivatena**, **māyāśritānāṁ** māyayā
āśitānām asurāṇāṁ nara-dārakeṇa manuṣya-bālakavat pratīyamānena \|

yad vā, māyāya āśritaṁ māyāśrayo eṣu te parama-māyinobhavādayas teṣāṁ
naro nayaḥ, nṛ-naye ity ato'ni siddheḥ, tasyāpi dārakaḥ khaṇḍakaḥ,
māyinām api parama-mohanena \| nṛ vikṣepe \| naro viksepo vā, tasya
dārako māyāśritānāṁ vikṣepa-khaṇḍanena \|\|11\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.121\] tatas teṣāṁ
parama-saubhāgyālocanenātivismitāḥ santaḥ śrī-bādarāyaṇi-pādāḥ punas tān
evābhinandanti---**ittham** \[bhā.pu. 10.12.11\] iti \| anena
pūrvokta-vatsa-cāraṇādinā prakāreṇa **sārdhaṁ** kṛṣṇena saha
**vijahruḥ** te bālakāḥ \| tatrāpi katham ? **brahma-sukhānubhūtyā**
brahma-sukham eva sākṣād anubhavanta ity arthaḥ \| evaṁ ca teṣāṁ
tat-tad-vihāra-jātam api sākṣād brahma-sukhānubhava-rūpam ity uktaṁ syāt
\| katham-bhūtena ? **dāsyaṁ gatānāṁ** **satāṁ** sādhūnāṁ
**parama-daivatena** \|

yad vā, satām ity asya pūrveṇaiva sambandhaḥ \| satāṁ muktānāṁ yā
brahma-sukhānubhūtiḥ, tayā **māyā-mohitānāṁ tu nara-dārakeṇa**
gopa-bālakatayā pratīyamānenety arthaḥ \| yad vā, satāṁ jñāna-niṣṭhānāṁ
brahma ca tat-sukhaṁ cānubhūtiś ca tayā sva-prakāśa-parama-sukhenety
arthaḥ \| dāsyaṁ gatānāṁ bhaktānāṁ parama-daivatena ātma-pradena
tad-vaśyena nāthena māyāśritānāṁ
jagan-mohana-māyāśraya-bhagavad-vimohanena jitayā māyayā dāsyevāśritānām
\|

kiṁ vā, kātyāyani mahāmāye \[bhā.pu. 10.22.4\]
ity-ādi-mahā-mantropāsanayā māyāṁ devīm āśritānām arcitavatīnāṁ gopīnāṁ
bhagavat-priyatamānāṁ nara-dārakeṇa kevalaṁ nara-dārakatayā pratītena \|
nara-dāraka-śabdaḥ kiśora-vācako vicitra-veśa-bhūṣite parama-manohare
nava-vadhū-vare prasiddhaḥ \| evam aiśvaryādi-sambandha-rāhityena
kevalaṁ laukikavat parameṣṭa-buddhyā paramātmīyatvena tāsu
parisphuratety arthaḥ \|

yad vā, nara-dārāṇāṁ yat rati-sukhaṁ tena mūrtiman-nārī-parama-sukhenety
arthaḥ \| kiṁ vā, narān dārayati prema-viśeṣa-vistāraṇena vidārayatīti
tathā tena \| atra yadyapi nārīti vaktum ucitaṁ, tathāpi
sva-sādṛśyenaiva sarveṣam eva lokānāṁ hṛdayaṁ vidārayed iti gopīnāṁ
pratīter manuṣya-mātra-vivakṣayā tathoktam \| evaṁ yathottaram eṣāṁ
śraiṣṭhyaṁ draṣṭavyam\|

aho tathā-bhūtena kṛṣṇena saha vijahruḥ viharanti yataḥ \| kiṁ vā, ato
nūnam eta eva **kṛtāḥ puṇyānāṁ puñjā** yais tathā-bhūtāḥ \|
puñja-śabdenātra akṣayatvaṁ bodhyate \| yad vā, kṛtārthādivat
kṛta-śabdena śuddhoktyā kṛtānāṁ viśuddhānāṁ bhagavad-arpita
karma-lakṣaṇānāṁ **puṇyānāṁ pūñjā** yeṣām \| yad vā, pūṇya-śabdenātra
bhaktiḥ pāribhāṣyate, dharmo mad-bhaktikṛt proktaḥ \[bhā.pu. 11.19.27\]
iti bhagavad-vacanāt \|

athavā kṛte satya-yuge yat pūṇyaṁ viśuddha-bhagavad-dhyāna-lakṣaṇaṁ,
tasya pūñjā yeṣāṁ tad-rupā vā sarvathā parama-bhakta-varā ity arthaḥ \|
ayaṁ bhāvaḥ---bhagavān śrī-nandanandano\'yaṁ brahma-vidāṁ
brahma-sukhānubhava-rūpeṇa kevalaṁ sphurati \|\
atas teṣāṁ hṛdaye svarūpānubhava-sukha-mātram bhaktānāṁ
sac-cid-ānanda-ghana-vigraha-para-brahma-paramātma-parameśvara-rūpeṇa
kevalaṁ prasphurati \| ato gaurava-bhareṇa bhajanaṁ
tad-anurūpānanda-sampattiś ca bhagavat-priyāṇāṁ ca śrī-gopīnāṁ kevalaṁ
śrī-nanda-kiśoratvenaiva parisphurati ataḥ
parama-prema-sampat-viruddha-jñāna-gauravādy-abhāvāt tāsāṁ tasmin
parama-premaiva sampadyate \| etac ca pūrvaṁ bahudhoktam evāsti \|

**ittham** atyanta-prema-bhareṇa tā hi vivaśāḥ, tatra ca prāyo
divā-virahiṇyo rātrāv apy asvatantrā bhagavatā samaṁ manas-tṛptyā rantuṁ
na śaknuvanti \| ete tu bālakās tena saha tādṛśa-sakhyādinā gṛheṣu
vaneṣu ca svātantryeṇa tat tad-vicitra-vihāram api sadā kurvanti, aho
saubhāgya-mahimaiṣām iti \|

yadyapi bhagavatīnāṁ tāsām eva sarvebhyaḥ sakāśāt
parama-saubhāgya-mahimā sarvatraiva varṇyate, tathāpy atra
śrī-śukadeva-pādaiḥ sahaja-gopī-bhāvānusṛta-hṛdayair bālakānāṁ teṣāṁ
mahā-sukha-keli-bharaṁ varṇayadbhiḥ sadā bhagavatā tena saha vana-madhye
tādṛśa-krīḍā-lobhena gopīvat tathoktam iti jñeyam \| yathā śrī-gopīnām
eva akṣaṇvatāṁ phalam idam \[bhā.pu. 10.21.7\] ity-ādi-vacaneṣu
vanāntar-viharataḥ śrī-kṛṣṇasya vaktra-darśanam eva cakṣuṣmatāṁ phalaṁ
nānyad ity-ādi tātparyam \|\|121\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** satāṁ sattā-mātreṇa
vartamānānāṁ muktānām ity arthaḥ \| brahma ātma-tattvam \| tasya
sukhenānāyāsenānubhūtiḥ \| sākṣāt parisphūrtis tathā tad-rūpeṇety arthaḥ
\| teṣāṁ saiva parama-puruṣārtha-rūpeti mananena śrī-bhagavaty eva tathā
buddher bhaktānāṁ parama-bhajanīyena prema-bhakti-sukha-svarūpeṇety
arthaḥ \| **māyāśritānām** ajñānāṁ nara-dārakeṇa naratva-vidārakeṇa
jīvatva-nāśakena mukti-pradenety arthaḥ \|

yad vā, māyāṁ durgām api ā samyak, kātyāyani mahā-māye \[bhā.pu.
10.2.4\] iti mantra-japādinā śrī-kṛṣṇa-prāptaye parama-śraddhayā
śritānāṁ sevitavatīnāṁ śrī-gopīnāṁ bhagavat-priyatamānāṁ bhāvino'pi
tad-vratasya śrī-śuka-parīkṣit-saṁvādāt prāktanatayātroktir aviruddhā \|
nara-dārako laukika-sundara-kumāras tat tayā pratīyamānenety arthaḥ \|
prema-bhara-svabhāvena tāsu tathaiva tat-parisphūrteḥ \|

yad vā, narāṇāṁ dārāḥ kalatrāṇi, teṣāṁ kena sukha-svarūpeṇa \| evaṁ
sadādīnāṁ yathottaraṁ śreṣṭhya-siddhyā vāco-yukti-kramo'pi saṅgacchate
\| puṇyāny atra, dharmo mad-bhakti-kṛt proktaḥ \[bhā.pu. 11.19.27\] iti
śrī-bhagavad-bhaktyā prema-lakṣaṇāyā bhakteḥ sādhanāni śravaṇādīni \|
kṛtās teṣāṁ **puñjā** yais te \|

yad vā, kṛte satya-yuge yad ekaṁ śrī-bhagavad-dhyāna-lakṣaṇaṁ puṇyaṁ,
tasya puñjā yeṣu tad-rūpā vā \| yad vā, sādhitānurāga-**puñjāḥ**
śrī-gopīnāṁ prāyo divā-viraho rātrāv api svacchandaṁ ratir na siddhyet
\| ete tv itthaṁ pūrvokti-svācchandyāi-prakāreṇa śrī-bādarāyaṇer
vanāntar vihāra-lobhāt tāsām eva, akṣaṇvatāṁ phalaṁ \[bhā.pu. 10.21.7\]
ity-ādy-uktivat \|\|11\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : satāṁ**
parama-svarūpa-sattā-vibhāvavatām \| yad vā, brahma-pada-sānnidhyāt
**sad**-viśeṣāṇām ubhayathā jñāninām ity eva **anubhūtiḥ**
jaḍa-pratiyogi-sva-prakāśa-vastu, saiva **sukham** ātmatvena
paryavasitatayā nirupādhi-parama-premāspadatvāt, saiva
bṛhattama-paryāya-brahmākhyā sarveṣāṁ parama-svarūpatvāt teṣāṁ
kevala-tad-rūpeṇa sphuratā **dāsyaṁ gatānāṁ** dāsya-bhaktimatām
aiśvaryādi-pūrṇatayā tato'pi **pareṇa daivatena** sarvārādhyena rūpeṇa
sphuratā mahima-darśanārthaṁ tat-sphūrti-dvayasya viralatām āha,
māyādhikāra-patitānāṁ tu yat kiñcit **nara-dāraka**-rūpeṇa
jñāna-bhaktyor abhāvāt, na tu tat tad-rūpeṇāpi **tena sārdhaṁ vijahruḥ**
\| sahārtha-tṛtīyayā sva-premṇā vaśīkṛtyātma-saṅgitām āpāditena tena
vihāram api kṛtavanta ity arthaḥ \| atas tebhyaḥ sarvebhyaḥ
**kṛta-puṇya-puñjā** iti lokoktiḥ \| vastutas tu kṛtānāṁ caritānāṁ
bhagavataḥ parama-prasāda-hetutvena puṇyāś cāravaḥ puñjā yeṣāṁ ta ity
arthaḥ \| puṇyaṁ tu cārv api ity amaraḥ \|

atra śrīman-munīndra-caraṇānām idaṁ vivakṣitam---bhagavāṁs tāvad
asādhāraṇa-svarūpaiśvarya-mādhuryas tattva-viśeṣaḥ \| tatra svarūpaṁ
paramānandaḥ, aiśvaryam asamordhvānanta-svābhāvika-prabhutā, mādhuryam
asamordhvatayā sarva-manoharaṁ svābhāvika-rūpa-guṇa-līlādi-sauṣṭhavaṁ,
tat tad-anubhava-sādhanaṁ ca krameṇa jñānaṁ, jñeyaṁ,
bhaktyākhya-gaurava-miśrā prītiḥ, śuddha-prītiś ca, etat
trividha-sādhya-sādhanā-bhāvena **māyāśritānāṁ** sphūrty-ābhāsa eva
kenāpy aṁśena vastu-sparśāt, nāhaṁ prakāśaḥ sarvasya yoga-māyā-samāvṛtaḥ
\[gītā 7.25\] iti nyāyena,

> taṁ brahma paramaṁ sākṣād bhagavantam adhokṣajam \|
>
> manuṣya-dṛṣṭyā duṣprajñā martyātmāno na menire \|\| \[bhā.pu.
> 10.23.11\] ity-ādivat\|

atra brahmādi-traya-kramaś ca pūrvavad eva tatra bhaktyeśvaratayā
sphūrtis tu tat-pūrvataḥ pūrṇā---

> yasyāsti bhaktir bhagavaty akiñcanā
>
> sarvair guṇais tatra samāsate surāḥ \[bhā.pu. 5.18.12\] iti,

bhaktyā mām abhijānāti \[gītā 11.55\] ity
antar-bhūta-sarva-jñāna-vṛttitvāt śuddha-prītis tu tato'pi ślāghiṣyate,
aho bhāgyam aho bhāgyam \[bhā,pu. 10,\] ity-ādinā tataś ca
nirviśeṣa-jñānena svarūpānubhavaḥ gaurava-maya-jñānena aiśvaryānubhavaḥ
prītimaya-jñānena mādhuryānubhava iti śuddha-parama-madhuratā-sphūrtis
tu nirviśeṣah jñāniṣu na vidyata eva dāseṣv api gauraveṇa
saṅkucita-cittatayā yatheṣṭa-grahaṇāśakter nātīvotpadyate vastu-vicāraṁ
tu saiva sarvataḥ svādvī, ātmārāmāś ca munayaḥ \[bhā.pu. 1.7.10\]
ity-ādi pariniṣṭhito'pi nairguṇya \[bhā.pu. 2.1.9\] ity-ādibhyaḥ, tathā
brahmā bhavo'ham api yasya kalāḥ kalāyāḥ \[bhā.pu. 10.68.37\] ity-ādy
aiśvarya-jñāna-vāridher api śrī-saṅkarṣaṇasya bhrātṛ-sneha-paripluta
ity-ādi, vṛṣāyamāṇau nardantau yuyudhāte parasparaṁ \[bhā.pu. 10.11.40\]
ity-ādi bhāvebhyaḥ \|

tad evaṁ sthite sakhi-cetaso gauravāsaṅkucitatayā tat-prīteś ca
tad-asaṅkīrṇatvena pūrṇatayā svabhāva-viśeṣeṇa ca pratikṣaṇam api
vikāsitatayā tena tac cetaso'pi punas tādṛśatayā śrī-kṛṣṇa-ceta-āder api
tadvad eva tathā-vidhatayā sakhīnām eva
rūpa-guṇa-samudbhūta-līlā-mādhuryānām asādhāraṇī-sphūrtir ity eva kiṁ
vaktavyam \| vāridhāv iva tatra
nirmathya-mādhuryāmṛta-samudbhava-kartṛtvaṁ ca
sva-prīti-mādhurya-kṛta-tad-vaśī-bhāvatvaṁ ca dṛśyate \| tat tac ca na
tatra tatra dṛśyata iti sarvebhyaḥ kṛta-puṇya-puñjavam asmāṁś
camatkārayatīti \| anyat taiḥ \|

yad vā, pūrvārdhaṁ pūrvavad vyākhyāya tadānīṁ tad-avatāre māyāśritānāṁ
prāpañcikānām api kṛpayāśritānāṁ madhura-narākāreṇa sphuratā svayaṁ
bhagavatety-ādi vyākhyāeyam \| yad vā, mātrātmaśritānāṁ tat-kṛpā-viśeṣam
avalambamānānām iti parama-madhuratayā sphuratā tu sārdhaṁ vijahrur
ity-ādi yojyam \|\|11\|\|

**---------------------------------------------------------------------------------------------------------------------**

**jīva-gosvāmī (prīti-sandarbhaḥ 100)** : tad evaṁ
parama-mādhuryaika-jñāna-nidhau śrīmati gokule'pi anugatā bāndhavāś ceti
dvividhānāṁ tat-priyāṇāṁ madhye mamatā-viśeṣa-dhāritvād antyānāṁ mahān
evotkarṣaḥ \| yathoktaṁ---aho bhāgyam aho bhāgyam \[bhā.pu. 10.14.32\]
ity-ādinā \| atra vrajaukasāṁ kaniṣṭheṣv api tena mitratayā svīkāra iti
yad ucyate tat khalu mitratāyāḥ praśaṁsām evāvahatīti \|

atha teṣv api sakhīnāṁ tāvad utkarṣam āha---itthaṁ satāṁ iti \|
**satāṁ** jñānināṁ brahmatvena sphuraṁs tāvad virala-pracāraḥ \|
**dāsyaṁ gatānāṁ**---

> muktānām api siddhānāṁ nārāyaṇa-parāyaṇaḥ \|
>
> sudurlabhaḥ praśāntātmā koṭiṣv api mahāmune \|\| \[bhā.pu. 6.14.3-5\]

ity anusāreṇa **para-daivatvena** sphuraṁs tato'pi virala-pracāraḥ \|
**māyāśritānāṁ** tu jñāna-bhakti-maitrī-hīnānāṁ cid-eka-rūpatvena na
sphurati, na ca parameśvaratvena, na ca premāspadatvena tatas
tadīyāsādhāraṇatā-sphūrtau yogyatāśrayābhāvāt \| avajānanti māṁ mūḍhā
mānuṣīṁ tanum āśritam \[gītā 9.11\] iti nyāyena alabhya eveti
pāda-trayeṇa tasyodaya-mātra-daurlabhyaṁ vivakṣitam \|

tataś caivambhūto yo'sulabha-sphūrtiḥ śrī-kṛṣṇaḥ, tena samaṁ sākṣād eva
prema-bhūmikotkarṣam adhirūḍhena parama-sakhyenāpi **vijahrur** iti
śrī-śukadevasya camatkāraḥ \|

athavā, yo'yam aho tadānīṁ viṣūcīnayā kṛpayā **māyāśritānāṁ**
sādhāraṇa-janānām api darśita-sarvākārātikrami-māhātmyena sākṣān
narākṛti-para-brahmatvena sphuraṁs tato'pi tathā tathā labdhe lābhe
bandhu-bhāvas tu tair na labdhaḥ \| so'yaṁ mahotkarṣaḥ \| tataś caivam
utkṛṣṭatare utkṛṣṭatame'pi tathā tathā labdhe lābhe bandhu-bhāvas tu
tair na labdhaḥ \| [^2]

sakhāyas tu tathā-bhūtena **tena sārdhaṁ** bandhu-bhāvotkarṣa-rūpeṇa
sakhyena **vijahrur** ity atas ta eva **kṛta-puṇya-puñjāḥ**
śrī-bhagavat-pāritoṣikāneka-sat-karma-kāri-vṛndeṣu parama-śreṣṭhā ity
arthaḥ \| ata eva bāndhavāntareṣu nedṛśaṁ sakhyam astīti tebhyo'pi
māhātmyam āyātam \|

ata eva kim eṣāṁ sakhīnāṁ sākṣāt tena samaṁ
praṇaya-lakṣaṇa-hārda-viśeṣeṇa viharatāṁ bhāgyaṁ varṇanīyam ? ye
sādhāraṇā api vraja-vāsinas teṣām apy āstāṁ tat tad anyad bhāgyam \|
tad-darśana-mātra-bhāgyam api pareṣāṁ mahā-munīnāṁ parama-durlabham
evety abhiprāyeṇa yat-pādāṁśur bahu-janma-kṛcchrata \[bhā.pu. 10.12.12\]
ity anantara-padyam api vyākṛtyaitad eva sakhīnāṁ mahā-bhāgya-varṇanaṁ
poṣaṇīyam \| ata evākrūreṇa athāvarūḍhaḥ \[bhā.pu. 10.38.15\] ity atra
namasya ābhyāṁ ca sakhīn vanaukasa iti coktam \|

tad etat tāvad astu yeṣu sakhiṣu vatseṣv api brahmaṇā hṛteṣu anyān
sṛjyāṁs tat tulyān dṛṣṭvā svayam evaitat tayā babhūva \| teṣv api
paritoṣam aprāpya tān sakhīn evānināyety apy anusandheyam \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : ittham** iti dvayam \|\|11\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evaṁ bhagavatā saha krīḍato
vraja-bālān praśaṁsann āha---itthaṁ satām ity-ādi \| māyāśritānāṁ māyayā
kaitavenāśritānāṁ niṣkaitavānāṁ satām uttamānāṁ dāsyaṁ gatānāṁ bhaktānāṁ
madhye **kṛta-puṇya-puñjāḥ** kṛtaṁ kāritaṁ puṇya-puñjaṁ yaiḥ \|
artha-vid-draṣṭṝṇāṁ śrotṝṇāṁ ca, te gopa-bālā nara-dārakeṇa
nara-dārakākāreṇa tena kṛṣṇena samam itthaṁ **vijahruḥ** \| kīdṛśena ?
brahma-sukhānubhūtyā brahma-sukhānusvarūpeṇa \| athavā,
eka-deśa-strītvāt sva-matyai puruṣāyetivat puṁliṅge'pi strīvad rūpam \|
nara-dārakākṛtinā brahmānanda-jñānena, gūḍhaṁ paraṁ brahma
manuṣya-liṅgam \[bhā.pu. 7.15.75\] ity-ādy ukteḥ \| punaḥ kīdṛśena ?
**para-daivatena** devatānāṁ paropadevatādhidevena \| athavā,
**para-daivatena** sārdhaṁ **vijahruḥ** \| brahma-sukhānubhūtyeti karaṇe
tṛtīyā \| tatra vihāre teṣāṁ ya ānanda āsīt, saiva brahma-sukhānubhūtis
tayā \| viśeṣaṇe vā tṛtīyā \| kīdṛśena nara-dārakeṇa ? na vikṣepe naro
vikṣepaḥ \| tasya dārakeṇa khaṇḍakena \| athavā, satāṁ jñānināṁ
brahma-sukhānubhūtyā, te'pi tad-atiriktam anyad brahmeti na jānantīty
arthaḥ \| dāsyaṁ gatānāṁ para-daivatena parameśvareṇa, pūrvavan
**māyāśritānāṁ** rāgiṇāṁ nara-dārakeṇa vikṣepa-khaṇḍakena
parama-nirvṛti-kāriṇāṁ nara-bālaka-pakṣe'nutkarṣād acamatkāraḥ
\|\|11\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ teṣāṁ krīḍāṁ
nirvarṇya vrajaukasām ity uttara-ślokoktyā tad ādi-vrajavāsi-mātrāṇām
eva saubhāgyaṁ sarvebhya eva sakāśād adhikatvena stauti---ittham iti \|
atra jagati prāyas trividhā eva janā gaṇyante, jñānino bhaktāḥ karmiṇaś
ca, tatra satāṁ bhaktimattvena sac-chabdenocyamānānāṁ jñānināṁ brahma ca
tat sukhaṁ ca aṇubhūtiś ca tayā saheti kṛṣṇa-śarīrasyaiva
brahma-sukhānubhūtitvaṁ, tenaiva saha teṣāṁ vihārāt, tasmāt tad-ākārasya
prākṛtatvem ācakṣāṇāḥ jñāni-mānino\'nye sac-chabdena naivocyante iti
jñeyam \|

**dāsyaṁ-gatānāṁ** kevala-bhaktimatāṁ **satāṁ para-daivatena**
iṣṭa-deveneti tadānīntanā vrajastha-jana-bhinnāḥ prāyo dāsa-bhaktā eveti
ta eva nirdiṣṭāḥ \| **māyāṁ** vaiṣayikaṁ sukham **āśritānāṁ** karmiṇāṁ
**nara-dārakeṇa** prākṛta-manuṣya-bālatayā pratīyamānena kṛṣṇena **saha
ete vijahrur** iti jñānināṁ tad-anubhava eva, na tu tena saha vihāraḥ
sambhavet \| bhaktānāṁ gauraveṇa tad-bhajanam eva, na tu vihāra-yogyatā
\| karmiṇāṁ tu na tad-anubhavaḥ prīty-abhāvāt, na tad-bhajanam api,
kutas tena saha vihāraḥ ? ity ete tu vijahruḥ vihārais taṁ
svānanda-paripūrṇam api prema-vilāsamayam ānanda-viśeṣaṁ prāpasyaiva
svayam api sarvato vilakṣaṇamānanan-durity arthaḥ \| ataḥ sarvebhyaḥ
sakāśād ete eva kṛta-puṇyā iti kiṁ vaktavyaṁ ? **kṛta-puṇya-puñjā**
eveti loka-pratītyaivoktir na tu nitya-siddhānāṁ teṣāṁ nikhilebhyo
jñānibhyo bhaktebhyaś cotkṛṣṭatamānāṁ tatra na prācīna-puṇyavattvaṁ
vastuto hetur iti jñeyam \| puṇya-śabdena bhagavat-priyācaraṇaṁ vā
lakṣaṇīyaṁ, tad-vaśīkārātiśaya-rūpa-prayojana-lābhāya \|\|11\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** evaṁ teṣāṁ vihāraṁ
nirvarṇya tān saromāñcam abhinandati ittham iti \| te bālā hariṇa
sārdham **itthaṁ vijahruḥ** \| kīdṛśenety āha---satāṁ jñānināṁ
brahma-sukhānubhūtyā sukhānubhūti-rūpeṇa brahmaṇā dāsyaṁ gatānāṁ
dāsya-bhaktimatāṁ viriñcādy-adhikṛtāṁ para-daivatena pūrṇaiśvaryeṇa
prabhunā mātrātmaśritānāṁ vaiṣayikānanda-sevināṁ karmiṇāṁ tu
nara-dārakeṇa māyika-manuṣya-bālakatayā pratītenety arthaḥ \| satāṁ
nistaraṅgārṇavavad vijñānānanda-bṛhad-vastutayā samādhau vijñānaṁ
dāsa-bhājāṁ tu gauraveṇaiva bhajanaṁ jñāna-bhaktyās tu
nirnimeṣa-vīkṣaṇa-kaṭākṣa-vīkṣaṇavad antaraṁ manyante, māyāśritānāṁ tu
samādhi-dāsya-bhaktyor abrahmān na tad dvayaṁ tenātidurlabhena
parama-pum arthena sarveśvareṇa saha vihāro'pi sakhyamayo'bhūd iti tat
saubhāgyaṁ kaḥ śaknuyād-vaktum ity arthaḥ \| sahārtha-tṛtīyayā sva
premṇā vaśīkṛtena tena vihāre teṣāṁ prādhānyaṁ bodhyate kīdṛśās te kṛtāḥ
sampāditāḥ ? puṇyānāṁ tad-anuvṛtti-lakṣaṇānāṁ cārūṇām arthānāṁ puñjāḥ
yais te \| puṇyaṁ tu cārv api ity amaraḥ \|\|11\|\|

**\...**

**\|\| 10.12.12 \|\|**

**yat-pāda-pāṁsur bahu-janma-kṛcchrato**

**dhṛtātmabhir yogibhir apy alabhyaḥ \|**

**sa eva yad-dṛg-viṣayaḥ svayaṁ sthitaḥ**

**kiṁ varṇyate diṣṭam aho**[^3] **vrajaukasām \|\|**

**śrīdhara-svāmī (bhāvārtha-dīpikā) :** bahu-janmabhiḥ **kṛcchreṇa dhṛta
ātmā** mano yais tair api \|\|12\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tena sārdhaṁ vihāravārtā
dūre tāvad āstāṁ tat-saṁbandhi-vastu-mātram *api* durlabham ity
āha---yasya **pāda-pāṁsuḥ** ko'pi dhūli-kaṇaḥ \| yad vā, yasya pādapānāṁ
vihārāspada-vṛnḍavanīya-vṛkṣāṇām aṁśur ekaḥ kiraṇo'pi \| yad vā, yat
pādau pibanti sa-prema nirīkṣante ye bhakta-viśeṣāḥ, teṣām **aṁśuḥ**
dūrataḥ kiraṇac-chaṭāpi **dhṛtātmabhir** ekāgrī-kṛta-cittair labdhum
anarhaḥ, nāyaṁ sukhāpo bhagavān \[bhā.pu. 10.9.21\] iti-pūrvokteḥ \|
**svayaṁ sthita** iti sva-darśana-sādhanam anapekṣyety arthaḥ \|
**diṣṭaṁ** bhāgyaṁ \| yad vā, **diṣṭa-mahaḥ** diṣṭasya teja utsavo veti
viśvanāthaḥ \| sammukha-sthitam ivāvalokyāha---sa eṣa iti \| yeṣāṁ
netra-gocaraḥ \| svayaṁ kṛṣṇaḥ \| **aho** ity ānande \| **diṣṭaṁ**
daivam \|\|12\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) : yad** iti \| **bahuṣu janmasu** yat
**kṛcchaṁ** tapaḥ prabhṛtiḥ, tena **dhṛtātmabhiḥ** jitendriyaiḥ \| **yat
pāda-pāṁśur** yat-pāda-rajaḥ sa eva **yad-dṛg-viṣayaḥ** \| na tu pāṁśuḥ
**diṣṭaṁ** daivaṁ \| **aho** āścarye \|\|12\|\| \[mu.pha. 18.7\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : yat-pāda-pāṁśur**
ity-ādi \| yasya pāda-rajo bahu-janmabhir yat kṛcchraṁ tapas tato hetor
**dhṛto** vaśīkṛto **ātmā** yais tair ātmārāmair apy a**labhyam** \| sa
eva, na tu rūpāntareṇa, ataḥ śrī-nanda-kiśora-rūpam anādi iti jñeyam \|
tarhi kathaṁ nanda-gṛhe ? tatrāha---**svayaṁ sthito** vraje
sva-svarūpeṇaiva sthitaḥ \| sa eva svayaṁ **dṛg-viṣaya** ity anenaiva
siddhe sthita iti karaṇaṁ vraja-līlāyā nityatva-sūcanārtham \|\|12\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.122\] aho bata dūre
tāvad āstām eṣāṁ śrī-bhagavatā saha nirantara-vihāra-saubhāgya-mahimā
tat-sandarśana-mātra-saubhāgyam evaiteṣāṁ kena varṇayituṁ śakyam ity
abhiprety āha---**yat-pāda-pāṁśuḥ** \[bhā.pu. 10.12.12\] iti \|

**yasya** śrī-kṛṣṇasya **pāda-padmaṁ** tasyaikasyāpi pāṁśur eko\'pi \|
yad vā, pāda-pāṁśuḥ
vraja-bhūmy-udita-reṇu-rāji-virājita-pāda-padma-cihna-rūpa-pada-kadamba-sambandhī
yaḥ pāṁśuḥ \| yad vā, kutrāpi kathañcit patitaḥ pāda-padma-pāṁśuḥ \|
evaṁ tridhāpi sākṣād yat-pāda-reṇur eko vā dūrād galita-pāda-reṇuvat
kathañcit kaścit tat-pāda-padma-sambandhī vety arthaḥ \|

athavā, yasya pādapānāṁ vṛndāvanādi-varti-krīḍā-kadambādīnām ekasyāpy
aṁśur dīptiḥ \| evaṁ dūrād ravi-raśmivad yat sambandho\'pi kaścid ity
arthaḥ \| bahubhir janmabhiḥ kṛcchreṇa brahmacaryādi-kleśena dhṛto
niyamato viṣayebhyo vā pratyāhṛtyātmani sthirīkṛtātmā mano yais tair
yogibhiḥ samādhi-yoga-yuktair apy alabhyaḥ labdhum aśakyaḥ sa eva
sac-cid-ānanda-ghana-mūrtiḥ sarvendriya-vṛtty-atītaḥ, tatra ca svayaṁ
sākṣāc chrī-kṛṣṇa eva, na ca tasya kāpi vibhūtiḥ, kaścid aṁśo\'vatāro
vā, śrī-nārāyaṇa-rūpo vā \| yeṣāṁ gopānāṁ dṛg-viṣayaḥ dṛśor
grahya-rūpavad grāhyatāṁ prāptaḥ san sthitaḥ sthiratāṁ prāptaḥ \|
kadācit kathañcid apy akṣibhyāṁ nāpayātīty arthaḥ \|

ata eṣāṁ **vrajaukasāṁ diṣṭaṁ** bhāgyam **aho kiṁ varṇyate** kiṁ
varṇanīyaṁ ? varṇayitum aśakyam ity arthaḥ \| yad vā, teṣāṁ kiṁ diṣṭaṁ
katarat pūrva-janma-kṛta-pūṇyam evaitad varṇyate yasyedṛśaṁ phalaṁ syāt
? api tu na kim api diṣṭam, idam kevalaṁ bhagavat-kṛpayaivety arthaḥ \|

athavā diṣṭam aho bhāga-dheyotsavaḥ ! kiṁ vā, diṣṭasya mahas tejaḥ
svabhāva ity arthaḥ \| yad vā, a-kāra-viśleṣaṇa adṛṣṭaṁ mahaḥ utsavaḥ
prabhāvo vety arthaḥ \| evaṁ sarvathā tat tad-rūpo bhakti-yoga iti yāvat
\|

athavā pūrvaṁ saha-vihāra-mahā-saubhāgyaṁ varṇayitvā paścāt tad-antar
gataṁ darśana-mātraṁ bhāgyaṁ varṇyate iti stuti-rītir na bhavet, na ca
mahima-varṇana-krama-nirvāha-sauṣṭhavam ity ato\'yam arthaḥ
kalpanīyaḥ[^4] \| aho astu tāvat saha-krīḍā-parāṇāṁ
bhagavat-priya-sakhānām eṣāṁ saubhāgyotkarṣa-mahimā vraje vasatāṁ
sarveṣām api prāṇināṁ māhātmyaṁ kiṁ varṇyatām ? ity
āha---yat-pāda-pāṁśur iti \| ślokārthas tu pūrvavad anusandheyaḥ \|

evaṁ sati parama-yoga-niṣṭhebhyo vraja-vāsi-mātrasyaiva mahimā saṅgataḥ
\[siddhaḥ\] \| tataś ca śrī-bhagavat-saṅgināṁ tad-eka-priyāṇāṁ
gopa-kumārāṇāṁ paramotkarṣaḥ, tātparyeṇa svataḥ sidhyaty eva \| atha vā
prastuta-gopa-bālaka-gaṇa-māhātmyam eva sākṣāt atrāpi pratipādyam \|

tataś ca dṛg-viṣaya ity asyāyam arthaḥ---cakṣur-indriyasya viṣayo rūpam
evety atra yojyaṁ sa svayaṁ yeṣāṁ dṛg-viṣaya eva sthitaḥ sthairyeṇa
babhūva \| yathā hi cakṣur-indriyeṇa rūpam eva gṛhyate na tu
rasa-gandhādi \| tathā teṣāṁ cakṣurbhiḥ śrī-kṛṣṇa eva gṛhyate nānyat
tat-snehākṛṣṭa-cittatayā sākṣād vidyamānasyāpy anyasyādarśanāt \| yad
vā, yathānyeṣāṁ cakṣuṣā ghaṭa-paṭādi-pratyakṣa-niścaye na gṛhyate, tathā
teṣāṁ cakṣuṣā sarvatra sarvam eva sākṣāt śrī-kṛṣṇa-tayā gṛhyate
nānyatheti \| yathoktaṁ śrī-jayadevena, paśyati diśi diśi rahasi
bhavantam \[gī.go. 6.2\] iti \| evaṁ saha-vihāra-saubhāgyād api
gopī-sadṛśa-premṇā sarvatra sadā
sākṣād-bhagavat-parisphūrti-saubhāgya-mahimādhikaḥ syād evety asya
paścān-nirdeśaḥ saṅgaccheta \|\|122\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** aho dūre tāvad āstām eṣāṁ
tena saha nirantara-vicitra-vihāra-saubhāgya-mahimā !
tat-sandarśana-mātra-bhāgya-māhātmyam api kena nirvaktuṁ śakyate ? yad
vā, āstāṁ sahacarāṇāṁ tena saha tathā tathā viharatāṁ
saubhāgya-māhātmyaṁ, vraja-vāsinām api sarveṣāṁ tat kena varṇyam ? ity
āha---yad iti \|

**yasya** **pāda**-sambandhī kutrāpi patitaḥ **pāṁśur** eko'pi sākṣāt
**sa eva** \| kiṁ vā, kathañcit kaścid api sambandha ity arthaḥ \| yad
vā, yasya pādapaḥ śrī-vṛndāvana-kadambādi-vṛkṣaḥ, tasyāṁśur dūrataḥ
kiraṇa-cchaṭāpi, bahubhir janmabhis tatra
yama-niyama-prayāhārādi-kleśair dhṛtaḥ sthirīkṛta ātmā mano yaiḥ \| yato
yogibhiḥ samādhi-yuktair apy alabhyaḥ labdhum aśakyaḥ, sa eva svayam
avatārī śrī-kṛṣṇo yeṣāṁ dṛśor viṣayaḥ cakṣurbhyāṁ sākṣāt dṛśyaḥ, sthitaḥ
sthiratayā nityaṁ babhūva \| yad vā, sa eva dṛg-indriyaś ca viṣayaḥ,
svayaṁ svabhāvataḥ sthito bhakti-viśeṣeṇa cittāntaḥ-saṁlagnatvāt
sarvatra śyāmasundaraḥ śrī-vallabhendra-nandano yaiḥ sadā dṛśyate ity
arthaḥ \| evaṁ saty api yat teṣāṁ kadācid anya-darśanaṁ, tat kevalaṁ
krīḍārthaṁ śrī-bhagavat-sukha-paripoṣāyeti jñeyam \|

aho āścarye \| teṣāṁ diṣṭaṁ bhāgyam \| yad vā, diṣṭasya mahaḥ prabhāva
ity arthaḥ \| yad vā, diṣṭena maho vicitrotsavaḥ kiṁ varṇyate
varṇayiṣyate, api tu varṇayituṁ na śakyata ity arthaḥ \|\|12\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** aho dūre tāvad āstām eṣāṁ
tena saha nirantara-vicitra-vihāra-saubhāgya-mahimā-vraja-vāsi-mātrāṇām
api tad-darśana-mātra-saubhāgyam api parama-mahadbhir apy anyair
alabhyam ity āha---yad iti \| **yasya pāda**-sambandhī kutrāpi patitaḥ
**pāṁsur** eko'pi sākṣāt sa eva \| kiṁ vā, pāda-pāṁsur iti kathañcid
kaścid api sambandho'pīty arthaḥ \| kiṁ vā, yasya pādapaḥ
śrī-vṛndāvana-kadambādi-vṛkṣaḥ \| yad vā, yasya pādau pibanti sa-prema
nirīkṣyanta iti bhakta-viśeṣāḥ, teṣām aṁśuḥ dūrataḥ kiraṇa-cch aṭāpi
**bahubhir janmabhis** tatra yama-niyama-pratyāhārādi-kleśair **dhṛtaḥ**
sthirīkṛta **ātmā** mano yaiḥ \| ato **yogibhiḥ** samādhi-yuktair **apy
alabhyaḥ** labdhum aśakyaḥ, **sa eva** svayaṁ bhagavān śrī-kṛṣṇaḥ, yeṣāṁ
**dṛśor viṣayaḥ** cakṣurbhyāṁ sākṣāt dṛśyaḥ **svayaṁ** svabhāvataḥ
svarūpatāṁ vā **sthitaḥ**, sthiratayā nityam asti, yac ca kiñcij jagat
sarvaṁ nārāyaṇaḥ sthitaḥ itivat \| **aho** āścarye teṣāṁ **diṣṭaṁ**
bhāgyam \| yad vā, diṣṭena mahaḥ vicitrotsavaḥ **kiṁ varṇyate**
varṇayiṣyate ? api tu varṇayituṁ na śakyate ity arthaḥ \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** diṣṭam iti mānuṣa-līlānusāroktiḥ
\|\|12\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** idānīṁ vayasya-bālakānāṁ
saubhāgyaṁ tāvad atidurlabham eva, tad āstāṁ dūre vraja-vāsi-mātrasyaiva
saubhāgyaṁ varṇanīyaṁ na bhavatīty āha---yat-pāda-pāṁśur ity-ādi \|
bahu-janma-kṛcchrato bahu-janma-kṛta-tapasyāto hetor
bahu-janma-kṛcchreṇa vā, dhṛto nigṛhīta ātmā mano yais tathā-bhūtair api
yogibhir yat-pāda-pāṁśur apy alabhyaḥ \| sa eṣa yeṣāṁ dṛg-viṣayaḥ san
sthitaḥ, vartamāne ktaḥ \| sa vartamāno nitya-pravṛttaḥ \| etena
vrajasthatvasya nityatvaṁ, anyathā dṛg-viṣaya ity anenaiva siddheḥ,
sthita ity adhika-padaṁ syāt \| tatra kāraṇāntaraṁ nānusandheyam ity
āha---svayaṁ svecchayaiva \| athavā svarūpeṇaiva \| aho vismaye \|
vrajaukasāṁ diṣṭaṁ bhāga-dheyaṁ kiṁ varṇyate ? varṇanīyaṁ na bhavatīti
śeṣaḥ \|\|12\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tena sārdhaṁ vihāra-vārtā
dūre tāvad āstāṁ tat-sambandhi-vastu-mātram api durlabham ity āha---yad
iti \| **pāṁsur** eko'pi dhūli-kaṇaḥ \| yad vā, yasya **pādapānāṁ**
vihārāspadaṁ vṛndāvanīya-vṛkṣāṇām **aṁsur** ekaḥ kiraṇo'pi
**dhṛtātmabhir** ekāgrīkṛta-cittair labdhum anarhaḥ, nāyaṁ sukhāpo
bhagavān \[bhā.pu. 10.9.21\] iti pūrvokteḥ svayaṁ sthita iti
sva-darśana-sādhanam anapekṣyaivety arthaḥ \| diṣṭām bhāgyam \| yad vā,
diṣṭa-mahaḥ diṣṭasya teja utsavo vā \|\|12\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** teṣāṁ tat-sakhānāṁ
saubhāgya-vārtā tāvad dūre tiṣṭhatu vraja-vāsi-mātrāṇām api tad aśakyaṁ
vaktum ity āha---yad iti \| yasya kṛṣṇasya **pāda-pāṁsur** ekam apy
aṅghri-rajaḥ, yad-dhāma-tarūṇām **aṁśuḥ** kiraṇo'py ekaḥ **dhṛtāmabhir**
ekāgra-cittair yogibhir apy alabhyo labdhum aśakyaḥ, nāyaṁ sukhāpo
bhagavān \[bhā.pu. 10.9.21\] ity-ādi-pūrvokteḥ \| sa eva svayaṁ sthita
iti sva-darśanopāyam anapekṣyaivety arthaḥ \| aho parīkṣin nṛpate !
teṣāṁ vrajaukasāṁ diṣṭam bhāgyaṁ kiṁ varṇyate iti tan nitya-parikarās te
iti bhāvaḥ \| tathā ca nandaḥ kim akarot \[bhā.pu. 10.8.46\] iti
praśna-janyasyoṣṇyasyātra nirgamo darśitaḥ \|\|12\|\|

**\...**

**\|\| 10.12.13 \|\|**

**athāgha-nāmābhyapatan mahāsuras**

**teṣāṁ sukha-krīḍana-vīkṣaṇākṣamaḥ \|**

**nityaṁ yad-antar nija-jīvitepsubhiḥ**

**pītāmṛtair apy amaraiḥ pratīkṣyate \|\|**

**śrīdhara-svāmī (bhāvārtha-dīpikā) : sukha**-**krīḍana**-vīkṣaṇena
kṣamā yasya saḥ \| katham-bhūtaḥ \| yasyāntar antaraṁ chidraṁ
**pītāmṛtair** api tato mṛtyu-bhītair **amaraiḥ** **pratīkṣyate** kathaṁ
mariṣyati kadā veti \| **yad** vā, kathaṁ-bhūtaṁ **sukha**-krīḍanam \|
**yad**-**antar-**hṛdaye **amaraiḥ** **pratīkṣyate** vicintyate
**pītāmṛtair** api punar **nija**-**jīvitepsubhiḥ** \| ayaṁ bhāvaḥ,
nāmṛta-pāna-mātreṇa jīvanaṁ sa-phalaṁ bhavati kintu
bhagaval-līlānusmaraṇeneti tad eva nityam antaś cintyata iti \|\|13\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** pītāmṛtānāṁ yadi
mṛtibhayaṁ tadāmṛtasyāmṛtatva-vyāghātaḥ syād ato'rthāntaram
āha---**yad** veti \| ayaṁ bhāvaḥ iti \| nijaṁ svoye ca nitye ca iti
kośān nijaṁ nityam arthāt saphalaṁ yaj jīvitaṁ tad icchubhir iti \| na
hy amṛtapānena nitya-jīvanam api tu mādakatvāt tasya bhagava
vaimukhyāpādakatvenānitya-jīvanaṁ *bhavati* *\| kintu* harer
antaścitanam eva nitya-*jīvanam* iti tātparyam \|\|13\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atheti bhinnopakrame,
prastuta-mahā-rasopadhātakatvāt \| abhyapatat sahasābhimukham ājagāma \|
anyat tair vyākhyātam \| **yad** vā, pītaṁ mukhenātmasāt kṛtam amṛtaṁ
mokṣo yair muktair apīty arthaḥ \| katham-bhūtaiḥ ? śrī-bhagaval
līlā-darśanārtha **nija**-jīvitepsubhiś ciraṁ jijīviṣubhir ata-evāmaraiḥ
sthūla-sūkṣma-deha-dvaya-nāśa-rahitaiś cid-rūpa-dehatayā mṛtyu-śūnyair
iti vā **pratīkṣyate** apekṣyate \| anyat samānam \|\|13\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atheti bhinnopakrame,
prastuta-mahā-rasopaghātakatvāt \| abhyapatat-saha-sābhimukham ājagāma
\| anyat tair vyākhyātam \| **yad** vā, pītaṁ mukhenātmasāt kṛtam amṛtaṁ
mokṣo yair muktair apīty arthaḥ \| katham-bhūtaiḥ ? śrī-bhagaval
līlā-darśanārthaṁ **nija**-jīvitepsubhiś ciraṁ jijīviṣubhir ata
evāmaraiḥ sthūla-sūkṣma-deha-dvaya-nāśa-rahitaiś cid-rūpa-dehatayā
mṛtyu-śunyair iti vā **pratīkṣyate** apekṣyate \| anyat samānam
\|\|13\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ tad vihārasya
pratikṣaṇa-paramānandavardhakatvāt svataḥ samāpty asambhavam ākalayya
samāptiṁ ca vinā bhojana-panādikaṁ na siddhyed iti
prātyahika-bhojana-samayātyayaṁ cāvadhārya līlā-śaktyaiva
tad-vicchedārthaṁ duṣṭa-saṁhārasyāpy avaśyakartavyatayā tadānīm
evāntaryāmi preraṇavaśāt kaścid-aghāsuro nā teṣām abhimukhamāninya ity
āha---atheti \| **sukha**-krīḍanasya vīkṣyaṇam api na kṣamata iti
sarva-sukhadam api **teṣāṁ** krīḍanaṁ tasya duḥkhadam abhūd iti bhāvaḥ
\| **yad** antaḥ yasyāghāsurasyāntaraṁ maraṇa-sādhakac[^5] chidraṁ
**pītāmṛtair** api tato mṛtyubhītair **amaraiḥ** kathaṁ mariṣyatīti
pratīksye \| **yad** vā, yat **sukha**-**krīḍanam** antar hṛdaye
**pratīkṣyate** pratikṣaṇam īkṣyate cintyate ity arthaḥ \|
**pītāmṛtair** api kṛṣṇa-līlāmṛta-pānaṁ vinā jīvitaṁ vastuto jīvitaṁ na
bhavati yatas tasmān **nija**-jīvitepsubhir ity arthaḥ \|\|13\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** caritāntaram aḥa---atheti
bhinna-krame, agha-nāmā mahā-muras teṣām abhimukham āpatat abhipatya
**teṣāṁ** **sukha-**krīḍanasya vīkṣaṇe akṣemo babhūva
yasyāghasyāntarmaraṇa-sādhanaṁ chidram aparaiḥ katham ayaṁ mariṣyatīti
**pratīkṣyate** kīdṛśaiḥ ? **pītāmṛtair** api **nija**-jīvitecchubhir
yato mṛtyubhītair ity arthaḥ \|

**yad** vā, yat **sukha-**krīḍanakam **amaraiḥ** **pratīkṣyate**
pratikṣaṇaṁ dhyāyata ity arthaḥ \| **pītāmṛtair** iti tat
krīḍanāmṛtapānaṁ jīvanamatas tasmān **nija**-jīvitepsubhir ity arthaḥ
\|\|13\|\|

**\...**

**\|\| 10.12.14 \|\|**

**dṛṣṭvārbhakān kṛṣṇa-mukhān aghāsuraḥ**

**kaṁsānuśiṣṭaḥ sa bakī-bakānujaḥ \|**

**ayaṁ tu me sodara-nāśa-kṛt tayor**

**dvayor mamainaṁ sa-balaṁ haniṣye \|\|**

**śrīdhara-svāmī (bhāvārtha-dīpikā) : kṛṣṇa**-pramukhān arbhakān dṛṣṭvā
**sa** iti vyavasu niścityājagaraṁ vapur dhṛtvā teṣāṁ grasa-nāśayā pathi
vyaśeteti tṛtīyenānvayaḥ \| kaṁsenānuśiṣṭaḥ prahitaḥ \| **bakī** pūtanā
\| kathaṁ vyavasya tad āha---**ayaṁ** tv iti sārdhena \| mama **tayor**
dvayoḥ sodarayoḥ sthāne enaṁ kṛṣṇaṁ **sa**-**balaṁ** **sa**-sainyaṁ
vatsa-tat-pāla-sahitaṁ haniṣyāmi \|\|14\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ayaṁ** **kṛṣṇaḥ** \|
**tayor** **bakī**-bakayoḥ \| piṇḍa-dānārtham iti śeṣaḥ \|
uttara-śloka-dṛṣṭyā kalpyāḥ \| bala-śabdenātra baladevo na grāhyas tasya
vatsa-pālāv agūhana-līlāyāmana-gatatvāt \| ata eva sa vakṣyati keyaṁ vā
kuta āyātā daivī vā ity-ādinā \|\|14\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : kṛṣṇa**-**mukhān**
**kṛṣṇa**-pradhānānān yo\'bhyapatat saḥ \| kiṁ vā, mahā-duṣṭatvadinā
prasiddhaḥ \| athāsmāt **sodara**-nāśanād dhetoḥ \| atra mameti pāṭhaḥ
sarva-sammataḥ \| vācya-bhedād apaunar uktyam \| anyat tair vyākhyātam
yad vā, **tayor** **dvayor** nimittayos tad vaira-grahaṇārtham ity
arthaḥ \|\|14\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** dṛṣṭeti trikam \| athāṣmat
sodaranāśād dhetoḥ atra mameti pāṭhaḥ sarva-sammataḥ cic-chukha-sammataś
ca teṣāṁ vākya-bhedād paunar uktyam \|\|14\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kṛṣṇa-mukhān** kṛṣṇādīn
dṛṣṭvā saḥ aghāsuraḥ iti vyavasya niścitya teṣāṁ grasanāśayā pathi
vyaśeteti trtīyenānvayaḥ \| bakī-pūtanā vyavasāyam āha---ayantv iti
sārdhena \| **ayam kṛṣṇaḥ** mama sodarayor nāśakṛt atha ata eva
**tayor** dvayoḥ piṇḍa-dānārtham iti śeṣaḥ \| uttara-ślokārtha-dṛṣṭyā
kalpyaḥ sabalaṁ **sa**-sainyaṁ haniṣyāmi \|\|14\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** so'dhāsuraḥ
**kṛṣṇa-mukhān** arbhakān dṛṣṭvā iti vyavasya teṣāṁ grasanāśayā pathi
vyaśeteti tṛtīya-śloka-sthenānvayaḥ \| **bakī** pūtanā \| vyavasāyam
āha---ayantv iti sārdhakena, **ayaṁ** **kṛṣṇaḥ** **me** sodarayor
**bakī-**bakayor **nāśakṛt** atha atas **tayor** dvayos tilokārtham enaṁ
avalaṁ **sa-**sainyaṁ haniṣye \|\|14\|\|

**\...**

**\|\| 10.12.15 \|\|**

**ete yadā mat-suhṛdos tilāpaḥ**

**kṛtās tadā naṣṭa-samā vrajaukasaḥ \|**

**prāṇe gate varṣmasu kā nu cintā**

**prajāsavaḥ prāṇa-bhṛto hi ye te \|\|**

**śrīdhara-svāmī (bhāvārtha-dīpikā) :** nanu, tathāpi vraja-sthās tv
avaśiṣyerann ety āha---eta iti \| **tilāpaḥ** **kṛtās** tilodakatayā
kalpitāḥ \| **varṣmasu** deheṣu \| **prajā evāsavo** yeṣāṁ te tathā
\|\|15\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** eteṣāṁ hanane
tat-pitaro'nyān etādṛśān utpadayiṣyantīti cet, teṣāṁ tatra sāmarthyam
eva naṅkṣyaty etac chokākulatvād ity āha---*nanv* iti \| tathāpi eteṣāṁ
hanane'pi \| varṣma saṁhananaṁ vapuḥ iti kośāt \|\|15\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : naṣṭa-samā** mṛta-prāyāḥ
\|\|15\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** yad vā, tayor dvayor
nimittayoḥ tad-vaira-grahaṇārtham ity arthaḥ \| **naṣṭa**-**samā**
mṛta-prāyaḥ \|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, tathāpi
vrajaukaso\'vaśiṣyerannety āha---**ete** iti \| **yadā** **ete**
kṛṣṇa-prabhṛtayo bālā **mat** **suhṛdos tilāpaḥ** **kṛtās** **tadā**
vrajaukasāṁ nandādyāḥ naṣṭa-samāḥ mṛta-tulyāḥ athavā naṣṭā sama
saṁvatsarā yeṣāṁ te mṛtā eva bhaviṣyantīty arthaḥ \| **prāṇe** **gate**
**varṣmasu** naṣṭatve **kānu** **cintā** **hi** yato **prāṇa**-bhṛtas te
**prajāsavaḥ** prajā eva asavo yeṣāṁ te tathā-bhūtāḥ ataḥ te'pi **mat**
suhṛdor mama bhaginī-bhṛātros **tilāpaḥ** kṛtāḥ tilodakatvena kalpitāḥ
\|\|15\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, vrajaukasu
nandādiṣu jīvatsu kim eṣāṁ māraṇena tatrāhaita iti \| yadaiti
**mat-**suhṛdo vakīvakayos **tilāpaḥ** preta-tarpaṇārthas tilodaka-rūpāḥ
**kṛtās** tad eti sphuṭārthaṁ, **prāṇe** **gate** naṣṭe sati varṣasu
deheṣu sthiteṣv api **kā** **cintā** na kāpīty arthaḥ \| katham etad
yupapadyate, tatrāha **ye** prāṇabhṛtaḥ prāṇinas te **prajāsavaḥ**
putra-prāṇā **hi** yato bhavantīti \|\|15\|\|

**\...**

**\|\| 10.12.16 \|\|**

**iti vyavasyājagaraṁ bṛhad vapuḥ**

**sa yojanāyāma-mahādri-pīvaram \|**

**dhṛtvādbhutaṁ vyātta-guhānanaṁ tadā**

**pathi vyaśeta grasanāśayā khalaḥ \|\|**

**śrīdhara-svāmī (bhāvārtha-dīpikā) : sa** **yojanāyāmaṁ**
yojana-pramāṇena dairghyeṇa yuktaṁ ca tan **mahādri**vat-**pīvaraṁ** ca
\| **vyāttaṁ** prasāritaṁ **guhā**-tulyam **ānanaṁ** yasmiṁs tat
\|\|16\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ājagaram** ajagara-sambandhi
\| **tadā** teṣāṁ krīḍā-kāle \|\|16\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : vyavasya**
vyavasāya-viśeṣeṇāspandatvādinā **aśeta** \| **tadā** tasminn eva kṣaṇe,
**ājagaratvādikaṁ** sarveṣām eva teṣāṁ yugapad-**grasanārtham**, yataḥ
**khalo** dhūrto\'prayāsena sarveṣām ekadaiva grasanopāya-sādhanāt \|
yad vā, khalo\'dhamaḥ krūro vā, tādṛśa-bālānāṁ grasane pravṛtteḥ
\|\|16\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : hi** yataḥ \| **vyavasya**
vyavasāya-viśeṣeṇa aspandatvādinā yataḥ **khalo**
vyañcanā-pūrvakaka-hiṁsakaḥ tādṛśa-bālānāṁ **grasane** pravṛtteḥ
\|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sa** aghāsuraḥ **iti**
**vyavasya** niścitya **yojanāyāmaṁ** yojana-pramāṇena dairghyeṇa yuktaṁ
ca tan **mahādrir** iva **pīvaraṁ** sthūlaṁ ca **vyāttaṁ** prasāritaṁ
**guhāvad ānanaṁ** yasmin, tat **bṛhad** vipulaṁ **vapuḥ** dhṛtvā
sa-bala-kṛṣṇa-**grahaṇāśayā** **pathi** **vyaśeta** śayitavān \|\|16\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : iti** **vyavasya** niścitya
**ājagaraṁ** **bṛhad** **vapur** dhṛtvā \| kīdṛśaṁ ? **vapuḥ**
**yojanāyāmena** sahitaṁ **mahādrivat pīvaraṁ** sthūlaṁ **vyāttaṁ**
prasāritaṁ **guhā**-tulyam **ānanaṁ** yatra tat \|\|16\|\|

**\...**

**\|\| 10.12.17 \|\|**

**dharādharoṣṭho jaladottaroṣṭho**

**dary-ānanānto giri-śṛṅga-daṁṣṭraḥ \|**

**dhvāntāntar-āsyo vitatādhva-jihvaḥ**

**paruṣānila-śvāsa-davekṣaṇoṣṇaḥ \|\|**

**śrīdhara-svāmī (bhāvārtha-dīpikā) :** adbhutam iti yad uktaṁ, tad
darśayituṁ viśinaṣṭi \| **dharāyām adharoṣṭho** yasya saḥ\| **jaladeṣu
uttaroṣṭho** yasya saḥ \| **daryāv** ivānanasyāntau sṛkkiṇī yasya saḥ \|
**gireḥ śṛṅgāṇīva daṁṣṭrā** yasya saḥ \| dhvāntavad **antarāsyaṁ** yasya
saḥ \| **vitatādhva**-vaj **jihvā** yasya saḥ **\|
paruṣānila**-vac-**chvāso** yasya saḥ \| **dava**-vad-**īkṣaṇayor
uṣṇaḥ**, dāvavad dṛṣṭir ity arthaḥ \| **paruṣānila**-śvāsaś cāsau
davekṣaṇoṣṇaś ca tathā \|\|17\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** gharāyāṁ bhūmau \| dayau
gṛhe \| prāntāvoṣṭhasya sṛkkiṇī ity amaraḥ \| dhvantavat-tamo-yuktam \|
antarāsyaṁ mukha-madhyam \| vitatādhvavad vistṛta-mārgavat puruṣānilavat
kaṭhoravātavat \| niṣṭhure puruṣam ity amaraḥ \| davavat vanāgnivat \|
davadāvau vanānalau ity amaraḥ \| ity artha iti \| *dāvavad* dāvāgnivad
iti tātparyam \|\|17\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** davāv iva īkṣaṇe yasya
saḥ atas tayos tābhyāṁ vā uṣṇaś cāta eva cakṣuṣī dāvau matvā tata
evoṣṇaḥ kharavāto\'yam ity agre vakṣyati \|\|17\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** parṣeti puruṣeti vā pāṭhaḥ
paruṣānilavat śvasābhyāṁ davavad īkṣaṇābhyāṁ ca teṣu vā uṣṇaḥ \|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **dharāyām adharoṣṭho**
yasya saḥ \| **jalade uttaroṣṭho** yasya saḥ \| **daryau** kandarāv iva
**ānanasyāntau** sṛkkiṇī yasya saḥ \| **dhvāntam antar-āsye**
mukha-madhye yasya saḥ \| **vistṛtaḥ panthā** iva **jihvā** yasya saḥ \|
**paruṣānilavat śvāso** yasya saḥ \| **davāgnivad īkṣaṇayor uṣṇo**
yasya, sa ca sa ca saḥ \|\|17\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** dharāyām adharoṣṭho yasya
jalade uttaroṣṭho yasya dayo kandarāvivānanasyāntau sṛkkaṇī yasya,
dhavāntamantarāsye mukha-madhye yasya **vitatādhva** jihvā yasya
paruṣānilavat śvāso yasya davavadīkṣaṇayoruṣṇaḥ dāvāgni-tulya-dṛṣṭir ity
arthaḥ \| paścāt karmadhārayaḥ \|\|17\|\|

**\...**

**\|\| 10.12.18 \|\|**

**dṛṣṭvā taṁ tādṛśaṁ sarve matvā vṛndāvana-śriyam \|**

**vyāttājagara-tuṇḍena hy utprekṣante sma līlayā \|\|**

**śrīdhara-svāmī (bhāvārtha-dīpikā) :** vastuto'jagaram eva
vyātta-tuṇḍaṁ **dṛṣṭvā** vṛndāvanasya śrīḥ saṁpadeṣeti bhrāntyā
**matvā** viparītaṁ **vyāttājagara**-tuṇḍa-sādṛśyenotprekṣitavantaḥ
\|\|18\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tam agham \| **tādṛśaṁ**
pūrvokta-viśeṣaṇa-viśiṣṭam \| aghāsuraṁ **dṛṣṭvā** mahā-sarpa-buddhyā
kāṁścit palāyamānān dṛṣṭvānye tānāhuḥ re mūḍhā etāvat pramāṇaḥ sarpo na
sambhavatīty ato **vṛndāvana**-śobhātiśayādhāyako jantu-viśeṣo
vidhātraiva racitaḥ \| kiṁ---tu mahā-sarpa-prasārita-tuṇḍākāra iti,
niścitāḥ utprekṣitavanta \| utprekṣāṁ kurvantaḥ \|\|18\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** hi niścitam līlayeti
tathotprekṣaṇam api teṣām ekā krīḍaivety arthaḥ, tathaiva samyak
sarva-saṅgaty āpādanāt \|\|18\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** hi niścitaṁ līlayaiveti
tathot prekṣaṇam api teṣām ekā krīḍaivety arthaḥ \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tam aghāsuraṁ **dṛṣṭvā**
mahā-sarpa-buddhyā kāṁścit palāyamānān āśvāsayantaḥ sarve\'nye matveti
\|

nanu, re mūḍhāḥ ! etāvat pramāṇaḥ sarpo na sambhavatīty ato
**vṛndāvana**-śobhā-viśeṣadhāyako jantu-viśeṣo vidhātraiva racitaḥ kintu
mahā-sarpa-prasārita-tuṇḍākāra iti niścitya vyāttaṁ prasṛtaṁ
yadājagara-tuṇḍaṁ te saha **utprekṣante** upamiyate līlayeti bhayābhāvaḥ
sūcitaḥ \|\|18\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : taṁ** tādṛśam adhaṁ
**sarve** **dṛṣṭvā** mahā-sarpadhiyā vidrutāt kāṁśid āśvāsayanto anye
**vṛndāvana**-śriyaṁ **matvā** bho mugdhāḥ ! nedṛśaḥ sarpaḥ sambhaved
ata etad vanaśobhārthaḥ kaścit padārthaḥ pareśena nirmito'stīti
manvānāstaṁ vyattenājagara-**tuṇḍena** sahotprekṣante līlayeti
bhayābhāvaḥ \|\|18\|\|

**\...**

**\|\| 10.12.19 \|\|**

**aho mitrāṇi gadata sattva-kūṭaṁ puraḥ sthitam \|**

**asmat-saṅgrasana-vyātta-vyāla-tuṇḍāyate na vā \|\|**

**śrīdhara-svāmī (bhāvārtha-dīpikā) :** utprekṣām eva praśnottarābhyām
āhuḥ---**aho** iti \| **sattva**-**kūṭaṁ** sattvābhāsam idaṁ **vā**
**na** **vā** \| tatrāpy **asmat** saṅgrasanāya vyāttaṁ yad
**vyāla**-tuṇḍaṁ tadvad-ācarati **vā** **na** **vā** \|\|19\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** kāṁścin mukhya-sakhīn
sambodhya sva-niścayasya prāmāṇyārthaṁ pṛcchati---**aho** iti \|
utprekṣonnīyate yatra hetv-ādir nihnavaṁ vinā iti candrālokokteḥ \|
**sattva**-**kūṭaṁ** niścalaḥ prāṇi-viśeṣaḥ kūṭa-śabdasya
pūrva-nipātābhāvas tv ārṣaḥ \| yad **vā**, sattvaṁ kūṭam iti samāsaḥ \|
atra kūṭa-padaṁ giri-śṛṅga-vācakaṁ jñeyam \|

> kūṭo'strī niścale rāśau lauham udgara-dambhayoḥ \|
>
> māyādri-śṛṅgayos tucche sīrāvayava-yantrayoḥ \|\|
>
> anṛte ca iti medinī \|

**asmat** saṅgrasanāyāsmākaṁ bhakṣaṇāya \| vyāttaṁ prasṛtam \| vyālo
duṣṭa-jane sarpe iti medinī \| saṁśayotprekṣayor atra saṁsṛṣṭiḥ \|
mitrāṇīti klībatvaṁ, mitraṁ suhṛdi ca dvayoḥ ity ukteḥ \|\|19\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** *vaiṣṇava-toṣaṇī
draṣṭavyam, samam tīkādvayam.*

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** gaditavyam
evāhuḥ---sattvety-ādinā \| asmāditi-ādau yad agra-bhāga iti śeṣaḥ
\|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kāṁścin mukhyān-sakhīn
sambodhya sva-niścayasya prāmāṇyārthaṁ pṛcchati---**aho** iti \|
**sattva**-**kūṭaṁ** niścalaḥ prāṇi-viśeṣaḥ, kūṭo'strī niścale rāśau iti
medinī \| pūrva-nipātābhāvas tv ārṣaḥ \| yad **vā**,
giri-śṛṅga-vācaka-kūṭa-śabdenopamitaṁ vyāghrādibhir ity anena samāsaḥ \|
asmākaṁ saṅgrasanārtham iva **vyātta**-sarpa-tuṇḍavad ācaraśti **na**
**vā** \|\|19\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tatra kecit
sva-mata-prāmāṇyāyānyān pṛcchanti---**aho** iti \| he **mitrāṇi** !
sakhāyaḥ ! yūyaṁ **gadata** **asmat**-**puraḥ**-sthitaṁ
**sattva**-**kūṭaṁ** niścalaḥ prāṇi-viśeṣaḥ, kūṭo'strī niścale rāśau iti
medinī \| pūrva-nipātābhāva ārṣaḥ \| **asmat**-saṅgrasanārtham iva
**vyātta**-sarpa-tuṇḍavad ācarati **na** **vā** \|\|19\|\|

**\...**

**\|\| 10.12.20 \|\|**

**satyam arka-karāraktam uttarā-hanuvad ghanam \|**

**adharā-hanuvad rodhas tat-praticchāyayāruṇam \|\|**

**śrīdhara-svāmī (bhāvārtha-dīpikā) :** niścitaṁ tathaivety
āhuḥ---**satyam** iti \| **arka**-karair āraktaṁ **ghanam**
uttaroṣṭha-vat paśyata \| tasya ghanasya praticchāyayāruṇaṁ rodhaḥ
sthalam adharoṣṭha-vat paśyata \| paśyateti sarvatrānveti \|\|20\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tathaiva utkānusāreṇa
yathā yūyaṁ manyadhve tathaiveti \| satyaṁ niścita-satyayoḥ iti yādavaḥ
\| uttaroṣṭhavad uparitanoṣṭhavat \| praticchāyayā pratibimbena aruṇaṁ
raktam \| adharoṣṭhavad-adhas tanoṣṭhavat \|\|20\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** gadateti keṣāñcit praśnaṁ
kecid anumodamānā āhuḥ---**satyam** iti, yathārthaṁ vadathety arthaḥ \|
tad evāhuḥ---arkety ādinā gandhavad ity antena \|\|20\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** gadateti keṣāñcit praśnaṁ
kecid anumodamānā āhuḥ---**satyam** iti yugmakena \| yathārthaḥ
vadathety arthaḥ \| tad evāhuḥ---arkety-ādinā gandhavad ity antena \|
arkakarā raktam ity eṣāṁ paścimābhimukhā gatis tasya pūrvābhimukhā
sthitir iti gamyate prātas tyatvāt uttarety atra puṁvad bhāvaḥ ārṣaḥ
\|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **satyam** iti yathā
yūyaṁ manyadhve tathaiveti te prāhuḥ---arkakarair āraktaṁ **ghanam**
etasyottaroṣṭhavat paśyata tasya ghanasya praticchāyayā aruṇaṁ
rodhaḥ-sthalam adharoṣṭhavat paśyata hanvoruttarādharatvāsambhavatvād
atra hanu-śabdenoṣṭa-dvayaṁ lakṣyate \|\|20\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tan-mataṁ svīkṛtyāhuḥ
**satyam** iti hanvor uttarādhara-bhāvāsambhavād atra
hanu-śabdenoṣṭha-dvayaṁ lakṣya arkakair āraktaṁ **ghanam** eva
asyottaroṣṭhavat paśyata tasya ghanasya pratichāyayā aruṇaṁ
rodho'paroṣṭhavat paśyata \|\|20\|\|

**\...**

**\|\| 10.12.21 \|\|**

**pratispardhete sṛkkabhyāṁ savyāsavye nagodare \|**

**tuṅga-śṛṅgālayo'py etās tad-daṁṣṭrābhiś ca paśyata \|\|**

**śrīdhara-svāmī (bhāvārtha-dīpikā) :** sṛkkibhyām oṣṭha-prāntābhyāṁ
**pratispardhete** tulyatayā vartete \| **nagodare** giri-daryau \|
**etās** **tuṅga**-śṛṅgālayas tasya daṁṣṭhrābhiḥ spardhamānāḥ \|\|21\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tuṅga**-śṛṅgālaya
ucca-śṛṅga-paṅktayaḥ \|\|21\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** etāḥ sākṣād avartamānāḥ
\| evam agre\'pi \| **ca** tu tasya vyāla-tuṇḍasya daṁṣṭrābhis tu,
spardhante iti lekhya spardhamānā iti lekhaka-bhramāt \|\|21\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** etāḥ sākṣād-vartamānāḥ evam
agre\'pi tasya vyāla-tuṇḍasya-daṁṣṭābhis tu spardhante iti lekhye
ṭīkāyāṁ spardhamān iti lekhaka-bhramāt \|\|21\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sṛkkibhyām asya
oṣṭha-prāntābhyāṁ **pratispardhete** tulyatayā vartete **nagodare**
giridaryau etā iti tarjanyā darśayanti tasya sarpa-tuṇḍasya daṁṣṭrābhiḥ
spardhante \|\|21\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : savyāsavye** vāma-dakṣiṇe
**nagodare** giridaryāvasya **sṛkkabhyāṁ** mukha-prāntābhyāṁ
pratispardhate sadṛśatayā vartate, tuṅgāḥ śṛṅgālayo naga-śikharāṇi
tasyājagarasya daṁṣṭrābhiḥ spardhamānāḥ **paśyata** \|\|21\|\|

**\...**

**\|\| 10.12.22 \|\|**

**āstṛtāyāma-mārgo'yaṁ rasanāṁ pratigarjati \|**

**eṣām antar-gataṁ dhvāntam etad apy antar-ānanam \|\|**

**śrīdhara-svāmī (bhāvārtha-dīpikā) : āstṛtāyāma**-mārgo vistṛto
dairghyavān mārgaḥ \| **pratigarjati** pratispardhate \| eṣāṁ śṛṅgāṇām
**antar** **gataṁ** madhya-**gataṁ** **dhvāntam** **etad** **antar
ānanam** ānanasya madhyaṁ prati garjati \|\|22\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** andhokāro'striyāṁ dhvātam
ity amaraḥ \|\|22\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : āstṛtāyāma**-mārga iti
śrī-vṛndāvane\'nanta-paśu-varga-caraṇāt sarvatra svata eva
mahā-vartma-vṛtteḥ \|\|22\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** āyāma-yukto mārgaḥ
āyāma-mārgaḥ sa cāstṛta iti dhvāntaṁ chāyātmakaṁ dhvāntānana-madhyayoḥ
kāla-varṇatvāt sāmyam \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **āstṛtāyāmaḥ**
vistṛta-dairghyaḥ mārgaḥ panthāḥ **rasanāṁ** jihvā pratirasanayā saha
garjati spardhate eṣāṁ śṛṅgāṇāṁ madhya-gatam andhakāraṁ kartṛ **etad**
apy antarānana etasya ānana-madhyaṁ prati-garjati spardhate \|\|22\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** āstṛtāyām amārgo
vistṛta-dairdhyaḥ panthāḥ asya **rasanāṁ** jihvāṁ **pratigarjati**
tvat-samo'ham iti vadatīty arthaḥ \| eṣāṁ śṛṅgāṇām **antargataṁ**
dhvāntaṁ kartṛ **etad** apy antar ānana-madhyaṁ **pratigarjati**
\|\|22\|\|

**\...**

**\|\| 10.12.23 \|\|**

**dāvoṣṇa-khara-vāto'yaṁ śvāsavad bhāti paśyata \|**

**tad-dagdha-sattva-durgandho'py antar-āmiṣa-gandhavat \|\|**

**śrīdhara-svāmī (bhāvārtha-dīpikā) : dāvenoṣṇaḥ** **kharo vāto'yam,**
**tena** dāvāgninā **dagdhānāṁ sattvānāṁ** yo **durgandhaḥ,** sa eva
sarp**āntar**-gat**āmiṣa-gandhavad** **bhāti** \|\|23\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kharas** tīkṣṇaḥ, tigmaṁ
tīkṣṇaṁ kharaṁ tadvat ity amaraḥ \| **sattvānāṁ** jīvānām \| **āmiṣaṁ**
māṁsam \|\|23\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : bhāti** iti **paśyata**,
evam asya pūrvābhyāṁ vākyābhyāṁ pareṇa vānvayaḥ \|\|23\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : bhāti** iti **paśyata** iti
madhye madhye vismayāya \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tena** **dāvā**gninā
**dagdhānāṁ sattvānāṁ** yo **durgandhaḥ,** sa eva
sarp**āntar-gata-durgandha**vad **bhāti** \|\|23\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ayaṁ
**dāvoṣṇa-khara-vāto**'sya śvasavad **bhāti**, tena dāvāgninā
**dagdhānāṁ sattvānāṁ** yo **durgandhaḥ,** sa eva
**sarpāntar**-gat**āmiṣa-durgandhavad bhāti** \|\|23\|\|

**\...**

**\|\| 10.12.24 \|\|**

**asmān kim atra grasitā niviṣṭān**

**ayaṁ tathā ced bakavad vinaṅkṣyati \|**

**kṣaṇād aneneti bakāry-uśan-mukhaṁ**

**vīkṣyoddhasantaḥ kara-tāḍanair yayuḥ \|\|**

**śrīdhara-svāmī (bhāvārtha-dīpikā) :** evaṁ santam evājagaram
anyathotprekṣya nirbhayā **yayuḥ** \| kiṁ **grasitā** grasiṣyati ?
**anena** śrī-kṛṣṇena hantrā \| **bakārer uśat** kamanīyaṁ **mukham**
\|\|24\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *evam* ukta-prakāreṇa \|
*santaṁ* satyam \| *anyathā* asatyam \| **ayam** ajagaravat pratīyamāno
jīva-viśeṣaḥ \| **tathā** **cet** grasane kṛte sati dūrasthasya
**mukhaṁ** **dṛṣṭvā** \"asmad-dṛṣṭi-gocara eva kṛṣṇa āste, kā cintā ?\"
iti labdha-viśvāsāḥ, \"etad-bila-madhye kim apy asti bhoḥ sakhāyas tad
avaśyaṁ paśyāma\" iti bālya-cāpala-kautukollāsāt **kara-tāḍanair**
nija-nirbhayatva-dyotanāya kara-tāḍanaṁ hāsyāṅgaṁ sati sarpe
tat-palāyanaṁ vābhipretam \|\|24\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ity etad vadanta
**uddhasantas** tasya khalatvānusandhānena \| kiṁ vā, jñātvāpi
tathotprekṣaṇena svayaṁ hasantaḥ eva, viśeṣataś ca śrī-kṛṣṇasya sundaraṁ
**mukhaṁ** **nirīkṣya** uccair **hasanta** ity arthaḥ \| yad vā,
tan-mukhaṁ vīkṣyeti tad anumaty-artham iva \| kiṁ vā, bhavatātrāvahitena
bhāvyam iti vijñāpanārtham iva \| kiṁ vā, parama-priyatvena svabhāvata
eva **kara-tāḍanair** iti kara-tālīḥ \[dattvā\] kṛtvety arthaḥ \| tac ca
loka-rītyā sarpa-sāraṇārtham iva, vastutas tu nirbhayatvena
nija-vīra-darpa-prakaṭanāt, bālya-krīḍā-svabhāvād eva vā **yayur**
agrato\'dhāvann ity arthaḥ \|\|24\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ity** etad vadantaḥ
**uddhasantaḥ** tasya khalatvāropaṇena \| kiṁ vā, svayaṁ hasata eva
viśeṣataś ca śrī-kṛṣṇa-**mukhaṁ** **nirīkṣya** **uccair hasanta** ity
arthaḥ \| kiṁ vā, bhavatātrāvahitena bhāvyam iti narmaṇā vijñāpanārtham
iva \| **kara**-**tāḍanair** iti kara-tālīḥ kṛtvety arthaḥ \| tac ca
loka-rītyā sarpāpasāraṇārtham iva nirbhayatvena
nija-vīra-darpa-prakaṭanārtham iva ca **yayuḥ** agrato'dhāvann ity
arthaḥ \|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** militāḥ sarve kiñcit
sa-bhayam āhuḥ---**asmān** iti \| **ayaṁ** yadi satya eva sarpaḥ syād
iti bhāvaḥ \| tan madhya eva kecid āśvāsayanta āhuḥ \"**tathā** **cet**
kṣaṇa-mātrād eva **anena** kṛṣṇena hantrā baka iva nāśaṁ prāpsyati\" ity
uktvā **bakārer** dūra-sthitasya kṛṣṇasya **mukhaṁ** vīkṣyeti
\"asmad-dṛṣṭim ācara eva kṛṣṇa āste, kā cintā ?\" iti labdha-viśvāsā
**uddhasanta** iti \"etad-bila-madhye **kim** apy asti bhoḥ sakhāyaḥ !
tad avaśyaṁ paśyāma\" iti bālya-cāpalyataḥ kautukollāsāt
**kara**-**tāḍanair** iti nija-nirbhayatva-vīratva-dyotanāya
sarpāpasāraṇārthaṁ vā **yayur** adhāvan \| vatsā api pucchān udyamya tān
anvadhāvann iti jñeyam \|\|24\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** militāḥ sarve
kiñcid-bhītā āhurasmān iti \| vastutaś **ced** **ayaṁ** sarpa eva syād
iti bhāvaḥ \| tatraiva kecid āhuḥ---**tathā** **ced** anena kṛṣṇena
**kṣaṇād** eva bakavad vinaṅkṣyatīti gaditvā dūrasthasya **bakārer
uśan** manojñaṁ **mukhaṁ** **vīkṣya** iti tad-dṛṣṭi-viṣayena kā cintā ?
iti bhāvaḥ \| \"etad-bila-madhye kim asti ? tat kiṁ na draṣṭavyam ?\"
ity **uddhasantaḥ** \| **kara-tāḍanair** iti nirbhayatvaṁ vīratvaṁ ca
dyotayantas tad **yayus** tān anu vatsāś cotpucchā adhāvan \|\|24\|\|

**\...**

**\|\| 10.12.25 \|\|**

**itthaṁ mitho'tathyam ataj jña-bhāṣitaṁ**

**śrutvā vicintyety amṛṣā mṛṣāyate \|**

**rakṣo viditvākhila-bhūta-hṛt-sthitaḥ**

**svānāṁ niroddhuṁ bhagavān mano dadhe \|\|**

**śrīdhara-svāmī (bhāvārtha-dīpikā) : amṛṣā** vastutaḥ sarpa-vapur asura
eva **mṛṣāyate** **svānāṁ** sarpa-sādṛśya-gocaratvena pratīyate iti tān
**niroddhuṁ** vārayituṁ yāvan **mano** **dadhe** tāvat praviṣṭā ity
uttareṇānvayaḥ \|\|25\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** atathyam asatyam \| na taṁ
jānantīty **ataj** jñās teṣāṁ bhāṣitam \|\|25\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ittham ukta-prakāraṁ
**svānāṁ** svakīyānām api mitho\'taj jñasy eva bhāṣitam ata evātathyam
ayathārthaṁ **śrutvā**, yato\'mṛṣā satyaṁ vyāttājagara-tuṇḍam api
**mṛṣāyate** vṛndāvana-śrītvena bhāsate---aho kautukam iti \| yad vā,
atatthyaṁ mitthyā-bhūtam api vṛndāvana-śrītvam **amṛṣā** satyam
evāmṛṣāyate \| eṣāṁ bhāṣita-paripāṭyā satya-vad-bhāsate---aho eṣāṁ
mahā-kavivad-buddhi-vaibhavam iti vicintya, kiṁ ca, natvayam ajagaro\'pi
kintv agha-nāmā rākṣasa iti viditvāto\'khila-**bhūta**-hṛdi sthitaḥ
paramātmatvāt \| yad vā, sarva-pravartako\'pi tān niroddhaṁ **mano**
**dadhe**, icchām akarot, yato **bhagavān** bhakta-vatsalaḥ \|\|25\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ittham ukta-prakāraṁ
**svānāṁ** svīyānām api mitho **ataj** jñānām iva bhāṣitam ata
evātathyam ayathārthaṁ **śrutvā** yataḥ **amṛṣā** satyaṁ
vyāttājagara-tuḍṇam api **mṛṣāyate** vṛndāvana-śrītvena bhāsate aho
āścaryam iti kiṁ ca, na tv ayaṁ kevalam ajagaro'pi kiṁ tu
aghanāma-rākṣasa iti viditvā kutaḥ akhila-**bhūta**-hṛdi sthitaḥ
paramātmatvāt evaṁ sarva-pravartako'pi **bhagavān**
sarvaiśvarya-yukto'pi tān **niroddhuṁ** **mano** **dadhe** icchām akarot
\|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mithaḥ parasparam ataj
jñānāṁ **bhāṣitaṁ** tathyam ayathārthaṁ **śrutvā** **amṛṣā** satyam eva
sarpa-tuṇḍaṁ hanta hantaiṣāṁ **mṛṣāyate** nedaṁ sarpa-tuṇḍaṁ kinnu
vṛndāvana-śrīr iti pratītir bhavatīti vicintya kiṁ ca, na kevalaṁ
sarpo'pi kintv agha-nāmakaṁ rakṣa iti viditvā kutaḥ
akhila-**bhūta**-hṛdi sthitaḥ paramātmatvena sarvajñatvāt **svānāṁ**
svāṁs tān niroddhvaṁ vārayituṁ **mano** **dadhe** \|\|25\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** mitha ittham ataj jñānāṁ
bālāṁ bhāṣitam atathyamayathārthaṁ **śrutvā** **bhagavān** **amṛṣā**
satyaṁ sarpa-vapur eṣāṁ **mṛṣāyate** nedaṁ sarpa-vapuḥ kintu
vṛndāvana-śrīr iti vastv antaratayā pratīyate iti vicintya na tv etāvad
eva **rakṣo** rākṣao'yam iti viditvā yato'khileti sarvajña ity arthaḥ \|
svānām iti karmaṇi ṣaṣṭhī svān bālān nirāddhuṁ nivārayituṁ yāvan mano
**dadhe** tāvat praviṣṭā ity uttareṇānvayaḥ \|\|25\|\|

**\...**

**\|\| 10.12.26 \|\|**

**tāvat praviṣṭās tv asurodarāntaraṁ**

**paraṁ na gīrṇāḥ śiśavaḥ sa-vatsāḥ \|**

**pratīkṣamāṇena bakāri-veśanaṁ**

**hata-sva-kānta-smaraṇena rakṣasā \|\|**

**śrīdhara-svāmī (bhāvārtha-dīpikā) : tāvat** praviṣṭā eva kevalaṁ,
**na** tu tena gīrṇā gilitāḥ \| jīrṇāḥ iti pāṭhe'pi sa evārthaḥ \|
kathaṁ bhūtena \| hatayoḥ svakayor antaṁ smaraty anudhyāyatīti tathā
tena \| ata eva bakāreḥ śrī-kṛṣṇasya praveśaṁ **pratīkṣamāṇena**
\|\|26\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** svakayoḥ bakī-bakayoḥ \|
**pratīkṣamāṇena** kadā pravekṣyatīti vicāryamāṇena \| **na** cātra
bhagavataḥ satya-saṅkalpatā vyabhicaratīti śaṅkanīyam \| asmān kim atra
grasitā niviṣṭānayaṁ tathā ced-baka-vad vinaṅkṣyati iti
tad-bhakta-saṅkalpasyāpy atra vartamānatvāt \|
mat-saṅkalpa-mad-bhakta-saṅkalpayor madhye mad-bhakta saṅkalpasyaiva
garīyas tvam iti bhaktavaśyena bhagavataiva prāk-kṛtāyā maryādāyās tathā
līlā-śakteś ca sarvopamardinyāḥ \| sarvadā jāgarūkatvāt \|\|26\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** yāvan mano dadhe
**tāvat** **sa-vatsāḥ** **śiśavaḥ** praviṣṭā ity-ādikaṁ tasya
bāhya-līlāvad āntara-līlā tadīyāntara-vṛttar daśi-bhakti-vinodārtha,
anyathā satya-saṅkalpasya jñāna-ghana-mūrtes tasya tat tad asambhavaḥ \|
**na** ca vaktavyam---loka-hitārthā tasya bāhya-ceṣṭā kathañcid-vijñeyā
syāt, samudra-koṭi-gambhīrāśayasyāntara-ceṣṭā kena jñātuṁ śakyeti, yataḥ
priya-janeṣu tasya kiñcid-guhyaṁ nāsti, tathā coktaṁ
śrī-vaiṣṇava-pravareṇa-ullaṅgita-trividha-sīma samātiśāyi, sambhāvanaṁ
tava parivrīḍham svabhāvam māyā-balena bhavatāpi niguhyamānaṁ paśyanti
kecid aniśaṁ tvad ananya-bhāvāḥ \| iti, anyathā śrī-bādarāyaṇor
vicintyety ādy upapattiḥ \| yad vā, yāvan madhano dadhe tāvad iti tad
icchā-pravṛtteḥ prāg evety arthaḥ \| yad vā, rakṣa eva niroddhuṁ
saṁhartuṁ svānām ity asya pūrvārdhenaivānvayaḥ evam atra kiñcit
samādhānaṁ syād anyatra tu tathaiva boddhavyam \| na gīrṇā
mukha-sambaraṇādinā **na** gilitā ity arthaḥ \| tatra
hetuḥ---pratīkṣamāṇeneti \|\|26\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** yāvan mano dadhe **tāvat**
**sa-vatsāḥ** **śiśavaḥ** praviṣṭā ity-ādikaṁ tasya bāhya-līlāvad
avāntara-līlā sā ca priya-jana-prema-rasāveśamayīti pūrvavat
siddhānta-paddhatiḥ anyathā satya-saṅkalpasya jñāna-ghana-mūrtes tasya
tat tad asambhavāt vatsānāṁ praveśaś cātra paścāt sthitānāṁ bālānāṁ
karatāḍanena dhāvanena ca vidravaṇāt ata eva tat-saṅgena bālānāṁ tad
bhayānakatamo dāvāgnimayatvena atyanta-praveśam anicchatām api tad
udara-madhya-paryanta-gamanaṁ teṣām asaṅkhyānāṁ tatra samāveśas tu
līlā-śakti-prabhāvād eva jñeyaḥ **na** gīrṇā mukha-saṅkocanādinā **na**
niruddhā ity arthaḥ \| **na** jīrṇā iti pāṭhe mārayituṁ neṣṭā ity arthaḥ
\| anyat taiḥ tatra **sa** evārtha iti mukha-saṅkocanāṅgamoṭanāder
jāraṇecchāmayatvāt \|\|26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yāvan mano dadhe
**tāvat** asurasyodara-madhyaṁ praviṣṭāḥ kintu **na** gīrṇā **rakṣasā**
**na** gilitā jīrṇā iti pāṭhe\'pi sa evārtha iti svāmi-caraṇāḥ kīdṛśena
hatau svakau bakī-bakau antarantaḥ-karaṇena smaratīti tathā tena ata eva
bakāreḥ kṛṣṇasya praveśaṁ pratīkṣimāṇena na cātra bhagavataḥ
satya-saṅkalpatā vyabhicarati smety āśaṅkanīyam asmān kim atra grasitā
niviṣṭānayaṁ tathā ced-bakavad vinaṅkṣyati iti bhakta-saṅkalpasyāpy atra
vartamānatvāt mat saṅkalpa-mad-bhakta-saṅkalpayor madhye
mad-bhakta-saṅkalpasyaiva garīyas tvam iti bhaktavaśyena bhagavataiva
prāk kṛtāyā maryādāyās tathā līlā-śakteś ca sarvopamardinyāḥ sarvadā
jāgarūkatvāt \|\|26\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** praviṣṭā eva kintu
**rakṣasā** tena **na** gīrṇā na gilitāḥ kīdṛśena ? vakāreḥ kṛṣṇasya
praveśanaṁ **pratīkṣamāṇena** tat-pratīkṣāṁ kutaḥ ? tatrāha---tena hatau
svakau bakī-bakāvantaḥ smaratīti tena yady api ete śiśavo'pi
tat-pārṣadatvāt sarvajñā eva tathāpi līlā-siddhaye tal-līlā-śaktir eva
tat-sārvajñyam āvṛṇotīty uktam eva atra asmān kim atra grasitā niviṣṭān
\[10.12.24\] ity-ādi-viditena bhakta-saṅkalpena svānāṁ niroddhuṁ
bhagavān mano-dadhe iti bhagavat-saṅkalpaḥ stabhyate tasyaiva
balīyastvāt \|\|26\|\|

**\...**

**\|\| 10.12.27 \|\|**

**tān vīkṣya kṛṣṇaḥ sakalābhaya-prado**

**hy ananya-nāthān sva-karād avacyutān \|**

**dīnāṁś ca mṛtyor jaṭharāgni-ghāsān**

**ghṛṇārdito diṣṭa-kṛtena vismitaḥ \|\|**

**śrīdhara-svāmī (bhāvārtha-dīpikā) : sva-karād** **avacyutān**
viniḥsṛtān \| **vismitaḥ** san **kṛtyaṁ kim atra** ity-ādi **vicintya**
tatropāyaṁ jñātvā svayam apy **aviśad** ity anvayaḥ \|\|27-28\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ghṛṇārdito** dayā-yuktaḥ \|
ghṛṇā jugupsā-kṛpayoḥ iti medinī \| **diṣṭa-kṛtena**
lilā-śakty-anukūla-kāla-kṛtena tat-pradeśa-karmaṇā **vismitaḥ** \| kālo
diṣṭo'py enehāpi ity amaraḥ \| aho na tāvad eṣāṁ prārabdha-karma
sambhavati \| na ca tad vināpy atra karmaṇi antaryāmī pravartayet tasya
mat-svarūpatvena mat-prātikūlyān arhatvāc ca \| tasmān mat-sahacārān api
etādṛśīr duravasthā darśayatyā mat-prātikūlye'py aśaṅkamānāyāḥ
prema-pūrṇaṁ māṁ karuṇa-rasa-nimagnī-kartu-kāmāyā madīya-līlā-śakter
evedaṁ karma \| mayi puruṣottame rasamaya-mūrtau tasyā evaitāvat
prabhaviṣṇutvam iti bandhu-viccheda-śokārtatve'pi vismayenaiṣat
vismito\'bhūd iti \|\|27\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** svata eva viśvasya
**abhaya-pradātā** viśeṣataś ca tān **ananya**-**nāthān** ekāntinaḥ
**sva-karād** **apacyutān** nijābhaya-hastato dūra-gatān, ata eva
**dīnān** maraṇena nija-viccheda-śaṅkayārtān \| kiṁ ca,
**mṛtyu**-tulyāghāsurasya **jaṭharāgner** **ghāsān** bāhyāgnes[^6]
tṛṇavad atyanta-dāhyatām iva gatān **vīkṣya** **diṣṭasya** prārabdhasya
**kṛtena** phalenety arthaḥ \| etac ca śrī-bhagavad-bhāvanānusāreṇa
**vismito** \"aho bata mad-agre madīyānām eṣām api evaṁ phalati\" iti
vismayaṁ prāptaḥ \| yad vā, sadā smera-mukhābjo\'pi duḥkhena
vigata-smito viṣaṇṇa-mukho babhūvety arthaḥ \|

nanu, sa eva phaladaḥ, te\'pi[^7] karma-vaśyā na bhavanti, tat kathaṁ
tena tasya vismayaḥ ? tatrāha---**ghṛṇārdita** iti sneha-paravaśatayā
vicārāntardhānād ity arthaḥ, yataḥ **kṛṣṇaḥ** kṛpākṛṣṭa-svabhāva ity
arthaḥ \| yad vā, tattvato\'tathā-bhūtām api ghṛṇārditatvenaiva
**sva-karād** dūre nipatitān mṛta-prāyāṁ ca **vikṣya**,
**ananya**-**nāthān** iti ghṛṇārditatve hetuḥ \| anyat samānam
\|\|27\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** svata eva
viśvasyābhaya-pradātā viśeṣataś ca tān **ananya**-**nāthān** sva-karādav
acyutān nijābhaya-hastato dūra-gatān ata eva dīnān maraṇena
nija-viccheda-śaṅkayārtān \| kiṁ ca, **mṛtyu**-tulyasya aghāsurasya
**jaṭharāgner** **ghāsān** bāhyāgnes tṛṇavad atyanta-dāhyatām iva gatān
**vīkṣya** diṣṭasya prārabdhasya **kṛtena** phalenety arthaḥ \| etac ca
lokaval līlā-rasamaya-śrī-bhagavad-bhāvanānusāreṇaiva, vastutas tu
diṣṭaḥ svāvatāre niyata-līlāvasara-śaktiḥ \| yad vā, diṣṭaṁ taiḥ svayam
uddiṣṭam asmākam ity-ādi-lakṣaṇaṁ \| tad eva kṛtaṁ jātaṁ \| yad vā,
diṣṭaṁ pramāṇānugamatiḥ asti nāsti diṣṭaṁ matiḥ \[pā. 4.4.60\] iti
pāṇini-sūtre tathā vyākhyātatvāt \| tac casmin kim atra
grasitety-ādi-lakṣaṇam eva tena yat kṛtaṁ tena **vismitaḥ**\--\"aho bata
mad-agre madīyānāṁ nirudhyamānānām eṣām api evaṁ phalati\" iti vismayaṁ
prāptaḥ \| athavā sadā smera-mukhābjo'pi duḥkhena vigata-smitaḥ
viṣaṇṇa-mukho babhūvety arthaḥ \|

nanu, tatra sati kathaṁ teṣāṁ diṣṭavaśatvaṁ tatrāha, ghṛṇārdita iti \|
sneha-paravaśatayā vicārāntardhānādity arthaḥ \| yataḥ **kṛṣṇaḥ**
kṛpā-kṛṣṭa-svābhāva ity arthaḥ \| atha vā, tattvato'tathābhūtān api
ghṛṇārditatvena svakarāt dūre nipatitān duḥkhitān mṛta-prāyāṁś **ca**
**vīkṣya** matvā **ananya**-**nāthān** iti ghṛṇārditatve hetuḥ anyat
samānam \|\|27\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** diṣṭam iti mānuṣa-līlānusāroktiḥ
\|\|27.31\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sva-karād** iva
mahā-maṇīniva apacyutān **mṛtyor** aghāsurasya jaṭharāgnau **ghāsān**
tṛṇavat patanon mukhān **vīkṣya** ghṛṇayā kṛpayā arditaḥ pīḍitaḥ
**diṣṭa**-**kṛtena** līlā-śakty anukūla-kāla-**kṛtena** tat
praveśa-karmaṇā **vismitaḥ** kālādiṣṭo'py anehāpi ity amaraḥ \| aho na
tāvad eṣāṁ prārabdha-karma na sambhavati na **ca** tad-vināpy atra
karmaṇy antaryāmī pravartayet tasya bhavat-svarūpatvena mat-prāti-kūlyān
arhatvāc **ca** tasmāt mat-sahacarān api etādṛśīṁ duravasthā darśayantyā
mat-prātikūlye'py aśaṅkamānāyāḥ prema-pūrṇaṁ māṁ
karuṇa-rasa-nimagnī-kartu-kāmāyā madīya-līlā-śakter evedaṁ karmamayī
līlā puruṣottame rasamaya-mūrtau tasyā evaitāvat-prabhuṣṇutvam iti
bandhu-viccheda-śokārtatve'pi vismayeneṣat stimito\'bhūd ity arthaḥ
\|\|27\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sa kṛṣṇas tān śiśūn
svakarān mahā-maṇī-nivāpacyutāt **mṛtyor** aghasya jaṭharāgnau
**ghāsān** tṛṇamuṣṭhīn iva patanābhimukhān **vīkṣya** ghṛṇayā
kṛpayārditaḥ pīḍita **diṣṭa-kṛtena** tat-praveśa-karmaṇā **vismitaḥ**
kālo diṣṭo'py anehāpīty amarokteḥ diṣṭā līlānurūpaḥ kālas-tad racitenety
arthaḥ \| aho me līlā-śakter mahimā yā rasa-mūrti māṁ karuṇa-rasam
anubhāvayantī mat-sukhān api sarpodare nayantī mat-saṅkalpam apy
anyathāyatīti jāta-vismayo'bhavad ity arthaḥ \| na **ca** teṣāṁ tad
udare praviṣṭānāṁ kleśaḥ bakāryuśan-mukhaṁ vīkṣyeti
tad-vīkṣaṇānandavattvāt **dīnāṁś** ceti tu prātīnikam \|\|27\|\|

**\...**

**\|\| 10.12.28 \|\|**

**kṛtyaṁ kim atrāsya khalasya jīvanaṁ**

**na vā amīṣāṁ ca satāṁ vihiṁsanam \|**

**dvayaṁ kathaṁ syād iti saṁvicintya**

**jñātvāviśat tuṇḍam aśeṣa-dṛg ghariḥ \|\|**

**śrīdhara-svāmī (bhāvārtha-dīpikā) : kathaṁ** vicintya \| asya jīvanam
amīṣā **ca** **vihiṁsanam** **iti** **dvayaṁ** vai niścitaṁ **kathaṁ**
**na** **syād** **iti** \|\|28\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** asyāghasya \| **amīṣāṁ**
gopānām \| tat dvayam \| **aśeṣa**-dṛk sarvavit \|\|28\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** vicintyeti
pūrvokta-nyāyena ghṛṇārditatvanaiva vā tuṇḍaṁ khalasyaiva tasyāśeṣaṁ
khala-maraṇa-sad rakṣaṇayos tathā tanmukter nija-vihārādeś **ca**
prakāraṁ paśyatīti tathā saḥ \| yad vā, aśeṣān vatsa-bālakān paśyan san
teṣāṁ tādṛg avasthayā snehākulatvād aviśad ity arthaḥ \| evaṁ
duḥkha-haraṇān manoharaṇāc **ca**[^8] hari aher **aśeṣa**-**dṛg**
**iti** kvacit pāṭhaḥ, tataś **ca** viśeṣyaḥ[^9] pūrvoktaḥ kṛṣṇa eva
\|\|28\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tuṇḍaṁ khalasyaiva tasya
aśeṣaṁ khalam araṇa-sad-rakṣaṇayos tathā tanmuktor nija-vihārādeś **ca**
prakāraṁ paśyatīti tathā saḥ yad vā aśeṣān vatsa-bālakān paśyan san
teṣāṁ tādṛg avasthayā snehākulatvād aviśad ity arthaḥ \| evaṁ teṣāṁ
duḥkha-haraṇāt manoharaṇāc **ca** hariḥ \|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atra saṅkaṭe kiṁ kṛtyam ?
asya **khalasya** **jīvanaṁ** **na** syāt vai niścitam **amīṣāṁ**
vihiṁsanaṁ **ca** **na** syāt **iti** **dvayaṁ** **kathaṁ** **syād**
**iti** vicintya tatra sahasaivāpāyaṁ jñātvā **tuṇḍam** aviśat
yato\'śeṣa-dṛk evaṁ kṛte saty evaṁ bhaviṣyatīni bhāvi sarvaṁ paśyatīti
saḥ sva-bhakta-vipadaḥ khala-jīvana-saṁsārayoś **ca** haraṇād dhariḥ
\|\|28\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atra saṅkaṭe kiṁ kṛtyam
asya **khalasya** **jīvanaṁ** na syāt **amīṣāṁ** **satāṁ** mat-sakhānāṁ
vihiṁsanaṁ na **syād** **iti** **dvayaṁ** **kathaṁ** **syād** **iti**
vicintya tatrāpāyaṁ jñātvā tat-tuṇḍaṁ svayam aviśat yato'śeṣa dṛk evaṁ
kṛte saty evaṁ **syād** **iti** bhāvi sarvaṁ paśyatīti saḥ
sva-bhakta-vipatteḥ khala-jīvanāvidhayoś **ca** haraṇād hariḥ
sarvajñasyāpi harer upāyavicintanaṁ lokaval līlatvād
asuravimāhana-paryavasāyi \|\|28\|\|

**\...**

**\|\| 10.12.29 \|\|**

**tadā ghana-cchadā devā bhayād dhā-heti cukruśuḥ \|**

**jahṛṣur ye ca kaṁsādyāḥ kauṇapās tv agha-bāndhavāḥ \|\|**

**śrīdhara-svāmī (bhāvārtha-dīpikā) : ghana**-**cchadā** meghāntaritāḥ
\| kauṇapāḥ kūṇapāśino rākṣasāḥ, koṇapo nirṛtis tadīyā iti vā \|\|29\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** kuṇa-pāśinaḥ śava-bhakṣakā
yeghabāndhavās teṣāṁ bhakṣya-prāpter harṣa ucita eva
tat-karma-nirīkṣaṇāya karsa-preṣitā anye daityāḥ kaṁsāyāpi tat-karma
śaśaṁsur iti kaṁsādīnām api harṣaḥ \| kaṁsāghayor bhayān meghāntaritā
**devā** bhagavaty aniṣṭa-śaṅkayā hāheti cakruśuḥ \| devānām
aiśvarya-jñāne'pi bhaktatvād-bhakteś **ca** prītyātmakatvāt prīteś
**ca** viveka-hara-svabhāvatvān na deva-sārvajña-hāniḥ \| yady api
nairṛto yātu-rakṣasī ity amarokter naiṛtīyā api rākṣasā eva yathāpi
tadīyānām **agha-**bāndhavebhyo bheda-vivakṣayā svāmi-caraṇair vikalpaḥ
kṛta iti pratīyate \|\|29\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** sakṛd yad
aṅga-pratimety-ādi \| aṅgasya pratimā śailī-prabhṛtiḥ, sāpi sakṛt
ekavāram apy antar manasyāhitā arpitā satī bhagavatīṁ gatiṁ dadhau
dadhāti, manomayī vā yad aṅga pratimā---manomayī \[bhā.pu. 11.27.12\]
iti-ādīnāṁ vakṣyamāṇatvāt \| aṅgasya pratimeti yasya kasyacid evāṅgasya,
anta dūre sarvāṅga-pratimā \| tatra manomayī voddhavyā, manasi kadācid
eva kiñcid aṅgaṁ sphurati, sarvāṅga-sphurtis tu parama-bhāgya-bhājām eva
bhavati, athavā, pādādi yāvad dhasitaṁ gadābhṛtaḥ \[bhā.pu. 2.2.13\] iti
dhyāna-kramāsyoktatvāt, aṅgeti sambhodhanaṁ vā \|\|39\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ghanacchadāḥ
kaṁsasyāghasya bhayāt, **ca** kārād anye **ca** duṣṭāḥ \| kaṁsasya
daityatve\'pi kauṇapatvaṁ prāyo daitya-rākṣasayor abhedāt \| yad vā, ye
kaṁsādayo daityās te **ca** \| teṣāṁ sarveṣāṁ harṣo
bhagavad-dveṣa-svabhāvena svata eva, **tadā** durmānasollāsotpatteḥ \|
kiṁ vā, tatraiva sarveṣām adya-bāndhavānām āgamanena sākṣād
bhagavat-praveśa-darśanāt, kaṁsasya **ca** sadya eva cara-mukhena
śravaṇād iti jñeyam \| yad vā, kaṁsa ādyaḥ śreṣṭho yeṣāṁ te
kaṁsānuvartina ity arthaḥ \| ayaṁ harṣe hetuḥ \| evam agre pada-dvayam
api \|\|29\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ghanacchadāḥ kaṁsād aghāc
**ca** bhayāt cakārād anye ca duṣṭāḥ kaṁsasya daityatve'pi kauṇapatvam
ati-duṣṭatvenābheda-vivakṣayā yad vā **ye** kaṁsādayo daityās te **ca**
teṣāṁ sarveṣāṁ harṣaḥ bhagavadveṣi-svābhāvenaiva durmāna-sollāsot patteḥ
kiṁ vā, tatraiva teṣāṁ āgamanaṭ kaṁsasya **ca** sadya eva caramukhena
śravaṇād iti jñeyam \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ghanacchadā**
meghāntaritāḥ kaṁsasyāghasya **ca** bhayāt hāheti
bhagavatya-niṣṭāśaṅkayā devānām aiśvarya-jñāne\'pi bhaktatvāt bhakteś
**ca** prītyātmakatvāt prīteś **ca** viveka-hara-svabhāvatvāt kaṁsādyā
**jahṛṣur** iti cara-dvārā sadya eva vārtājñānāt kauṇapāḥ rākṣasāḥ
aghāsura-bhrātuḥ putrādayaḥ \|\|29\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tadā** devās tad
aiśvarya-jñā api harau labdha-prītayaḥ prīti-svabhāvodbhūtāniṣṭa-śaṅkayā
hā **heti** cakruśuḥ kīdṛśoste dhanacchedāḥ kaṁsādy abhayād abhrāntaritā
ity arthaḥ \| **ye** kaṁsādyā **ye** cāghabāndhavāḥ kauṇapāḥ rākṣasās te
jahṛṣuścāreṇa vārtopalambhāt \|\|29\|\|

**\...**

**\|\| 10.12.30 \|\|**

**tac chrutvā bhagavān kṛṣṇas tv avyayaḥ sārbha-vatsakam \|**

**cūrṇī-cikīrṣor ātmānaṁ tarasā vavṛdhe gale \|\|**

**śrīdhara-svāmī (bhāvārtha-dīpikā) : cūrṇī**-kartum icchos tasya
**gale** ādāv eva **tarasā** **vavṛdhe** avardhata \|\|30\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** nanu,
śakaṭa-tṛṇāvarta-vadha-dāma-bandhanādi-līlāyāṁ stokenaiva bāla-vapuṣā
kiñcid apy avardhamānena tat-tad-vyāptiṁ ca coḥ svayaṁ bhagavato
vibhorasya kim aghāsura-kaṇṭha-vyāptir aśakyā yato vavṛdha ity ucyate
satyaṁ tatra-tatra nara-bāla-līlatva-lakṣaṇa-mādhuryasya
bhakta-jana-locanāsvādyatvāvalaukikaṁ tādṛśatvam evocitam \| atra tu
tādṛśa-mādhurya-grāhaka-dṛṣṭṛjanābhāvāt svayaṁ bhagavatāpi tena
laukikyeva rītir ālalamba iti tattvam \| tad-devākrandam asurāhlādam \|
**tarasā** vegena \| sārbhavatvakam ātmānam iti saṁbandhaḥ \|\|30\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tat hāhety ākrośanam \|
**vavṛdhe** tasya mukhāsambaraṇāya vadhopāyāya ca gala-vivaram āvṛṇvan
kīlatayā mahā-sthūlo babhūvety arthaḥ, yato **bhagavān**
sarvaiśvarya-pūrṇaḥ \| atha katham api na vyeti hīyata ity aniṣṭāśaṅkāpi
sarvā nirastā \| yad vā, kim arthaṁ **vavṛdhe** ? tatrāhṛ---na vyayaḥ
ko\'py apacayo bhaktānāṁ yasmāt, bālakādīnāṁ rākṣārtham ity arthaḥ
\|\|30\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tat hā hetyākrośanaṁ
**cūrṇīcikīrṣor** mukha-saṁvaraṇa-gātra-moṭanādineti śeṣaḥ \|
**vavṛdhe** tasya mukhāsamvaraṇāya vadhopāyāya ca gala-vivaram āvṛṇvan
kīlatayā mahā-sthūlo babhūvety arthaḥ \| yato **bhagavān**
sarvaiśvarya-pūrṇaḥ ataḥ katham api na vyeti hīyata ity aniṣṭa-śaṅkāpi
sarvā nirastā \| yad vā, kim arthaṁ **vavṛdhe** ? tatrāha, na vyayaḥ
ko'py apacayo bhaktānāṁ yasmāt bālakādīnāṁ rakṣārtham ity arthaḥ \|
tatra hetuḥ kṛṣṇaḥ bhaktākṛṣṭacitta ity arthaḥ \|\|30\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tat sādhūnāṁ
śoka-jalpanam asādhūnāṁ harṣa-jalpanaṁ ca ca śrutvā arbhair vatsaiś ca
sahitam **ātmānaṁ** śyāma-sundara-svarūpam ūdarasyokṛtya
**cūrṇīcikīrṣor** asya **gale** **vavṛdhe** tāv eva śoka-harṣau
vaiparītyena śrotur iti bhāvaḥ \| manu,
śakaṭa-tṛṇāvarta-vadha-dāma-bandhanādi-līlāyā stokenaiva bāla-vapuṣā
kiñcid apy avardhamānena tat tad-vyāpticañco svayaṁ bhagavato vibhor
asya kim aghāsura-kaṇṭha-randhra-vyāptir aśaktyā yato **vavṛdhe** ity
ucyate satyaṁ tatra tatra nara-bāla-līlatva-lakṣaṇa-mādhuryasya
vismaya-rasādhāyakasya bhakta-jana-locatāsvādyatvād alaukikaṁ tādṛśatvam
eva samucitam atra tu tādṛśa-mādhurya-grāhaka-draṣṭṛjanābhāvāt svayaṁ
bhagavatāpi tena laukikye rītir ālalambe iti jānīmaḥ \|\|30\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tad-devānāṁ śoka-jlpanaṁ
kaṁsādīnāṁ harṣa-jalpanaṁ ca śrutvā arbhair vatsaiś ca sahitam
**ātmānaṁ** svaṁ nanda-sutaṁ **cūrṇīcikīrṣor** aghasya **gale**
**tarasā** vegena **vavṛdhe** taj-jalpana-dvaya-vaiparītyena śrotum iti
bhāvaḥ, tad-**gale** hari-mūrter vardhanaṁ tan-mādhurya-ceṣṭā-drāṣṭus
tasminn abhāvād iti bodhyam \|\|30\|\|

**\...**

**\|\| 10.12.31 \|\|**

**tato'tikāyasya niruddha-mārgiṇo**

**hy udgīrṇa-dṛṣṭer bhramatas tv itas tataḥ \|**

**pūrṇo'ntar-aṅge pavano niruddho**

**mūrdhan vinirbhidya vinirgato bahiḥ \|\|**

**śrīdhara-svāmī (bhāvārtha-dīpikā) : niruddho** mukhādīnāṁ mārga-bhūtaḥ
kaṇṭho yasyāsti tasyodgīrṇa-**dṛṣṭer** bahir nirgata-locanasyāntaraṅge
deha-madhye pūrṇaḥ paribhṛto **mūrdhan** mūrdhani brahma-randhraṁ
nirbhidya bahir vinirgataḥ \|\|31\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** atikāyasya
yojana-vistṛta-dehasya \|\|31\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** hi eva, tatas tasmād
avardhanād eva \| tu ca, bhramataś ca bhramarikāvad āvartamānasya
pūrṇatve hetuḥ---**niruddha** iti, punar uktir **niruddha**-mārgiṇa ity
uktatvād aty anta-pūrṇatā vivikṣayā pavanaḥ prāṇa-vāyuḥ \| atikāyasyeti
pavanasya bṛhat taratvam, tena mūrdha-bhedasyāpi tad abhipretam ata eva
vi-śabda-dvayam \|\|31\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** hi eva tatas tasmād vardhanād
eva tu ca **itas** tato bhramataś ca bharamarikāvat vartamānasya kiṁ vā,
kutra sthāsyāmi yāsyāmi veti vyagraṁ vicārayataś cety arthaḥ \| pūrṇatve
hetuḥ **niruddha** iti \| pavanaḥ prāṇa vāyuḥ atikāyasyeti pavanasya
bṛhattaratvaṁ tena mūrdha-bhedasyāpi tad abhipretatvam ata eva
vi-śabda-dvayaṁ **mūrdhan** **mūrdhan**i sthitaṁ brahma-randhram ity
arthaḥ \|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** niruddhā mukhādīnāṁ
mārga-bhūtaḥ kaṇṭhe yasyāsti tasya **udgīrṇa**-**dṛṣṭer** bahir
nirgata-locanasya anta-r**aṅge** deha-madhye niruddhaḥ pavanaḥ
prāṇa-vāyuḥ nirgamanābhāvāt pūrṇaḥ **mūrdhan** mūrddhni sthitaṁ
brahma-randhraṁ nirbhidya bahir gataḥ \|\|31\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** niruddhā mukhādi-mārga
bhūtaḥ kaṇṭhā yasyāsti tasyād gīrṇa-dṛṣṭeḥ bahir nirgata-netrasyāntar
**aṅge** kāya-madhye pavanaḥ prāṇa-vāyur **niruddho** nirgamābhāvāt
pūrṇaḥ mūrdhānaṁ viniṣpāṭya nirbhidya bahir gataḥ \|\|31\|\|

**\...**

**\|\| 10.12.32 \|\|**

**tenaiva sarveṣu bahir gateṣu**

**prāṇeṣu vatsān suhṛdaḥ paretān \|**

**dṛṣṭyā svayotthāpya tad-anvitaḥ punar**

**vaktrān mukundo bhagavān viniryayau \|\|**

**śrīdhara-svāmī (bhāvārtha-dīpikā) :** prāṇeṣv indriyeṣu \|
svayāmṛta-varṣiṇyā dṛṣṭyaiva \|\|32\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : paretān**
svavirahāt-jāṭharānala-jvālayā mūrcchitān na tu sṛtān cicchakty
aliṅgitatvāt \| **tad** **anvitaḥ** \| vatsa-gopa-yutaḥ mukunda iti
tan-mokṣa-sūcanārtham \|\|32\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tena pavanenaiva saha
brahma-randhreṇa vā **paretān** **paretān** iva **tad**
udarāntaḥ-praveśena \| kiṁ vā, parama-vismayena stabdhatayā kṣaṇaṁ
**tad**-**dṛṣṭyā** vā, mṛta-tulyān nija-madhura-snigdha-dṛṣṭyotthāpya
ceṣṭayitvā \| yad vā, palāyitān sva-parityāgeṇāgrato javena gamanāt,
svayā sasmita-bhrūkṣepādi-saṅketa-pūrvikayā manoharayā **dṛṣṭyā**
brahma-randhreṇa nirgamāya tatrotthāpya \| **mukundo** \'ghāsurasya
muktiṁ suhṛdāṁ ca paramānandaṁ dadad ity arthaḥ, yato **bhagavān** jagad
dhitārtha svayam avatīrṇaḥ parameśvaras **tad** anutat paścād ito
vaktrād-vinodena niryayau \|\|32\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tena pavanenaiva saha
brahma-randhra-dvāreṇa vā bhagavan nara-līlānukaraṇena **paretān** iva
kṣaṇaṁ **tad** a**dṛṣṭyā** mṛta-tulyān vā
nija-madhura-snigdha-**dṛṣṭyā** utthāpya ceṣṭayitvā mukundaḥ aghāsurasya
saṁsārāt muktiṁ suhṛdāś cāghān muktiṁ dadad ity arthaḥ \| yato
**bhagavān** jagad dhitārthaṁ svayam avatīrṇaḥ parameśvaraḥ **tad** anu
tānanu, tat paścād ito vaktrāt vinodena niryayau \|\|32\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : paretān** iti nara-līlānusāreṇa
vastutas tu śrī-kṛṣṇa-viyoga-duḥkheneva mūrcchitān
cic-chaktyāliṅgitatvāt \|\|32\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **paretān**
sva-viraha-taj jāṭharānalayor jvālayā mūrcchitān dṛṣṭvā amṛta-varṣiṇyā
\|\|32\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tenaiva** pavanena saha
**prāṇeṣu** **tad** indriyeṣu **bahir** **gateṣu** satsu **tad**
udara-gatān **vatsān** **suhṛdaḥ** sakhīṁś ca **paretān**
**tad**-viraha-taj jaṭharānala-jvālayā mūrcchita-prāyān svayā
pīyūṣa-varṣiṇyā dṛṣṭvā sva-sthānutthāpya anyad-vyaktārthām \|\|32\|\|

**\...**

**\|\| 10.12.33 \|\|**

**pīnāhi-bhogotthitam adbhutaṁ mahaj**

**jyotiḥ sva-dhāmnā jvalayad diśo daśa \|**

**daśa khe'vasthitam īśa-nirgamaṁ**

**viveśa tasmin miṣatāṁ divaukasām \|\|**

**śrīdhara-svāmī (bhāvārtha-dīpikā) :** ahi-dehe sthitaṁ
śuddha-sattvamayaṁ jyotir nirgatya **khe'vasthitam** \| **tasminn** īśe
**viveśa** \|\|33\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** sva-tejasā **daśa**
**diśo** jvalayat **īśa**-**nirgamaṁ** **daśa** kañcit kālaṁ dṛṣṭvā \|
jīvasya nirākāratve'pi tat-kāla-prāpta-bhagavac chaktyāliṅgitattvāt
tathā \| dṛśyatvam iti toṣiṇyām \| para-brahmaṇe
vyāpaka-mahā-**jyotiḥ**-svarūpam iva jīvasyāpi **jyotiḥ-**svarūpaṁ
māyika-locanāgamyam api tadānīṁ bhagavatā svecchayaiva
svasyāsura-mukti-prada-guṇasya sarva-loka-pratyakṣīkaraṇārthaṁ
pradarśanam ity arthaḥ \| bhāgavatīṁ gatim ity upariṣṭād ukter aghāsuraḥ
sārūpya-muktiṁ prāpya na tu sāyujyaṁ bhagavati praveśas tu śiśupālādivaj
jñeya iti \|\|33\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** adbhutam anirvacanīyam,
mahat prakāśa-bāhulyāt **divaukasām** ity anādare ṣaṣṭhī, paramāścaryena
teṣu paśyatsu satsv ity arthaḥ, tādṛśa-duṣṭasyāpi muktes
tathātmatatvānubhava-lakṣaṇāyā atīndriyāyās tat-prakārāsambhavāc ca \|
tena prakāreṇa muktis tasyām asandehāya \| sa ca śrī-brahmādīnāṁ
vismayārtham \| kṛṣṇa-praveśa-darśanantu pratīti-mātram eva, vastutas tu
brahmaṇy eva layo\'tas tattva-vicāreṇābhāva eva paryavasyantī muktir
iyaṁ parama-puruṣārthatāyāṁ na praviśati, viśeṣataś ca
bhakti-rasa-virādhitāyā bhaktānāṁ varjayeva, ato daityānāṁ socirtaivety
eṣa vaiṣṇava-siddhāntaḥ śrī-bhāgavatāmṛtottara-khaṇḍe vivṛto\'sty eva
\|\|33\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : pīnāhi**-**bhogotthitam** iti
tu pāṭho mūleṣu dṛśyate bhoga-sthitam iti tu ṭīkāyām eva adbhutam
anirvacanīyaṁ mahat prakāśa-bāhulyāt **divaukasām** ity anādare ṣaṣṭhī
\| yad vā, paramāścaryeṇa teṣu paśyatsu satsu ity arthaḥ \|
tādṛśa-duṣṭasyāpi mukteḥ atīndriyāyā mukti-prāpter darśanāc ca tathā tad
darśanaṁ ca brahmādīnām asandehāya sa ca vismayārthaṁ tac ca jyotis
tat-kāla-prāpta-bhagavac chaktimayam eva jñeyaṁ jīvasya nirākāratvāt
\|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** jyotī-rūpaṁ tathā darśanaṁ ca
sva-mahima-vyakty artham \|\|33.35\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jyotir ahi-dehe sthitaṁ
śuddha-sattvamayam iti śrī-svami-caraṇāḥ tādṛśa-duṣṭasyāpi tasya mukteḥ
sarva-loka-pratyāyanārthaṁ jīvasya nirākāratve\'pi tat
kāla-prāpta-bhagavac chaktyāliṅgitatvāt tayā dṛśyatvam iti
vaiṣṇava-toṣiṇyādayaḥ parabrahmaṇo vyāpaka-mahā-**jyotiḥ** svarūpam iva
jīvasyāpi jyoti-svarūpaṁ māyika-locanāgamyam api tadānīṁ bhagavatā
svecchayaiva sva-svarūpam iva
svasyāsura-mukti-pradāyakatva-lakṣaṇa-guṇasya
sarva-loka-pratyakṣī-karaṇārthaṁ darśitam ity eke prapātma-sāmyam
\[bhā.pu. 10.12.38\] iti bhagavatīṅgatim ity upariṣṭhād ukter aghāsuraḥ
sārūpa-muktiṁ prāpa \| na-tu sāyujyam ity atas
tat-kṣaṇa-prāpta-tadīya-cinmaya-deha-jyotir eva tat dehas tu jyoti-bhūr
yas tvāt draṣṭuṁ śakyo nābhūt bhagavati praveśas tu sāyujya-prathāvatoḥ
śiśupāla-dantavakrayor iva jñeya ity apare **miṣatāṁ** miṣatsu satsv apy
anādare vā ṣaṣṭhī \|\|33\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** avasya muktir abhūd ity
āha---pīnādaher bhogād dehād utthitaṁ mahat-**jyotiḥ** īśasya
nanda-sūnor **nirgamaṁ** **daśa** khe'vasthitaṁ nirgata **tasminn** īśe
**viveśa** tat sārūpyam upalabhya tat-sannidhāvatiṣṭhat prāpātma-sāmyam
\[bhā.pu. 10.12.38\] ity-ādi-vakṣyamāṇāt tasya tad upalambhe hetus tu
tad udaraṁ praviśya kṛṣṇena nihatatvaṁ bodhyam \| jyotiṣaś
cid-ghana-vigrasya tasya darśanantu hatāri-gati-dāyakatva-lakṣaṇasya
nirguṇasya loke vikhyātaye tac-chrī-vigrahasyeva tad icchayaiva jātam
anyathā tasyāpi darśanaṁ na syāt **miṣatāṁ** paśyatāṁ ṣaṣṭhīyam anādare
\|\|33\|\|

**\...**

**\|\| 10.12.34 \|\|**

**tato'tihṛṣṭāḥ sva-kṛto'kṛtārhaṇaṁ**

**puṣpaiḥ sugā apsarasaś ca nartanaiḥ \|**

**gītaiḥ surā vādya-dharāś ca vādyakaiḥ**

**stavaiś ca viprā jaya-niḥsvanair gaṇāḥ \|\|**

**śrīdhara-svāmī (bhāvārtha-dīpikā) :** sva-kṛtaḥ sva-kārya-kṛtaḥ
śrī-kṛṣṇasyārhaṇam akṛtākurvata pūjām akurvan \| sugāḥ suṣṭhu gāyantīti
gandharvādayaḥ \|\|34\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tato bhagavad dehe
tat-praveśānantaram \| arhaṇaṁ pūjām \|\|34\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tato mahā-duṣṭasya vadhāt
tatrāpy apunarāvṛtti-mokṣād-**vādya**-dharāḥ, vidhā-dharā iti vā
pāṭhaḥ[^10] \| **viprāḥ** śrī-nāradādayaḥ, ādya cakāra-dvaya-sthāne
su-śabda-dvaya-pāṭhaḥ kvacit, atihṛṣṭatvena tat tac chobhanatvāt,
suśobhanaṁ rānti dadatīti **surā** iti puṣpāṇām api śobhanatvam āyātam
eva \| sugā iti gītānāṁ śobhanatvaṁ siddham \| stavānāṁ svata eva
śobhanatvam anyathā stutitvāsiddhiḥ \| **gaṇāḥ** śrī-bhagavat pārṣadāḥ
sarve vā bhagavadīyā gopa-bālakā vā, ato **jaya**-śabdānām api
śobhanatvam ūhyam \|\|34\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tataḥ sa-parikareśa-nirgamāt
**vādya-**dharāḥ vidyādharādayaḥ vāridharā iti vā pāṭhaḥ \| viprāḥ
śrī-nāradādayaḥ **gaṇāḥ** śrī-garuḍādayaḥ \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svakṛtaḥ svasraṣṭuḥ
śrī-kṛṣṇasya arhaṇaṁ pūjām akṛta akurvat suṣṭhu gāyantīti subhāḥ
gandharvādaḥ **vādya**-dharā vidyā-dharādayaḥ **viprā** vaśiṣṭhādayaḥ
**gaṇāḥ** garuḍādayaḥ \|\|34\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tataḥ **surā** devā
atihṛṣṭā santaḥ svakṛtaḥ svasraṣṭur-nanda-sūnor arhaṇam akṛta akurvata
\| **sugā** gandharvādayaḥ **vādya**-dharā vidyā-dharādayaḥ **viprāḥ**
saptarṣayaḥ gaṇā garuḍādayaḥ \|\|34\|\|

**\...**

**\|\| 10.12.35 \|\|**

**tad-adbhuta-stotra-suvādya-gītikā-**

**jayādi-naikotsava-maṅgala-svanān \|**

**śrutvā sva-dhāmno'nty aja āgato 'cirād**

**dṛṣṭvā mahīśasya jagāma vismayam \|\|**

**śrīdhara-svāmī (bhāvārtha-dīpikā) :** kiṁ ca, teṣāṁ yāny
**adbhuta**-stotrādīni teṣāṁ naikotsavā ye **maṅgala**-svanās tān
sva-dhāmno'nti samīpe śrutvājo brahmācirād āgata īśasya śrī-kṛṣṇasya
mahi mahimānaṁ **dṛṣṭvā** vismayaṁ prāpeti \|\|35\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** anyad api āha---kiṁ ca,
iti teṣāṁ surādīnām \| svadhāmnaḥ satya-lokasya \|\|35\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ata evāgre sarveṣāṁ
viśeṣaṇatayādbhūteti tu-śabdaś ca \|
ādi-śabdenāpsaro-nupura-śabda-karatālikādayaś ca, maṅgalasvanāś ca namo
namasta ity ādayaḥ \| mahi māhātmyaṁ tanmukti
pradāna-vicitra-vṛndāvana-vihāra-veśādi-saundaryam \| anyat tair
vyākhyātam \| yad vā, te ca te
**adbhuta**-strotrādi-rūpāścādbhuta-stotrādinā vā, naikotsavā naikaḥ
aneka utsavo yebhas **tad**rūpā vā **maṅgala**-svanās tān, karmaṇi
ṣaṣṭhī \| mahīśaṁ pṛthivyām avatīrṇaṁ nijāśeṣa-bhagavatā-vistāraṇena
pṛthvī-pālanaparaṁ dṛṣṭvety arthaḥ \|\|35\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : adbhuta**-śrotrādīn **śrutvā**
sva-dhāmnaḥ sakāśād anti kṛṣṇasya samīpe acirāt śīghram āgato'ja īśvasya
mahi māhātmyaṁ tanu-mukti-pradāna-lakṣaṇaṁ kutrāpy anyatra
tādṛśasyādṛṣṭaṁ dṛṣṭv ety-ādi-jyojyam \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **adbhuta**-stotrāṇi ca
suvādyāni ca gītikāḥ sukumārā gītayaś ca jaya-śabdādayaś ca naikotsavā
anekotsavā **maṅgala-**svanāś ca tān sva-dhāmnaḥ satya-lokasya anti
nikaṭa eva śrutveti maharjanas tapo-lokasthā api paramparayaiva
**śrutvā** gītādikaṁ cakrur iti jñeyaṁ **śrutvā** **ajo** brahmaiva
**acirād** sadya eva aghāsurasya jyotir vaikuṇṭha prati gacchad eva
**īśasya mahi** mahimāna **dṛṣṭvā** **āgato** \'nyair alakṣyamāno
vṛndāvanam eva tatra ca īśasya mahimānaṁ **dṛṣṭvā** **vismayaṁ** prāpa
\|\|35\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : adbhuta**-strotrāṇi ca
suvādyāni ca gītikāḥ sukomala-gītayaś ca jayādayaś cānekātsavā
**maṅgala**s-vanāś ca tān sva-dhāmnaḥ satya-lokasyānti sannidhau
śrutveti maharādayaś ca lokās tat stotrādi-śabdaiḥ pūritā iti sūcyate
ato virañcir aghasyāpi sva-sārūpya-dāna-lakṣaṇam īśasya mahi mahimānaṁ
**dṛṣṭvā** vijñāya vṛndāṭavīm acirāc chīghram āgataḥ vismayaṁ **jagāma**
\|\|35\|\|

**\...**

**\|\| 10.12.36 \|\|**

**rājann ājagaraṁ carma śuṣkaṁ vṛndāvane 'dbhutam \|**

**vrajaukasāṁ bahu-tithaṁ babhūvākrīḍa-gahvaram \|\|**

**śrīdhara-svāmī (bhāvārtha-dīpikā) : bahu**-**tithaṁ** **bahu**-kālam
\| ākrīḍa-gahvaraṁ krīḍārthaṁ mahā-bilam \|\|36\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** anyad adbhutam
āha---**rājann** iti kathāśrutau dedīpyamānam ity arthaḥ \|
ākrīḍagahvaratvam api vatsarāntaravaj jñeyam \|\|36\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :**
śrī-bhagavat-sparśa-prabhāvena tasyātmā kṛtārtho\'bhūd iti kiṁ
vaktabyam, pāñca-bhautika-mṛta-deho\'pi parama-kṛtārthatāṁ prāpety
āha---**rājann** iti, paramāścaryeṇa harṣabhareṇa vā sambodhanam \|
**śuṣkaṁ** sad iti vādyādinā krīḍā-yogyatvam uktam, cirasthāyitvaṁ
cābhipretam \| ā samyak krīḍyate \'sminn ity ākrīḍaṁ ca tad gahvaraṁ
gupta-sthānaṁ ca \|\|36\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :**
śrī-bhagavat-sparśa-prabhāveṇa sa kṛtārtho'bhūd iti kiṁ vaktavyaṁ tasya
pāñcabhautika-mṛta-deho'pi pūtanāvat saurabhyādi-prāptyā
sarva-manoramatāṁ prāpety āha---**rājann** iti \| paramāścaryeṇa
\|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** pūtanā-vad dehasyāpi
saugandhyādi-maya-puṇya-rūpatva-prāptim āha---**rājann** iti \|
ākrīḍa-gahvaratvaṁ vatsarāntare jñeyam \|\|36.37\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bahutithaṁ**
**bahu**-kālaṁ ā samyak krīḍārthaka-gahvaraṁ babhūva \|\|36\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** babhutithaṁ cira-kālaṁ ā
sakyam krīḍāgahvaraṁ babhūveti bhagavad aṅga-sparśena tasya
rajata-giri-bhūtatvād iti bhāvaḥ \|\|36\|\|

**\...**

**\|\| 10.12.37 \|\|**

**etat kaumārajaṁ karma harer ātmāhi-mokṣaṇam \|**

**mṛtyoḥ paugaṇḍake bālā dṛṣṭvocur vismitā vraje \|\|**

**śrīdhara-svāmī (bhāvārtha-dīpikā) :** anyac cāti-citraṁ vṛttam ity
āha---etad iti \|

> kaumāraṁ pañcamābdāntaṁ paugaṇḍaṁ daśamāvadhi \|
>
> kaiśoram ā-pañca-daśād yauvanaṁ tu tataḥ param \|\|

hareḥ kaumārajaṁ pañcamābda-kṛtaṁ **karma** tadaiva dṛṣṭvā
**paugaṇḍake** ṣaṣṭhe'bde **bālā** adyaivaitad-vṛttam ity ūcuḥ \| kiṁ
tat **karma** \| **mṛtyoḥ** sakāśād ātmanām aheś ca **mokṣaṇam** \|
ātmanāṁ prasiddhān mṛtyor ahes tu saṁsāra-lakṣaṇāt \| aghāsurasya
jyotiṣaḥ śrī-kṛṣṇe praveśam api tadā dṛṣṭaṁ kathitavanta ity arthaḥ
\|\|37\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ito'py adbhutataram
āha---anyac cety-ādinā \| vṛttaṁ jātam \| daśamāvadhi
daśama-varṣa-paryantam \| āpañca-daśāt pañca-daśa-varṣa-paryantam \|
tataḥ pañca-daśa-varṣāt \| ātmanāṁ sa-gopa-vatsānām \| ity artha iti \|
aho adyāsmābhir mahad āścaryaṁ daitya-deha-nirgataṁ tejaḥ kṛṣṇe
praviṣṭaṁ dṛṣṭam iti bhāvaḥ \|\|37\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kaumāre jāyata iti tathā
tat asya hareḥ paugaṇḍe tasyārambha-mātratvenlpatvāt ka-pratyayaḥ \|
**harer** iti mṛtyu-haraṇāt \| ca-śabdād devādi-kṛta-mahotsavaṁ ca
dṛṣṭvā vismitāḥ santaḥ \|\|37\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** asya hareḥ paugaṇḍe
tasyārambha-mātratvenālpatvāt kan pratyayaḥ ca śabdāt
devādi-kṛta-mahotsavaṁ ca, anyat taiḥ \| yad vā, praśna-bījatvāya
prahelikāvad āha---**kaumārajaṁ** **karma** **paugaṇḍake** ca
**dṛṣṭvocur** iti kiṁ tat ? aher mṛtyor hetoḥ ātmanāmaheḥ sakāśān
mokṣaṇaṁ sarve mitho darśayanta ity ādāvaiśvarya-jñānāsparśāt
adyānenetyādi-mātra-tad vakṣyamāṇāt \|\|37\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anyad api āścaryam ekaṁ
śṛṇv ity āha---**etat** hareḥ **kaumārajaṁ** pañcamābda-kṛtaṁ **karma**
dṛṣvā asya hareḥ **paugaṇḍake** vayasi ṣaṣṭhe\'bde **bālā**
adyaitad-vṛttam ity ūcuḥ kiṁ tat, ātmanām aheḥ sakāśān mokṣaṇaṁ kutaḥ
**mṛtyoḥ** ahi-maraṇād dhetor ity arthaḥ \|\|37\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** anyac cāścaryaṁ śṛṇv ity
āha etad dhareḥ **kaumārajaṁ** pañcamābda-kṛtaṁ karmāsya paugaṇḍe
ṣaṣṭhe'dyaiva tad abhūd iti **bālā** **vraje** ūcuḥ **etat** kiṁ ?
ātmanām aheḥ sakāśān mokṣaṇaṁ kutaḥ **mṛtyoḥ** aher maraṇād dhetoḥ---

> kaumāraṁ pañcamābdāntaṁ paugaṇḍaṁ daśamāvadhi \|
>
> ā-ṣoḍaśāc ca kauśoraṁ yauvanaṁ syāt tataḥ param \|\| iti \|\|37\|\|

**\...**

**\|\| 10.12.38 \|\|**

**naitad vicitraṁ manujārbha-māyinaḥ**

**parāvarāṇāṁ paramasya vedhasaḥ \|**

**agho'pi yat-sparśana-dhauta-pātakaḥ**

**prāpātma-sāmyaṁ tv asatāṁ sudurlabham \|\|**

**śrīdhara-svāmī (bhāvārtha-dīpikā) : naitad** vicitram iti \| kiṁ tad
ity apekṣāyām āha---agho'pīti \| ātma-**sāmyaṁ** sva-samāna-rūpatām
\|\|38\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** manujārbhasya māyā-chalam
asyāstīti **manujārbha-**māyī tasya brahmādi-manuṣyāntānānāṁ sraṣtuḥ
paramasyātmasāmyam \| yasya kṛṣṇasya sparśanena dhautaṁ nivṛttaṁ pātakam
asura-tāpādakaṁ prāk kṛtaṁ karma yasya saḥ \| **asatāṁ** pāpinām
\|\|38\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) : naitad** iti \| etad gopaiḥ saha
krīḍanam \| **manujārbha-māyino** manuṣya-bāla-rūpāḥ māyāḥ svīkṛtavantaḥ
\| **parāvarāṇāṁ** kāraṇa-kāryāṇām \| **vedhasaḥ** kartuḥ \| paramasya
kartr-antara-rahitasya \| **agho** aghāsuraḥ **sāmyam** ity evokte
sārūpyaṁ syād ata uktam ātmeti \|\|38\|\| \[mu.pha. 18.8\]

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** mahā-duṣṭasyāpi tādṛśyā
muktyā keṣāñcid-adbhuta-buddhiṁ dṛṣṭvā śrī-bhagavat prabhāvam āha---neti
dvābhyām \| **parāvarāṇāṁ** kāraṇa-kāryāṇām uttama-nīcānāṁ vā pūrva
aparāṇāṁ vā sarveṣāṁ **paramasya** **vedhasaḥ** śreṣṭha-vidhātur
brahmaṇo\'pi janakatvāt sṛṣṭar ādikāraṇatvāc ca \|

yad vā, parāvaṛāṇāṁ **paramasya** śreṣṭhasya, yatas teṣāṁ **vedhasaḥ**
sraṣṭur iti parameśvaratvena parama-svātantryam uktam \| tatra ca
manujābhaḥ śrī-nanda-kumāraś cāsāvata eva māyī ca dayāvān \|

yad vā, mā lakṣmīḥ śobhā sampad vā, tām etuṁ prāptuṁ śīlam asyeti, tathā
tasya nijāśeṣa-bhagavattā sampatti prakaṭana-parasyety arthaḥ \|

yad vā, manujārbheṣu gopa-bālakeṣu **māyino** dayāvata iti
bāla-gopāla-rūpeṇa bhagavattva-prakaṭanam evābhipretam ato vicitram
adbhutaṁ na bhavati \| ātmā vyāpakaṁ brahma, tasya sātmyaṁ svarūpatāṁ
nirvāṇam ity arthaḥ \| sāmyam iti pāṭhe avidyā-nivṛttyā
sva-svarūpeṇāvasthānam ity arthaḥ, tathā coktaṁ mukti-lakṣaṇaṁ dvitīye
muktir hitvānyathā-rūpaṁ svarūpeṇa vyavasthitiḥ \[bhā.pu. 2.10.6\] iti
\| **asatāṁ** duṣṭānāṁ parama-durlabham api prāpa \|

nanu, śrī-gokula-bālakādi-mahatsu mahā-parādhinas tasya tad api kathaṁ
sambhavet ? tatrāha---yad iti \| mahad aparādha-lakṣaṇam api pātakaṁ
śrī-bhagavat sparśa-viśeṣa-prabhāveṇaiva kṣīṇam ity arthaḥ \|\|38\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** mahā-duṣṭasyāpi tādṛśyā
muktyā keṣāñcid adbhuta-buddhiṁ dṛṣṭvā śrī-bhagavat prabhāvam āha---neti
dvābhyām \| **parāvarāṇāṁ** sarveṣām aṁśinām aṁśānāṁ ca **paramasya**
śreṣṭasya yatas teṣāṁ **vedhasaḥ** prādurbhāva-kartuś ca iti
parama-svātantryam uktaṁ tatra ca **manujārbhaḥ** śrī-nanda-kumāraś
cāsau māyī ca dayāvān amaryāda-līlatvena tādṛśa-dayālutvena ca yaḥ
prasiddhas tasya parama-vilakṣaṇa-svārūpasya tatra praveśāsaṁbhavāt
**asatāṁ** duṣṭānāṁ parama-durlabham api prāpa \|

nanu, śrī-gokula-bālakādiṣu mahatsu mahā-parādhinas tasyāsurasya tad api
kathaṁ saṁbhavet? tatrāha---yad iti, yasya tat-paryanta-durgata-jīveṣu
tamaḥ-kṛta-durgati-mātra-samavadhāna-mātra-jātayā sad asad
vicāra-śūnyatvena svatantrayā kṛpayāvatīrṇasya sarva-vilakṣaṇasya
sparśa-viśeṣa-prabhāveṇaiva soyam aghamayo'pi dhūta-**pātakaḥ**
khaṇḍitāghamayabhāva ity arthaḥ \| ātmā nāsuraḥ kintūpādhir eva sa ca
nāśita eva nirdoṣo nijāṁśas tv anugṛhīta iti nātra doṣaś ca pratyuta
tasyāsura-bhāvāpagamanaṁ parama-kṛpā-sūcakatvād upādeyam eveti bhāvaḥ
\|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** adyānena ity-ādi vakṣyamāṇāt ata
eva tāvat-kālaṁ māyāvṛtatvāt \| parāvarāṇām aśinām aṁśānāṁ ca sarveṣāṁ
**paramasya** svayaṁ bhagavataḥ vedhasas tat tad-āvirbhāva-kartur
manujārbhasya manuṣya-līlasya śrī-nandasyārbhas tal līlaś ca sa **māyī**
parama-dayāluś ca saḥ \| tasyeti parama-śaktitvaṁ sarva-kāraṇatvaṁ
svatantra-līlatvaṁ tādṛśa-patitoddhāritvaṁ ca darśitam ātma-sātmyam
ātma-sāmyam ity anena praveśa-vacanena ca tat-sāyujyam uktam
\|\|38.40\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **manujārbha** eva
**māyā** tadīya-svarūpaṁ tadvat śruti-prasiddhān-māyā-śabdasya
svarūpa-vācakatvāt parāvarāṇāṁ sarveṣām aṁśānām aṁśinām api paramasya
vedhasaḥ svecchābhimatam eva kartuḥ etat **vicitraṁ** na, kiṁ tad ity
ata āha---aghāpīti \| dhūta-pātaka iti pātakam ity upalakṣaṇaṁ
śarīra-daurghandhyāder api-apagama iti kiṁ vaktavyaṁ ? pūtanā-dṛṣṭyā
śarīra-saugandhyam eva vyākhyeyaṁ sapriya-sakhasya kṛṣṇasya
krīḍāspadī-bhāvitvāt ātma-**sāmyaṁ** sva-samāna-rūpatvam asatām asurāṇāṁ
sāyujyaṁ durlabhaṁ sārūpyaṁ **tu** bhakta-sampradānīyatvāt
**sudurlabham** \|\|38\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : manujārbho**
narākṛti-bālakaśca asau māyī ca kṛpāvān tasya kṛṣṇasyetad-**vicitraṁ**
na **parāvarāṇāṁ** **paramasya** svayaṁ prabhoḥ **vedhasaḥ**
svecchābhimata-kartuḥ kim etat tatrāha aghāpīti \| **yat**-saṁsparśena
dhutaṁ pātakaṁ liṅgaparyantaṁ yasya saḥ ātmasātmyaṁ samāna-rūpatāṁ
asatām asurāṇāṁ sudurlabhaṁ teṣāṁ liṅgamad alakṣaṇā mokṣā bhaved ity
arthaḥ \|\|38\|\|

**\...**

**\|\| 10.12.39 \|\|**

**sakṛd yad-aṅga-pratimāntar-āhitā**

**manomayī bhāgavatīṁ dadau gatim \|**

**sa eva nityātma-sukhānubhūty-abhi-**

**vyudasta-māyo'ntar-gato hi kiṁ punaḥ \|\|**

**śrīdhara-svāmī (bhāvārtha-dīpikā) :** yasya-aṅgaṁ mūrtis tasya pratimā
pratikṛtis tatrāpi kevalaṁ mano-mayī sā'pi balād **antar-āhitā** satī
bhāgavatīṁ gatiṁ dadau prahrādādibhyaḥ, sa **eva** sākṣāt svayam
**antar-gataḥ** **kiṁ** **punaḥ** nityā cāsāv ātma-sukhānubhūtiś ca
tayābhito vyudas tā māyā yena saḥ \|\|39\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** pratikṛtiḥ
pratinidhi-vigrahaḥ \| tatrāpi pratikṛtitve **antar-āhitā** dhyātā \| sa
**eva** yasya pratikṛtir mokṣaṁ dadāti \| **ātma-**sukhānubhūtir
ātmānandānubhavaḥ \| vyudas tāpākṛtā \| māyā kāraṇājñānam \| **kiṁ**
punar vaktavyam iti śeṣaḥ \| yasya pratikṛtir
jagannātha-madana-gopāla-govindādi-rūpā manasaiva dhyātā tatrāpi
**sakṛd** **eva** khaṭvāṅgādibhyo bhāgavatīṁ gatiṁ dadau \|\|39\|\|
\[*ataḥ paraṁ viśvanāthaḥ*\]

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** **sakṛd** iti \|
**yad-aṅga-pratimā** yat svarūpaḥ prakṛtiḥ \| bhāgavatīṁ sthitiṁ dadāti
\| sa eva sākṣāt dṛṣṭo dadātīti kiṁ punar **antar** hṛdaye **āhitā**
nikṣiptā \| **manomayy** api manaḥ pariṇāma-rūpāpi \|
**nityasyātma-sukhasyānubhūtyā abhito vyudastā** yathā punar nodeti \|
tathā hiṁsitā **māyā** yena sa tathā \| atra ca gopānām alaukikena
bhagavatā saha vihāreṇāghāsurasya bhagavat-sāyujyena vibhāvena
jāta-vismayaḥ \| śukenānubhūtas tat sādhu-vādaś cātrānubhāvaḥ \|\|39\|\|
\[bhā.pu. 10.12.39\]

**---------------------------------------------------------------------------------------------------------------------**

**caitanyamata-mañjūṣāḥ: sakṛd** **yad** **aṅga-**pratimety ādi \|
aṅgasya pratimā śailīprabhṛtiḥ, sāpi sadṛt ekavāram apy
a**ntar**-manasyāhitā arpitā satī bhāgavatīṁ **gatiṁ** dadhau dadhāti,
**manomayī** vā **yad** **aṅga-**pratimā manomayī \[bhā.pu 11.27.12\]
ity-ādinā vakṣyamāṇatvāt \| aṅgasya pratimeti yasya kasyacid evāṅgasya,
astudūre sarvāṅgapratimā \| tatra **manomayī** boddhavyā, manasi kadācid
**eva** kiñcid **aṅgaṁ** sphurati, sarvāṅga-spūrtis tu
parama-bhāgyabhājām **eva** bhavati, atha vā, pādādi yāvad dhastitaṁ
gadābhṛtaḥ \[bhā.pu 2.2.13\] iti dhāna-kramasyoktatvāt, aṅgati
sambodhanaṁ vā \|\|39-44\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : manomayī**ti manasaḥ
sahajāsthairyeṇa sadā sarva-saundaryādy aparisphūrtyā
śaulyādi-pratimābhyo **manomayy**āḥ pratimāyā nyūnatābhipretā \| nityam
ātmanāṁ sarva-jīvānāṁ **sukhānubhūtir** yasmāt, yato\'bhito viśeṣeṇodas
tamāyas tathā ca vakṣyati śrī-brahmā atraiva māyā-dhamānāvatāre
\[bhā.pu.10.14.16\] iti sa cāsau sa ca yataḥ paramaḥ sarvataḥ śreṣṭhaḥ
nijāśeṣa-bhagavattā-prakaṭanāt \| aṅgeti sa-nyāya-harṣa-sambodhane
\|\|39\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nityātmeti tair vyākhyātam \|
**yad** vā, nityam ātmanāṁ sarva-jīvānāṁ sukhānubhūtir yasmāt yato'bhito
viśeṣeṇodas tamāyaḥ tathā ca vakṣyati śrī-brahmā atraiva
māyā-dhamanāvatāre iti, sa cāsau sa ca yataḥ paramaḥ sarvataḥ śreṣṭhaḥ
nijāśeṣa-bhagavattā-prakaṭanāt yat yasya aṅgeti sanyāya-harṣa-sambodhane
\|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** athāghāsurasya bhagavati
layena vismayamānaṁ rājānaṁ prati śrī-śukadevoktiḥ---**sakṛd-yad**
aṅgety-ādi \| yasya aṅgapratimā avayava-pratikṛtir antarmanasyāhitāpitā
satī **manomayī** bhūtvā **bhāgavatīṁ gatiṁ** **dadau** dadāti, he aṅge
! sa **punaḥ** paramaḥ śrī-kṛṣṇontar-**gataḥ** san **bhāgavatīṁ gatiṁ
yad** dāsyati tat **kiṁ** **punaḥ** ? **yad** vā, **manomayī
aṅga**-**pratimā** **sakṛd** ekavaṛam apy a**ntar-āhitā** satīti
**manomayī** maṇimayī \[bhā.pu 11.27.12\] ity ādau pratimāyā
aṣṭavidhatvaṁ vakṣyati \| **manomayī** pratimeti siddher
**aṅga**-śabdopādānaṁ manomayyā mūrter ekam apy a**ṅgam** ity arthaḥ \|
iti svayam ayaṁ **yad** antar-gatas tasyāghāsurasya tathātve **kiṁ**
vaicitryam iti śeśaḥ \|\|39.44\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tat prāptau kāraṇam
āha---yasya **aṅgaṁ** mūrtis tasya ca **pratimā** pratikṛtir
jagannātha-madana-gopāla-govindādi-rūpā sāpi manomayo manasaiva dhyātā
tatrāpi **sakṛd** **eva** **antar-āhitā** **bhagavatīṁ gatiṁ dadau**
khaṭvāṅgādibhyaḥ sa **eva** sākṣāt nityātmā nitya-śarīraś cāsau
sukhānubhūti-rūpaś ca abhivyudas tam āyaś ceti saḥ paramaḥ svayam
avatārī svayam evāntar-gataḥ **kiṁ** **punaḥ** dadyād eveti arthaḥ \|

nanu, khaṭvāṅgādīnāṁ tat prāptau bhaktir **eva** kāraṇam aghādīnāṁ tu
prātikūlyāt bhaktī abhāva **eva** tat prāpti-pratibandhī bhaktyāham
ekayā grāhyaḥ \[bhā.pu. 11.14.21\] iti bhagavat-kṛta-niyamāt ? satyaṁ sa
ca niyamo\'nyasminn eva samaye kṛṣṇasyāvatāra-samaye tu pūrṇāyā eva
kṛpā-śakter udayodrekāt tat sambandha-mātreṇaiva tat prāptir yad
vakṣyate---

> kāmaṁ krodhaṁ bhayaṁ sneham aikyaṁ sauhṛdam eva vā \|
>
> nityaṁ harau vidadhato yānti tanmayatāṁ hi te \|\|
>
> na caivaṁ vismayaḥ kāryo bhavatā bhagavatyaje \|
>
> yogeśvareśvare kṛṣṇe yata etad vimucyate \|\| \[bhā.pu. 10.29.15\]

iti kṛṣṇasya pūrṇatve lakṣaṇam idam asādhāraṇaṁ yad vairibhyo'pi mokṣaṁ
dadātīti teṣām api madhye vrajaukasāṁ bahutithaṁ babhūvākrīḍa-gahvaram
ity ukter aghāsura-dehasya svakrīḍā-sukha-pradībhāvitvāt tātkālika tat
prātikūlyasyānukūlyamaya-bhaktitva-mananāt tasmai sārūpya-mokṣaṁ
vaikuṇṭhe eva dadau na tu svadhāmni vṛndāvane tad-bhaktes
tādṛśa-vaiśiṣṭyābhāvāt iti jñeyam \|\|39\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sārūpya-prāptau hetum
āha---yasya kṛṣṇasyāṅgaṁ śrī-mūrtis tasya **pratimā** pratikṛtiḥ
śrīr-**aṅga**-jagannāthādi-rūpā sāpi manāmayā manasā bhāvitā tatrāpi
**sakṛd** ekavāram evāntar-**āhitā** satī **bhāgavatīṁ gatiṁ dadau**
niraparādhebhyaḥ khaṭvāṅgādibhyaḥ sa **eva** nityātmā nitya-mūrtiś cāsau
sukhānubhūtiś cābhivyudas tam āyaś ceti paramaḥ svayaṁ prabhuḥ svayam
**eva** tad antaḥ praviṣṭa **kiṁ** **punaḥ** dadyād eveti arthaḥ \|
dhātrīveśa-mārtheṇa pūtanāyā dhātrī-padam
ivodara-praveśa-mātreṇāghasyāpi sārūpyaṁ svayaṁ prabhutve liṅgaṁ bodhyam
\|\|39\|\|

**\...**

**\|\| 10.12.40 \|\|**

**śrī-sūta uvāca---**

**itthaṁ dvijā yādava-deva-dattaḥ**

**śrutvā sva-rātuś caritaṁ vicitram \|**

**papraccha bhūyo'pi tad eva puṇyaṁ**

**vaiyāsakiṁ yan nigṛhīta-cetāḥ \|\|**

**śrīdhara-svāmī (bhāvārtha-dīpikā) :** yena śravaṇena **nigṛhītaṁ**
vaśī-kṛtaṁ ceto yasya saḥ \|\|40\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : yādava**-devena śrī-kṛṣṇena
**dattaḥ** parīkṣit \| svarātuḥ kṛṣṇasya **tad** **eva**
śrī-kṛṣṇa-caritam **eva** \| he **dvijā** iti \| hari-līlāmṛta-pānam
**eva** **dvijā**ti-dharma iti sambuddhi abhiprāyaḥ \|\|40\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : itthaṁ** svayam **eva**
śrī-bādarāyaṇinā kathayitum ārabhyamāṇāyā api kathāyā madhye
paramautsukyena mahā-rājo\'pṛcchad ity āha---**ittham** iti \|
**yādava**-devena śrī-bhagavatā datto brahmātrato rakṣitvā
pāṇḍavebhya\'rpitaḥ \| **yādava**-deveti pāṇḍavaiḥ saha sambandhaṁ ca
sūcayati \| ity ādayo bhūyaḥ praśne hetavaḥ \| vicitraṁ paramādbhutaṁ
**vaiyāsakiṁ** śrī-vyāsa-nandanam iti sarva-vedārtha-tattvābhijñātoktā
\| yad iti tair vyākhyātam \| tatra yena śravaṇeneti śrutveti asya
parāmaśārd iti,

yad vā, yena caritena nitarāṁ gṛhītaṁ prema-viśeṣāvirbhāvanena
paramotkaṇṭhayā pīḍitaṁ ceto yasya saḥ \| tathāpi praśne
hetuḥ---**puṇyaṁ** śubhāvaham iti tat pīḍāyās **tad** ekauṣadhatvād iti
bhāvaḥ \|\|40\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atrākasmāt sūta uvāceti tat
prasaṅge paramānandasya vaiśiṣṭyāt so'pi tatra tau tuṣṭāveti arthaḥ \|
yena caritena **nigṛhītaṁ** **tad** viyogamaya-premāvirbhāvena pīḍitaṁ
ceto yasya saḥ tathāpi praśne hetuḥ **puṇyaṁ** śubhāvaham iti tat
pīḍāyās **tad** ekauṣadhatvād iti bhāvaḥ \|\|40\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ 50\]:** kiṁ ca, **itthaṁ** **dvijā**
iti ity-ādi \| yena śravaṇena nitarāṁ gṛhītaṁ vaśīkṛtaṁ ceto yasya saḥ
\|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **dvijāḥ** **!**
**yādava**-devena uttarāyai yudhiṣṭhirāya vā **dattaḥ** parīkṣit svasya
rātā gṛhītā yaḥ śrī-kṛṣṇas tasya yena śravaṇena nitarāṁ **gṛhītaṁ**
vaśīkṛtaṁ ceto yasya saḥ \|\|40\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** he dvijñā !
**yādava**-devena kṛṣṇenāttarāyai **dattaḥ** parīkṣit svarātur
ātmapadasya tasya vicitraṁ **caritaṁ** **śrutvā** **tad** **eva**
**bhūyo'pi** **papracchuḥ** yac chravaṇena **nigṛhītaṁ** vaśīkṛtaṁ
**cetā** yasya saḥ \|\|40\|\|

**\...**

**\|\| 10.12.41 \|\|**

**śrī-rājovāca---**

**brahman kālāntara-kṛtaṁ tat-kālīnaṁ kathaṁ bhavet \|**

**yat kaumāre hari-kṛtaṁ jaguḥ paugaṇḍake'rbhakāḥ \|\|**

**śrīdhara-svāmī (bhāvārtha-dīpikā) : kālāntare** **kaumāre** **kṛtaṁ**
**paugaṇḍake** **kathaṁ** jñātvocur ity arthaḥ \|\|41.43\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ity artha iti \|
pūrva-kālikasya para-kālikatva-sambhavād iti bhāvaḥ \| **brahmann** iti
sarvajñatām āha \|\|41\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : kālāntara-kṛtaṁ**
pūrva-**kālīnaṁ** sadya-stanaṁ **kathaṁ** sambhavet, tad evāha---yad iti
\| etac ca durghaṭam iti bhavatāvagamyata eveti
sambodhayati---**brahman** sākṣād-veda-rūpeti \|\|41\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : kālāntara-kṛtaṁ** pūrva-kālīnaṁ
karma **tat** **kālīnaṁ** sadyaḥ kāla-dṛṣṭaṁ **kathaṁ** sambhavet ?
**tad** evāha---**yad** iti \| yat kaumārake hariṇā **kṛtaṁ** **tat**
**paugaṇḍa-kṛtam** iti **katham** ūcuḥ ? ṭīkāyāṁ ca **paugaṇḍake**
**kṛtam** iti **kathaṁ** jñātvocur ity anvayaḥ \|\|41\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : kālāntara-kṛtaṁ**
pūrva-kāla-niṣpāditaṁ karma tat-kālīnaṁ sadyaḥ kāla-dṛṣṭaṁ **kathaṁ
bhavet** ? tad evāha---yad iti \| **paugaṇḍake** adyaiva **hari-kṛtam**
idaṁ karmeti **katham** ūcur ity arthaḥ \|\|41\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kālāntara-kṛtaṁ**
pūrva-kāla-niṣpāditaṁ karma **tat-kālīnaṁ** sadyaḥ kāla-dṛṣṭaṁ **kathaṁ
bhavet ?** tad evāha---**yad** iti **\| paugaṇḍake** adyaiva
**hari-kṛtam** idaṁ karmeti **katham** ūcur ity arthaḥ \|\|41\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kālāntare pūrvakṛtaṁ
karma **tat-kālīnaṁ** sadyaḥ kāla-dṛṣṭaṁ **kathaṁ** **bhavet tad** evāha
yad iti \|\|41\|\|

**\...**

**\|\| 10.12.42 \|\|**

**tad brūhi me mahā-yogin paraṁ kautūhalaṁ guro \|**

**nūnam etad dharer eva māyā bhavati nānyathā \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** anāgatam atītaṁ ca
samyakpaśyanti yoginaḥ ity ukteḥ \| sarvaṁ varṇayituṁ bhavān
samarthostīty āha---he **mahā**-**yoginn** iti \| tat tasmād **brūhi**
yataḥ **paraṁ** **kautūhalam** āścaryam \| **etat** pūrva-kālikasya
paramālikatvam \| **anyathā** **māyāṁ** durghaṭa-ghaṭanāśaktiṁ vinā
\|\|42\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kathaṁ sambhavet ? tat
tat prakāram ity arthaḥ \| yataḥ paramaṁ **kautuhala**-mātrāsmākaṁ
śravaṇautsukyaṁ sandeho vā \| yad vā, **tat-kautuhalam** āścaryaṁ
**brūhi** vyutpādayeti arthaḥ \| mahogin \| parama-bhakti-yukteti
śrī-bhagavad-vṛtaṁ tavājñātaṁ na kiñcid astīti bhāvaḥ \|

nanu, parama-guhyam **etat ?** tatrāha---he **guro** ! upadeṣṭuḥ
kiñcid-gopyaṁ śiṣye nāsīti bhāvaḥ \| nūnaṁ vitarke niścaye vā \| **etat
kautuhalaṁ** teṣāṁ tādṛśa-vacanaṁ vā \| māyeti abhedoktir
atyanta-māyikatva-vivakṣayā \| **harer** iti māyayā
sarva-vicāra-haraṇābhiprāyeṇaiveti anya-**māyā** nirastā \| **tad**
**eva** draḍhyati---nānyatheti, tan**māyāṁ** vinā na sambhaved ity
arthaḥ, gopa-kumārāṇāṁ teṣāṁ bhramādi asmbhavāt \|\|42\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tad** iti kathaṁ sambhavet
**tat** prakāram ity arthaḥ \| **kautūhalaṁ** kautuka-janakam ity arthaḥ
\| **mahā-yogin** ! parama-bhakti-yukteti śrī-bhagavad-vṛttaṁ tayā
jñātaṁ na kiñcid astīti bhāvaḥ \|

nanu, parama-guhyam **etat** tatrāha---he **guro** ! upadeṣṭuḥ kiñcid
gopyaṁ śiṣye nāstīti bhāvaḥ svayam **eva** siddhāntaṁ tarkayati **etat**
teṣāṁ tādṛśaṁ darśana-bhānaṁ **māyā**-durghaṭa-ghaṭanī śaktiḥ **harer**
iti māyayā sarva-vicāra-haraṇābhiprāyeṇa eveti anya-**māyā** nirastā,
**tad** **eva** draḍayati-**nānyathā** tan**māyāṁ** vinā na sambhaved
ity arthaḥ \| gopa-kumārāṇāṁ teṣām anyato bhramādi asambhavāt \|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : harer** **eva** **māyā**
durghaṭa-ghaṭanā śakti nānyasya tatra **tad**-aśakteḥ \|\|42\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **māyā** durghaṭa-ghaṭaṇā
paṭīyasī śaktiḥ **harer** ity anya-**māyā-**nirastā yogamāyeti arthaḥ \|
tayaiva bhagavan-nitya-parijanānāṁ mohana-sambhavāt \|\|42\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : etad** **dharer māyā**
parāṁśarūpā yogo śaktir **bhavati** tayaiva tat-pārṣadānāṁ
moha-sambhavāt \|\|42\|\|

**\...**

**\|\| 10.12.43 \|\|**

**vayaṁ dhanyatamā loke guro'pi kṣatra-bandhavaḥ \|**

**yat pibāmo muhus tvattaḥ puṇyaṁ kṛṣṇa-kathāmṛtam \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kṣatra-**bandhavopīti
sambandhaḥ \| **yat** yataḥ \| śravaṇārtham atautsukyena **guruṁ**
protsāhayati---**vayam** iti \| bahutvaṁ bandhu-vargāpekṣayā
**kṣatra**-**bandhavaḥ** kṣatriyādhamā api etac cātyantavinayāt tatra
guṇa-viśeṣaṁ darśayati---tvatta iti \| he **guro** tvac chiṣyatvenaiva
dhanyāḥ kṛtārthāḥ viśeṣataś ca **tvattaḥ**
**kṛṣṇa**-**kathāmṛta**-pānena dhanyatarāḥ **muhuḥ** pānena ca
**dhanyatamā** ity arthaḥ \|\|43\|\| viśvanātha

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** śravaṇārtham ati
autsukyena guruṁ protsāhayati---**vayam** iti, bahutvaṁ
bandhu-vargāpekṣayā \| kiṁ vā, tac chiṣyatvādinātmano bahumānād api
**kṣatra-bandhavaḥ** kṣatriyādhamā api etac cātyanta-vinayāt **puṇyaṁ**
manojñaṁ tatra guṇa-viśeṣaṁ bodhayati \| tvatta iti he **guro !** tvac
chiṣyatvenaiva dhanyāḥ kṛtārthā viśeṣataś ca **tvattaḥ**
**kṛṣṇa**-**kathāmṛta**-paṇena dhanyatarāḥ, **muhur muhuḥ** pānena ca
**dhanyatamā** ity arthaḥ \|\|43\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** śravaṇārtham atyautsukyena
**guruṁ** protsāhayati---**vayam** iti bahutvaṁ bandhu-vargāpekṣayā api
kiṁ vā, tac chiṣyādinātmano bahutvam ānāt **kṣatra-bandhavaḥ**
kṣatriyādhamā api etac cātyanta-vinayāt **puṇyaṁ** manojñaṁ tatra
guṇa-viśeṣaṁ bodhayati---tvatta iti \| he **guro !** tvac chiṣyatvenaiva
dhanyāḥ kṛtārthāḥ viśeṣataś ca **tvattaḥ**
śrī-**kṛṣṇa**-kathāmṛta-pānena dhanyatarāḥ **muhuḥ** pānena ca
**dhanyatamā** ity arthaḥ \|\|43\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **guro** iti mama tvac
chiṣyatvāt brūyuḥ snigdhasya śiṣyasya guravo guhyam api uta \[bhā.pu.
1.1.8\] iti vidher avaśyavaktavyatvaṁ vyañjitaṁ pibāma iti
svāsakti-vyañjanayā svasya snigdhatvaṁ ca \|\|43\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** he **guroḥ !**
**kṣatra-**bandhavo'pi **vayaṁ** **dhanyatamāḥ** \|\|43\|\|

**\...**

**\|\|** **10.12.44 \|\|**

**śrī-sūta uvāca---**

**itthaṁ sma pṛṣṭaḥ sa tu bādarāyaṇis**

**tat-smāritānanta-hṛtākhilendriyaḥ \|**

**kṛcchrāt punar labdha-bahir-dṛśiḥ śanaiḥ**

**pratyāha taṁ bhāgavatottamottama \|\|**

**śrīdhara-svāmī (bhāvārtha-dīpikā) :** tena yaḥ **smārito'nantas** tena
**hṛtāni akhilendriyāṇi** yasya **sa** tathābhūto'pi kathañcil
**labdha**-**bahir-dṛṣṭiḥ** \| he **bhāgavatottamottama** ! he śaunaka !
\|\|44\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : hṛtāni** antarmukhī-kṛtāni
\| *tathā-bhūto'pi* hari-smṛty-antar-mukhendriyo'pi \| kathañcin mahatā
yatnena **kṛcchrād** uccaiḥ
karatāla-śaṅkha-bherī-dundubhi-niśānādi-vādya-yukta-kīrtanodghoṣair
bahula-prayāsena **labdha**-**bahir**-**dṛśir** jātendriya-bahir vṛttir
ity arthaḥ \| **punar** ity anena pūrvam api vāraṁ vāram īdṛśo jāto\'sti
iti bodhyate \| tatra tatraiva \"tāta\" iti vāraṁ vāraṁ sambodhanam ity
abhijñā āhuḥ \| tad-arthe śrī-parīkṣitā mahā-vyagreṇa satā nijāntike
tat-tad-vākyādi-śrī-kṛṣṇa-kīrtana-sāmagrī-śrī-janamejayato rakṣitāstīti
ākhyāyikā prasiddhā \| **śanair** iti tadānīm anuvartamānena
prema-bhareṇākrāntatvāt \| he **bhāgavatottamottama !** iti \|
parama-guhyam api śrotum arhartīti bhāvaḥ \| bhāgavatāḥ sādharaṇyena
hari-bhaktās tad uttamās tac-caritākarṇana-parās tad-uttamāḥ
paunaḥ-punyena tad viṣayakānuyogena śravaṇe'laṁ-buddhi-śūnyāḥ \|

> sāmānyena harau bhaktaḥ prokto bhāgavato budhaiḥ \|
>
> tad-īhā-śruti-saṁyuktā viprā bhāgavatottamāḥ \|
>
> muhur muhuḥ pṛcchati yo murāre
>
> līlāṁ samastāgha-harī prasaktaḥ \|
>
> sadā hy alaṁ dhīra-hito'tra vācyaḥ
>
> sa brāhmaṇo bhāgavatottamottamaḥ \|\| iti brahma-saṁhitokteḥ
> \|\|44\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : bādarāyaṇir** iti
pitṛ-nāmnollekhāt tasyāpi nandanatvena māhātmya-viśeṣaḥ sūcitaḥ \| ata
eva **tena** tadīya-praśna-viśeṣeṇa **smāritas** tat-tad-viśeṣeṇa
hṛdayaṁ prāpito'**nantaḥ**
śādvala-jemanādi-brahma-stūyamānatā-paryantānantaiśvarya-mādhurīkaḥ
kṛṣṇaḥ, tena **hṛtākhilendriyaḥ** prema-bhareṇa tad-eka-parisphūrtyā
līna-sarvendriya-vṛttir ity arthaḥ \| ayaṁ pramoda-mohānubhāvaḥ
pralayākhyaḥ kampa-pulakādivat prema-vikāra-viśeṣo jñeyaḥ \|

\"saṁsmārita\" iti kvacit pāṭhaḥ, tathāpi sa evārthaḥ \| sa ca
svāmy-asamattaḥ, cit-sukhasya **tu** sammataḥ \| **kṛcchrāt** uccaiḥ
kara-tāla-śaṅkha-bherī-dundubhi-niśāṇādi-vādya-yukta-kīrtanodghoṣaṇair
bahula-prayāsena **labdha**-**bahir**-**dṛśiḥ** jātendriya-bahir-vṛttir
ity arthaḥ \| **punar** ity anena pūrvam api vāraṁ vāram īdṛśo
jāto'stīti bodhyate \| tatra tatraiva \"tāta\" iti vāraṁ vāraṁ
sambodhanam ity abhijñāḥ āhuḥ, tad-arthaṁ śrī-parīkṣitā mahā-vyagreṇa
satā nijāntike tat-tad-vādyādi śrī-kṛṣṇa-kīrtana-sāmagrī
śrī-janamejayato rakṣitāstīty-ākhyāyikā prasiddhā \| **śanair** iti
tadānīm apy anuvartamānena prema-bhareṇākrāntatvāt \| he
**bhāgavatottamottama** ! iti tat-parama-guhyam api śrotum arhasīti
bhāvaḥ \| kvacit svāmy-asamatto dvitīyānta-pāṭhaś cit-sukha-sammataḥ \|
tataś ca prativacane hetur jñeyaḥ \|\|44\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** bādarāyaṇir badarikāśrame
mahā-tapasā śrī-vyāsāj jāta iti māhātmya-viśeṣaḥ sūcitaḥ \| ata eva tena
śrī-kṛṣṇa-kathā-rasikena śrī-parīkṣitā tadīya-praśna-viśeṣeṇa vā smārito
viśeṣato hṛdayaṁ prāpito'nanto'paricchinna-sukha-rūpaḥ kṛṣṇaḥ \|

yad vā, vakṣyamāṇa-vatsa-bālādi-rūpa-dhāraṇādinā **anantaḥ** \| yad vā,
sa śādvala-jemanādi-anirvacanīya-līlā-rasa-sindhuś cāsau **smāritaś** ca
yo'nanto'paricchinna-māhātmyaḥ śrī-kṛṣṇas **tena** **hṛtākhilendriyaḥ**
prema-bhareṇa tad-eka-parisphūrtyā līna-sarvendriya-bahir-vṛttir ity
arthaḥ \| ayaṁ pralayākhyaḥ kampa-pulakādivat prema-vikāra-viśeṣo jñeyaḥ
\|

\"saṁsmārita\" iti kvacit pāṭhaḥ, tatrāpi sa evārthaḥ \| **kṛcchrāt**
uccaiḥ
kara-tāla-śaṅkha-bherī-dundubhi-niśāṇādi-vādya-yukta-kīrtanodghoṣaṇair
bahu-prayāsena **labdha**-**bahir**-**dṛśiḥ** jātendriya-bahir-vṛttir
ity arthaḥ \| **punar** ity anena pūrvam api vāraṁ vāram īdṛśo
jāto'stīti bodhyate \| tatra tatraiva \"tāta\" iti vāraṁ vāraṁ
sambodhanam ity abhijñā āhuḥ, tad-arthaṁ ca śrī-parīkṣitā mahā-vyagreṇa
satā nijāntike tat-tad-vādyādi
śrī-kṛṣṇa-kīrtana-sāmagrī-śrī-janamejayato rakṣitāstīti ākhyāyikā
prasiddhā \| **śanair** iti tadānīm apy anuvartamānena
prema-bhareṇākrāntatvāt \| he **bhāgavatottamottama** iti
tat-parama-guhyaṁ śrotum arhasīti bhāvaḥ \| kvacit dvitīyānta-pāṭhas
tataś ca prativacane hetur jñeyaḥ \|\|44\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ 53) : anantaḥ** prakaṭita-pūrṇaiśvaryaḥ
śrī-kṛṣṇaḥ \| sarvadā tena smaryamāṇe'pi tasmin pratikṣaṇaṁ navyatvena
**tat**-smāriteti uktam \|\|44\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : anantaḥ** śādvala-jemānādikam
ārabhya brahmaṇaḥ stūyamāna-tātparyaṁ prakāśite anantaiśvarya-mādhurīkaḥ
\|\|44\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : kṛcchrāt** uccair
bhagavan-nāma-kīrtanodghoṣaiḥ tatratya-nārada-vyāsādi-muni-kṛtair
atiyatna-bharād ity arthaḥ \| he **bhāgavatottamottama** śaunaka !
\|\|44\|\|

iti sārārtha-darśinyāṁ harṣiṇyāṁ bhakta-cetasām \|

daśame dvādaśo\'dhyāyaḥ saṅgataḥ saṅgata satām \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tena** tat-praśnena
**smāritaḥ** smṛti-pathaṁ prāpito **anantaḥ**
śādvala-jemanādi-brahma-stūyamāna-tātparyantānanta-mādhuryaiśvarya
kṛṣṇa-snehena **hṛtākhilendriyaḥ** premṇā tad-eka-sphūrtyā
vilīna-sarvendriya-vṛttir iti jñāna-rūpaḥ prema-moho'bhūd iti bodhyam \|
**kṛcchrād** uccair bhagavan-nāma-kīrtana-śaṅkha-dundubhi-nāda-rūpāt
prayatnād ity arthaḥ \|\|44\|\|

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe śrī-sudarśana-
>
> sūrikṛta-śaka-pakṣīye dvadaśo'dhyāyaḥ \|

\|\|12\|\|

**\...**

(10.13)

## atha trayodaśo'dhyāyaḥ

### sabāla-vatsa-vṛnde brahmaṇāpahṛte śrī-kṛṣṇasya tat-tad-rūpeṇābdaṁ yathā-pūrvaṁ viharaṇaṁ brahmaṇo moha-bhaṅgaś ca\|

**\|\| 10.13.1 \|\|**

**śrī-śuka uvāca---**

**sādhu pṛṣṭaṁ mahā-bhāga tvayā bhāgavatottama \|**

**yan nūtanayasīśasya śṛṇvann api kathāṁ muhuḥ \|\|**

**śrīdhara-svāmī (bhāvārtha-dīpikā) :**

trayodaśe'harad brahmā vatsān pālāṁś ca māyayā \|

tadā tat-sarva-rūpo'bdaṁ kṛṣṇaḥ pūrvavad ācarat \|\|

**nūtanayasi** navyavat karosi \|\|1\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *pālān* gopān \| *tadā*
haraṇottara-kāle \| teṣāṁ sarveṣāṁ gopa-*vatsānāṁ* *rūpam* iva rūpaṁ
yasya saḥ, *abdam* iti \| kālādhvanor atyanta-saṁyoge iti dvitīyā \|
yāvad-varṣam ity arthaḥ \| *pūrvavat* yathā-pūrvaṁ līlāṁ *karoti* tadvad
ity arthaḥ \|

**mahā-bhāgyaṁ** vinā hari-kathāyāḥ praśno na sambhavatīti bhāvaḥ \|
asyaiva vivaraṇa-rūpaṁ **bhāgavatottame**ti kathaṁ me bhāgavatottamatvam
? tatrāha---**yad** iti \| yat yataḥ \| nūtanaṁ *karoṣi* **nūtanayasi**
tat karotīti ṇijantāc chatari \|\|1\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he **mahā-bhāga** ! iti
\| garbhe'pi tena śrī-bhagavato darśanāt \| he **bhāgavatottama** ! iti
tat-kathaika-rasikatvāt, tathā dviḥ sambodhanaṁ ca
śrī-kṛṣṇāviṣṭa-cittatvāt premṇaiva **yad** yasmāt **īśasya** sva-prabhoḥ
\|\|1\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** he **mahā-bhāga** ! iti
garbhe'pi tena bhagavato darśanāt \| janmāntaraṁ ca sarvatra
tat-parīkṣaṇādinā \| he **bhāgavatottama** ! iti !
tat-kathaika-rasikatvāt \| vastutas tu śrī-kṛṣṇāviṣṭatvāt premṇā tathā
dviḥ sambodhanam \| **yad** yasmāt īśasya sva-prabhoḥ \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

jemanaṁ vatsa-tat-pāla-haraṇaṁ brahma-mohanam \|

sva-bhūta-vatsa-viṣṇv-ādi-prādurbhāvas trayodaśe \|\|

viśvasya sṛṣṭy-ādi-vimohanādy-

aiśvaryaṁ yad-aṁśāṁśa-bhavaṁ sa kṛṣṇaḥ \|

viśvādi-sṛṣṭiṁ baladeva-mohaṁ

svaiśvaryam atraikṣayatātma-yonim \|\|

he bhāgavateṣūttama ! kathaṁ me **bhāgavatottama**tvam ?
tatrāha---**yad** iti \| **nūtanayasi** nūtanīkaroṣi **śrutāṁ muhur**
āsvāditām **api kathām** aśrutacarīm iva **karoṣī**ti kathāyām anurāgo
vyañjitaḥ \|\|1\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**

sa jagdhir vatsa-tat-pāla-hṛtir brahma-vimohanam \|

sva-bhūtād bhuta-vatsādi prākaṭyaṁ ca trayodaśe \|\|

**bhāgavatottama**tve hetur---**yad** iti \| asakṛc **chṛutām api
nūtanāṁ** manyasa ity arthaḥ \|\|1\|\|

**\...**

**\|\| 10.13.2 \|\|**

**satām ayaṁ sāra-bhṛtāṁ nisargo**

**yad-artha-vāṇī-śruti-cetasām api \|**

**pratikṣaṇaṁ navyavad acyutasya yat**

**striyā viṭānām iva sādhu vārtā \|\|**

**śrīdhara-svāmī (bhāvārtha-dīpikā) :** tathā hi, **sāra**-**bhṛtāṁ**
sāra-grahiṇām, **ayaṁ nisargaḥ** svabhāvaḥ \| ko'sau ? **acyutasya vārtā
śrutā** satī **pratikṣaṇaṁ sādhu navyavad** bhavatīti **yat** saḥ \|
**viṭānāṁ** straiṇānāṁ, **striyāḥ** kāminyā vārtā iva \| katham-bhūtānām
api **satām** ? yā acyuta-vārtā saivārtho yeṣāṁ tāni,
**vāṇī**-**śruti**-**cetāṁsi** tathā-bhūtānām **api** \|\|2\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : viṭo**'drau lavaṇe khiḍge
mūṣike khadire'pi ca iti medinī \| **striyā** iti,
parama-ghṛṇāspadasyāpi strī-padārtham **\|
nava-nava**-madhuratā-sphūrtāv anurāga eva kāraṇaṁ cen,
nitya-nūtanāyamānasya paramānandaika-rasasya śrī-bhagavataḥ, kim uteti
bhāvaḥ \|\|2\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** striyā viṭānām iva
sādhu-vārtā ity-ādi \| **acyuta-vārtā** ity āyāte, tac-carite **sādhv**
iti vraja-vihāra-param \| sādhvī asādhāraṇādbhūtā **pratikṣaṇaṁ
navyavad** yeṣāṁ, teṣāṁ **satām** **ayam** eva **nisargaḥ** svabhāvaḥ \|
tatra dṛṣṭāntaḥ---**striyā viṭān iva** striyā **vārtā,** yathā viṭānāṁ,
viṭānāṁ vā yathā striyāḥ \| ataḥ śrī-kṛṣṇe tathaivāsaktiḥ kāryā, sā
gopīnām eva \|\|2\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** aśrutaṁ ca nūtanayasīti,
kiṁ vaktavyam ? yato muhur muhuḥ śrutam api nūtayanayasīty etad ucitam
evety āha---**satām** iti \| kadācit kathañcit rasān na cyavata ity
**acyutaḥ,** tasyeti \| **tad-vārtāyā** api tādṛśatvam abhipretam \| ata
eva **sādhu** yathā syāt, tathā **navyavad** bhavati \| yadyapi navyaiva
bhavati, tathāpi pūrva-sevitatvād vati-pratyayaḥ \|
tad-eka-lāmpaṭya-mātrāpekṣayā dṛṣṭāntaḥ---**striyā** iti \|\|2\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** aśrutaṁ ca nūtanayasīti \|
kiṁ vaktavyaṁ ? yo muhur muhuḥ śrutam api nūtayanayasīty etad apy ucitam
evety āha---**satām** iti \| kadācit kathañcit kasmāccid api ca rasān na
cyavata ity **acyutaḥ,** tasyeti \| tad-vārtayā api tādṛśatvam
abhipretam \| ata eva **sādhu** yathā syāt, tathā **pratikṣaṇaṁ
navyavad** bhavati, svādu-vaiśiṣṭyenāpūrvavaj jāyate \|
tad-eka-lāmpaṭyāṁśaṁ dṛṣṭāntaḥ---**striyā** iti \| tad evaṁ
parama-ghṛṇāspadasyāpi strī-padārthasya nava-nava-madhuratā-sphūrtau
anurāga eva kāraṇaṁ cen nitya-nūtanāyamāna-paramānandaika-rasasya
śrī-bhagavataḥ kim uteti bhāvaḥ \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : satām** ity atra **navyavad** iti \|
pratyayenānurāga-tulyatvam eva darśitam \| sākṣād anurāge tu navyam eva
bhātīty arthaḥ \| tathāpi tasyāṅghri-yugaṁ navaṁ navaṁ \[bhā.pu.
1.11.34\] itivad iti bhāvaḥ \| **uta** vitarke idaṁ vicārayāma ity
arthaḥ \|\|2.7\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha bhagavat-kathāyāḥ
satata-śravaṇa-śraddhālutayā rājānam abhinandann āha---**satām ayam**
ity-ādi \| **sāra-bhṛtāṁ** sāra-grāhiṇāṁ **satāṁ** sādhūnām **ayam** eva
visargaḥ svabhāvaḥ \| ko'sau ? ity āha---**acyutasya** **pratikṣaṇaṁ**
**navyavad** yā **sādhu**-**vārtā** \| pratikṣaṇa-navyatve
dṛṣṭāntaḥ---kīdṛśānāṁ satāṁ **viṭānāṁ** vā ? **yad**-**arthāni**
yat-prayojanāni **vāṇī-śruti-cetāṁsi** yeṣāṁ, tathā-bhūtānām api
nirantara-guṇa-kathana-śravaṇa-cintana-tat-parāṇām **api** pratikṣaṇaṁ
navyavad ity aticitram \| etena dṛṣṭāntena bhagavad-viṣaya-rāgādhikyaṁ
hi sāra-bhṛtāṁ satāṁ sāhajikam \|\|2\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : sāra-bhṛtāṁ** sāra-grāhiṇām
ayaṁ **nisargaḥ,** **yad** yataḥ **acyutasya vārtā pratikṣaṇaṁ** kṣaṇe
kṣaṇe **sādhu** yathā syāt, tathā **navyavad** bhavati \| tṛṣṇādhikyād
apūrvavaj jāyate \| **yad-arthāni** acyuta**-**vārtā-prayojanāni,
**vāṇī-śruti-cetāṁsi** teṣāṁ, tathā-bhūtānām **api \|**
tad-eka-lāṁpaṭyāṁśe dṛṣṭāntaḥ\--**viṭānāṁ** kāmukānāṁ **striyā**
**vārtā** eva kāminī-katheva \|\|2\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : sāra**-grāhiṇāṁ **satām
ayaṁ nisargaḥ** svabhāvaḥ \| **yad** yasmād **acyutasya** **vārtā
pratikṣaṇaṁ navyavad** bhavati \| sāra-rūpāyāṁ tasyāṁ tṛṣṇātiśayād
apūrvavaj jāyate \| yad-arthāni yad-vārtā-phalakāni[^11]
**vāṇī**-**śruti-cetāṁsi** vāk-karṇa-manāṁsi yeṣāṁ, tādṛśānām **api** \|
tad-eka-lāmpaṭyāṁśe dṛṣṭāntaḥ**\--viṭānāṁ** kāmināṁ **striyās** taruṇyā
vārtā eva \|\|2\|\|

**\...**

**\|\| 10.13.3 \|\|**

**śṛṇuṣvāvahito rājann api guhyaṁ vadāmi te \|**

**brūyuḥ snigdhasya śiṣyasya guravo guhyam api uta \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : rājann** iti he buddhy-ādinā
prakāśamāna ! ejat-kathānakaṁ vakṣyamāṇaṁ boddhuṁ tvam arhasīti bhāvaḥ
\|\|3\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : śṛṇuṣva** ity-ādi \|
**api guhyam**, ayam arthaḥ---idam atiguhyam **\|** kutrāpi purāṇādau
nāsti \| **vadāmi** iti na ca me pitrāpi uktam,
yato'nukramaṇikādhyāye'pi na likhitam \| mayaivedaṁ jñāyate, tena te
**vadāmi** \| atiguhyaṁ cet tadā kathaṁ vadasi ? tatrāha---brūyuḥ
\[bhā.pu. 1.1.8\] ity-ādi \|\|3\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : avahitaḥ** sann iti
vakṣyamāṇasya parama-duravagāhatvāt \| **rājan !** he buddhī-ādinā
prakāśamānety arthaḥ \| **uta** iti prasiddhau hetau---vā \|\|3\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : avahitaḥ** sann iti,
vakṣyamāṇasya parama-duravagāhatvāt \| **rājan** he buddhī-ādinā
prakāśamānety arthaḥ \| **uta** iti vitarke, vayam idaṁ vicārayāma ity
arthaḥ \| atra śrī-bhagavati brahmaṇi ca yad asambhavaṁ bahu-vidham
evāścaryam āyāsyati, tat khalu na sarveṣāṁ subodham iti **guhyam** ity
uktam \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : uta** vitarke \| idaṁ vicārayāma ity
arthaḥ \|\|3\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** ity abhinandya
sac-**chiṣyaṁ** prati vātsalyādhikyād atirahasyam api
kathayati---**śṛṇuṣu** ity-ādi \| he **rājan** ! śṛṇuṣva \| kiṁ tat ?
ity āha---**apiguhyaṁ** guhyam api, yad **vadāmi** \| api guhyam ity
asyāyaṁ bhāvaḥ \| idaṁ kau api purāṇādau nāsti \| pitrāpi na kathitam
bhagavad-anugrahān mayaivedaṁ jñāyata \| iti vadāmīty uktam
apuruṣa-prayogaḥ \|

nanu, tarhi katham atiguhyaṁ prakāśayasīti-āha---brūyuḥ snigdhasya
śiṣyasya guravo guhyam api uta \[bhā.pu. 10.3.13-14\] ity adhyāya-dvaye
brahma-mohana-rūpa-līlā śrī-śukadevasyaivānubhūtā \|\|3\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

**\|\| 10.13.4 \|\|**

**tathāgha-vadanān mṛtyo rakṣitvā vatsa-pālakān \|**

**sarit-pulinam ānīya bhagavān idam abravīt \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tathā** pūrvokta-prakāreṇa,
bho vayasyā mama sakhīnāṁ bhavatām eva bhojana-yogyam etad iti bhāvaḥ \|
**pulinaṁ** toyāt sadyo nirgataṁ taṭam, toyotthitaṁ tat-pulinaṁ saikataṁ
sikatāmayam ity amaraḥ \|\|4\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tathā** tenokta-prakāreṇa
**aghāsura-vadana**-rūpān **mṛtyoḥ** **vatsān** **pālakāṁś** ca \|
**bhagavān** iti nijaiśarya-viśeṣa-prakaṭanārtham iti bhāvaḥ \| tac
cāgre vyaktaṁ bhāvi \|\|4\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tathā** tena prakāreṇa
**aghāsura-vadana**-rūpān **mṛtyoḥ vatsān** **pālakāṁś** ca,
**bhagavān** api \|\|4\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.13.5 \|\|**

**aho'tiramyaṁ pulinaṁ vayasyāḥ**

**sva-keli-sampan mṛdulāccha-bālukam \|**

**sphuṭat-saro-gandha-hṛtāli-patrika-**

**dhvani-pratidhvāna-lasad-drumākulam \|\|**

**śrīdhara-svāmī (bhāvārtha-dīpikā) :** bhojana-vidhānāya **pulinaṁ**
stauti---**aho** iti \| svīyānāṁ **kelīnāṁ saṁpado** vidyante yasmiṁs
tat \| **mṛdulā-acchā-vālukā** yasmiṁs tat \| kiṁ ca, **sphuṭad**
vikasat **saraḥ** \| saroja-bāhulyenopacārataḥ sara eva vikasad ity
uktam \| tasya **gandhas** tena **hṛtā** ākṛṣṭā alayaḥ **patriṇaś** ca
ye teṣāṁ, ke udake **dhvanayas** teṣāṁ, **pratidhvānās** tair **lasanto
drumās** tair **ākulaṁ** vyāptam \|\|5\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *vidhānaṁ* karaṇam \|
**sampado**'tra tṛṇa-kaṇṭaka-śarkarā-rāhitya-rūpā jñeyāḥ \| **kelīnāṁ**
krīḍānām \| anyad āha---**patriṇaḥ** pakṣiṇaḥ \| kaṁ śiro-bunoḥ iti
viśvaḥ \|\|5\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he **vayasyā** ! iti
śīghra-bhojanārthaṁ snehaṁ janayati \| yad vā, mama sakhīnāṁ bhavatām
eva bhojana-yogyam etad iti bhāvaḥ \| tad eva darśayati---**sveṣāṁ
keleḥ** paṅkti-bhojana-nṛtya-niyuddhādi-krīḍāyāḥ **sampat** sampattir
yābhyas tathā-bhūtā \| **mṛdula-accha**-**vālukā** yasminn ity
upaveśa-sukhaṁ, **sphuṭat-saro-gandha** iti bhojane\'pekṣaṁ dhūpavat
saugandhyam, etena śarat-kāle lakṣyate \| tathā gītam iva
bhramarādi-dvani-vilāso bhojana-pātraṁ ca padma-patrādikam \| śarat
tāpa-nivāraṇārthaṁ ghana-vṛkṣa-cchāyā iti sukha-bhojana-sāmagrī darśitā
\|\|5\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** he **vayasyā** ! iti, mama
sakhīnāṁ bhavatām eva bhojana-yogyam etad iti bhāvaḥ \| tad eva
darśayati---sveṣāṁ **keleḥ** paṅkti-bhojana-niyuddhādi-krīḍāyāḥ
**sampat** sampattir yābhyas tathā-bhūtā \| **mṛdula-accha**-**vālukā**
yasminn ity upaveśa-sukhaṁ,**sphuṭat-saroja**-**gandha** iti
bhojanāpekṣyaṁ dhūpavat-saugandhyam, etena śarat-kālo lakṣyate \| tathā
gītam iva bhramarādi-**dhvani**-vilāsaḥ bhojana-pātraṁ ca
padma-patrādikam \| suvāsita-śītalāccha-jalaṁ ca
śarat-tāpa-nivāraṇārtha-ghana-vṛkṣa-cchāyā ceti sukha-bhojana-sāmagrī
darśitā \| tatra **pratidhvana** iti paryantaḥ saptamyany apadārtho
bahuvrīhiḥ **lasad-drumākulam** iti, tat-puruṣaḥ tayoḥ karmadhārayo
jñeyaḥ \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhojanārthaṁ tad ucitaṁ
sthalaṁ stauti---**aho** iti \| **sva-kelīnāṁ** bahu-paṅktimad
bhojana-krīḍānāṁ **sampado** yatra tad iti, sthāna-vistīrṇatvaṁ \|
**mṛdulā acchā bālukā** yatra tad ity upaveśa-sukhaṁ
praphulla-bahula-sarojavatvāt, **sphuṭataḥ** sarasaḥ eva gandhena
**hṛtā** ākṛṣṭā alayaḥ **patriṇaś** ca yeṣāṁ, ke udake dhvanayas teṣāṁ,
**pratidhvanās** tair **lasanto drumās** tair ākulaṁ vyāptam iti,
bhojanāpekṣaṇīya-dhūpādi-saurabhya-vīṇādi-vādya-suvāsita-śītala-jala-snigdha-cchāyādi-sāmagrī
darśitā \|\|5\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sajag dhi-yogyaṁ sthalaṁ
stauti **aho**---iti \| **sva-kelīnāṁ** bahu-paṅktika-bhojana-krīḍānāṁ
**sampado** yatra tad iti, sthalasya vistīrṇatvam uktam \| **mṛdula**
ity-upaveśa-saukhyaṁ vikaca-bahu-padmaśālitvāt **spuṭato** vikaśataḥ
**saraso** **gandhena-āhṛtā** āṛṣṭā alinaḥ **patriṇaś** ca teṣāṁ, ke
jale **dhvanayas** teṣāṁ **pratidhvānās** tair, **lasanto drumās** tair
ākūlam iti sa-jagdhyavekṣya
dhūpādi-saurabhya-vīṇādi-vāditraśītala-chāyādi-sampattir darśitā
\|\|5\|\|

**\...**

**\|\| 10.13.6 \|\|**

**atra bhoktavyam asmābhir divā rūḍhaṁ kṣudhārditāḥ \|**

**vatsāḥ samīpe'paḥ pītvā carantu śanakais tṛṇam \|\|**

**śrīdhara-svāmī (bhāvārtha-dīpikā) : divā rūḍhaṁ** velātītety arthaḥ
\|\|6\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : atra** puline \| **divā**
avyayaṁ divase \| tena samāsaḥ \| **dinam** ārūḍham etad *arthaḥ* \|
svāmi-caraṇaiḥ sphuṭitārthāntaroktyā \| he **kṣudhārditāḥ** **!
carantu** bhakṣayantu **tṛṇam** ity ekatvaṁ sāmānyābhiprāyeṇa \|\|6\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he **kṣudhārditāḥ** ! yad
vā, yataḥ **kṣudhārditā** vayam, tatra hetuḥ---**divā rūḍham**
agham-tuṇḍāntaḥ-praveśādīnā vilambāpatteḥ \| yad vā, **vatṣanāṁ**
viṣeṣaṇam, ato na nija-bhojana-sakhārtham **atra** nirudhya-rakṣyāḥ,
kintu caranti-ity arthaḥ \| **śanakar** iti jala-pānenāpy āyitatvāt \|
yad vā, asmat sukha-bhojana-siddhy artham adhunā samīpe śanakaiś
**carantu \|** paścād yatheṣṭaṁ cariṣyanty eva, ato\'traivāntike
nirudhyatām iti bhāvaḥ \|\|6\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** he **kṣudhārditāḥ !** yad vā,
yataḥ kṣudhārditā vayaṁ tatra hetuḥ---**divā rūḍhaṁ**
agha-tuṇḍāntaḥ-praveśādinā vilambāpatteḥ \| yad vā,
kṣudheti-**vatsānāṁ** viśeṣaṇam ato na nija-bhojana-sukhārtham \|
**atra** nirudhya rakṣyāḥ kiṁ tu **caranti** ity arthaḥ \| **śanakair**
iti jala-pānenāpi āyitatvāt \| yad vā, asmat sukha-bhojana-siddhy artham
\| adhunā samāṁpe **śanakaiś** **carantu** \| paścād-yatheṣṭaṁ
cariṣyanty eva ato'traivāntike nirudhyantām iti bhāvaḥ \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : divā rūḍhaṁ** divakara
ūrddhvākāśam ārūḍha ity arthaḥ \|\|6\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : divā rūḍham** iti
madhyāhvam abhūt ity arthaḥ \|\|6\|\|

**\...**

**\|\| 10.13.7 \|\|**

**tatheti pāyayitvārbhā vatsān ārudhya śādvale \|**

**muktvā śikyāni bubhujuḥ samaṁ bhagavatā mudā \|\|**

**śrīdhara-svāmī (bhāvārtha-dīpikā) : ārudhya** saṁrudhya, **śādvale**
harita-tṛṇe deśe \|\|7\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yac chrīmatoktaṁ tat
tathāstvity uktvā \| **arbhā** bālāḥ \|\|7\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tathā** evam eveti tad
uktaṁ saṁślāghyeti arthaḥ \| **śādvale**---śarat
kālīn-śrī-vṛndāvana-svabhāva-sampatter harite tṛṇa-pradeśe, **ārudhya**
samyak ruddhā \| śadvala ity agre\'py anuvartanīyaṁ, śādvala-jemanaṁ ca
\[bhā.pu.10.14.60\] iti vakṣyamāṇatvāt \| yad vā, śādvalāntike jemanaṁ
śādvala-jemanam iti madhya-pada-lopaḥ \| prāyo bālukāmaya-pradeśa eva
vakṣyamāṇa-tad bhojana-pātrāpekṣaṇāt \| evaṁ sati śādvala ity asya
pūrva-naivānvayaḥ \| **śikyāni** sva-sva-gṛhāt prātar ānītāni \|
**muktyā** ity aghodarāntaḥ-praveśe\'pi śrī-**bhagavat** prabhāveṇa
bālakādīnām iva teṣām apy avaikalyāt \| yad vā, śikyāni vṛkṣādau nyasya
svayam eva tad udare yayuḥ, karatāḍanair yayuḥ \[bhā.pu.10.12.24\] ity
uktvāt \|\|7\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tathā** evam iveti tad uktaṁ
saṁślādhya ity arthaḥ \| **śādvala** ity-agrepy-anuvartanīyaṁ,
śādvala-jemanaṁ \[bhā.pu.10.14.60\] ceti vakṣyamāṇātvāt, **śādvalaṁ**
cātra sūkṣma-dūrvāmayatvam eva jñeyaṁ \| **śikyāni** sva-sva-gṛhāt
prātar ānītāni **muktvā** ity aghodarontaḥ-praveśataḥ purastād eva tāni
krīḍā-saukaryāya vṛkṣāgre dhṛtānīti jñeyaṁ \| kim vā, aghodarāntaḥ
praveśe'pi śrī-**bhagavat** prabhāveṇa bālakānām iva teṣām evaikalyaṁ
jñeyam \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : śādvale**
harita-tṛṇa-bahula-deśe **āruddha** iti teṣāṁ, tat tṛṇa-lobhād
devān-yatra gamanāsārthyam ananāt \|\|7\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : śādvale**
harita-tṛṇa-pracure deśe **ārudhya** iti, tat-tṛṇa-lobhena tato'nyatra
gamanām ananāt \|\|7\|\|

**\...**

**\|\| 10.13.8 \|\|**

**kṛṣṇasya viṣvak puru-rāji-maṇḍalair**

**abhyānanāḥ phulla-dṛśo vrajārbhakāḥ \|**

**sahopaviṣṭā vipine virejuś**

**chadā yathāmbhoruha-karṇikāyāḥ \|\|**

**śrīdhara-svāmī (bhāvārtha-dīpikā) :** tadā te **virejuḥ** \|
**kṛṣṇasya** **viṣvak** paritaḥ \| **puru**-**rāji**-**maṇḍalair**
bahubhiḥ paṅkti-maṇḍalaiḥ saha nairantaryeṇopaviṣṭāḥ \|
śrī-kṛṣṇābhimukhāni-**ānanāni** yeṣāṁ te \| **phulla**-**dṛśo**
vikasita-nayanāḥ \| kamala-**karṇikāyāḥ** paritaḥ patrāṇi yatheti
\|\|8\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yadā bubhujus *tadety*
arthaḥ \| *paritaḥ* sarvataḥ \| **abhyānanāḥ** premṇā
sarva-sāmmukhya-spṛhāvato bhagavataḥ satya-saṅkalpatā
śaktyaivodgāritenācintya-vaibhavena niṣpāditānāṁ mukhādy-aṅgānāṁ
prati-dikṣu prakāśāt \| *kṛṣṇasyābhimukhe* sannihita-paṅktau vayam eva
vartāmahe'nye tu vyavahita-paṅktiṣu pārśvataḥ pṛṣṭhataś copaviṣṭā iti
sarva evābhimānavanta ity arthaḥ \| tena ca, sarvataḥ pāṇi-pādaṁ tat
sarvo'kṣi-śiro-mukham \[gītā 13.4\] iti śruty-artho darśitaḥ \|
**chadāḥ** patrāṇi \| *yathā* kañja-**karṇikāyāḥ** parito militībhūya
tiṣṭhanti tathety arthaḥ \|\|8\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : kṛṣṇasya** ity-ādi \|
**abhyānanā** abhimukham ānanaṁ yeṣām, vastu-mahimnā śrī-kṛṣṇa
evābhimukhaḥ sarveṣām \| te tu tathā na jānanti \| teṣāṁ mate mamaivāyam
abhimukha eṣa iti \| vastu-mahimā tu, sarvataḥ pāṇi-pādaṁ tat
sarvato'kṣi-śiro-mukhaṁ \[gītā 13.4\] iti praty-aṅgasyaiva
vyāpakatva-rūpaḥ \|\|8.10\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : abhānanā**
śrī-kṛṣṇābhimukhā ata eva **phulla-dṛśa** iti, sarveṣām eva
śrī-**bhagavan** mukhāvalokanaṁ tathā \| teṣāṁ prīty arthaṁ
sarvābhimukhatvena śrī-bhagavato\'pi nijaiśvarya-viśeṣa-prakaṭanaṁ
jñeyam \| **vipine**\'pi viśeṣato rejur aśobhantaḥ \| yad vā, **vipine**
śrī-vṛndāvana iti viśeṣa-śobhā yogyatoktā \|\|8\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : abhyānanāḥ** abhi
śrī-**kṛṣṇasya** saṁmukha ānanaṁ yeṣāṁ te, ata eva **phulla**-**dṛśaḥ**
\| tac ca tat prīty-artham acintya-śaktyaiva \| **vipine** śrī-vṛndāvane
iti viśeṣa-śobhā yogyatoktā \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : abhyānanāyaḥ**
śrī-kṛṣṇa-sammukha-mukhā ity arthaḥ \| anyathā **phulla-dṛktvaṁ** na
syāt \| acintyā śaktiś ceyam \|\|8\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha
brahma-mohana-līlā-kathanopakrama-prāpta-bhagavad-vanya-bhojana-līlāṁ
darśayati---**kṛṣṇasya** viṣvag ity-ādi \| **viṣvak** sarvataḥ
**kṛṣṇasya-abhyānanā** abhimukham ānanaṁ yeṣāṁ tathā-bhūtāḥ santaḥ \|
**puru**-**rāji**-**maṇḍalaiḥ** puravo bahvyo yā rājayaḥ śreṇayas tāsāṁ,
maṇḍalair maṇḍalākāra-nānā-paṅktibhir upaviśya **vraja-arbhakā** rejur
ity anvayaḥ \|

antar maṇḍalam ekaṁ tad-bahir anyat, tad-bahir anyad iti krameṇa bahūni
rāji-maṇḍalānīti mantavyam \| **phulla**-**dṛśaḥ**---mamaivāyaṁ sammukha
iti manyamānāḥ sarva eva harṣotkarṣeṇa praphulla-nayanāḥ---etena
bhagavataḥ śrī-**kṛṣṇasya** vastu-svabhāvād avyavahitatvam anāvṛtatvaṁ
sarvābhimukhatvaṁ ca vyāpakatvāt \| **sahopaviṣṭā** iti ca sarveṣāṁ
nikaṭa evopaviṣṭatvāt tathātvam \|\|8\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** teṣāṁ
bhojanopaveśa-paripāṭīm āha---**kṛṣṇasya** **viṣvak** paritaḥ
**puru**-**rāja-maṇḍalaiḥ** supāṁ supa iti tṛtīyā bahuṣu
paṅkti-**maṇḍaleṣu**-ity arthaḥ \| **abhyānanāḥ** premṇā
sarva-sāmmukhya-spṛhāvato bhagavataḥ satya-saṅkalpatā
śaktyaivodbhāvitena acintya-vaibhavena niṣpādita mukhādy-aṅgānāṁ
sarvadikṣu prakāśāt \| kṛṣṇasyābhimukhe sannihita-paṅkau vayam eva
vartāmahe, anye tu vyavahita-paṅkiṣu pārśvataḥ pṛṣṭhataś copaviṣṭā iti
sarva evābhimānavanta ity arthaḥ \| tena ca, sarvataḥ pāṇi-pādaṁ tat
sarvato\'kṣi-śiromukham \[gītā 13.4\] ity artho \| darśitaḥ **saha**
nairantaryeṇopaviṣṭāḥ **chadāḥ** patrāṇi yathā \| kamala-**karṇikāyāḥ**
parito milatī-bhūya bahu-paṅktiṣu tiṣṭhanti tathety arthaḥ \|\|8\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** teṣāṁ
sa-jagdhy-upaveśa-paripāṭīm āha---**kṛṣṇasya** **viṣvak** paritaḥ
**puru-rāji**-**maṇḍalair** bahuṣu paṅki-maṇḍaleṣu vyatyayābahulam iti
tṛtīyā \| tasya **abhyānanāḥ** **vraja-arbhakāḥ** **saha** nairastar
yeṇopaviṣṭā **virejuḥ** \| abhyānanā iti tat-premavaśyatayā
sarva-sāmmukhyam icchati \| kṛṣṇe tad icchānugatayā satya-saṅkalpatayā
tan-mukhādy-aṅgānāṁ sarvadikṣu prakāśāt tena ca---

> sarvataḥ pāṇi-pādas tat sarvatokṣi-śiromukham \|
>
> sarvataḥ śaktimal-loke sarvam āvṛtya tiṣṭhatīti \|\| \[gītā 13.4\]

śruty-arthaḥ pratyakṣo'bhūt, tatra dṛṣṭāntaḥ
**yathā-ambhoruha**-**karṇikāyāḥ** ācchadāḥ patrāṇi parito militāni
bhūtvā, tad ābhimukhyena babhuṣu paṅkti-maṇḍaleṣu tiṣṭhanti tadvat
\|\|8\|\|

**\...**

**\|\| 10.13.9 \|\|**

**kecit puṣpair dalaiḥ kecit pallavair aṅkuraiḥ phalaiḥ \|**

**śigbhis tvagbhir dṛṣadbhiś ca bubhujuḥ kṛta-bhājanāḥ \|\|**

**śrīdhara-svāmī (bhāvārtha-dīpikā) :** **puṣpais** tad-**dalaiḥ**,
anyaiś **ca** **patraiḥ** **kṛtāni bhājanān**i yais te \|\|9\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : aṅkurair** dūrvādibhiḥ \|
**phalaiḥ** kārīrādibhiḥ, **patrādibhir bhājana**-nirmāṇaṁ bālānāṁ
pratyekāpūrvacaraṇā kautukecchay eveti jñeyam \|\|9\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : kecid** iti sarvair apy
anveti \| ata eva punar uktam **puṣpādi**-bhojana-pātrāṇāṁ vaicitrī
bālakānāṁ kautukānāṁ kautuka-svabhāvena
sva-sva-roḍhi-kaudanādi-bhojya-vaicitry apekṣayā vā \|\|9\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : kecid** iti punar uktyā,
**puṣpair** ity-ādibhiḥ \| pratyekam anvayaṁ bodhayati \| anyathā
samuccayo'pi budhyeta, **puṣpādi**-bhojana-pātrāṇāṁ vaicitrī-bālakānāṁ
pratyekāpūrva-racanā-kautukecchayā
sva-sva-roṭikodanādi-yoga-vaicitryāpekṣayā vā \|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : kecid** dvayaṁ sarvatra
pṛthag-anvayārtham \|\|9\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : kecid** iti **puṣpādibhiḥ**
sva-sva-**bhājana**-nirmāṇaṁ bālakānāṁ
pratyekāpūrva-racanā-kautukecchyaiveti jñeyam \|\|9\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : puṣpādibhiḥ**
**kṛta**-bhājanā iti, pratyekāpūrva-bhājana-racanā cāturyātiśayāt
\|\|9\|\|

**\...**

**\|\| 10.13.10 \|\|**

**sarve mitho darśayantaḥ sva-sva-bhojya-ruciṁ pṛthak \|**

**hasanto hāsayantaś cābhyavajahruḥ saheśvarāḥ \|\|**

**śrīdhara-svāmī (bhāvārtha-dīpikā) : ruciṁ** svāda-viśeṣam \|
**abhyavajahrur** bubhujire \| **saha-īśvarāḥ**
śrī-kṛṣṇa-sahitāḥ\|\|10\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : saha-īśvarāḥ** sa-*kṛṣṇā*
eva, **sarve** **sva-sva-bhojyasya** sva-sva-gṛhānītānna-vyañjanādeḥ
*svādaṁ* **darśayanta** \| svīya-vaṭika-śāka-rasālādikaṁ svayaṁ
kiñcid-bhuktvā svādanam anubhūya bho sakhe, kṛṣṇa bhoḥ śrīdāman bhoḥ
subala paśyata \| madīya-vaṭikādikaṁ kīdṛśaṁ svādv iti \|
sva-bhakṣya-pātrād uddhṛtya kṛṣṇādīnāṁ hasteṣu dadānās tāṁs tad-āsvādam
anubhāvayanta ity arthaḥ \| **hasanto hāsayanta** iti,
jātīmālaty-ādi-puṣpāṇi vaṭikāntare lakṣitāny-aparyayitvā bho sakhāya,
etā atisvāduttamā vaṭikā āsvādayatety ukti-viśvāsāt, sa-spṛhaṁ gṛhītvā
tān bhujānān kaṭūkṛta-mukhān dṛṣṭvā hasanto hāṣayantaḥ **\| ca**-kārāt
taiḥ tāḍhyamānāś ca \|\|10\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : pṛthak** bhojya-bhedena
rasa-gandhādi-bhedena **ca** nānā-prakārakāṁ **sva-sva-bhojyasya ruciṁ**
svādutā-viśeṣaṁ tasmin prītiṁ vā **darśayanto** \| mukha-bhaṅgyādinā
sākṣātkārayanta iva, ataḥ svayaṁ **hasanto**\'nyāś **ca hāsayantaḥ**
ruci-darśanaṁ ca prāyaḥ śrī-bhagavat svīkārārtham eva \| ata eva
**saha-īśvarā** iti śrī-bhagavān api tair eva miṣṭa-miṣṭaṁ parīkṣya
kiñcit kramaśo yugapad vā, samarpyamāṇaṁ tathaiva bubhuja ity arthaḥ
\|\|10\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : pṛthak** **bhojya**-bhedena
rasa-gandhādi-bhedena **ca** nānā-prakārikāṁ **sva-sva-bhojyasya ruciṁ**
svādutā-viśeṣaṁ darśayantaḥ \| mukha-bhaṅgyādinā sākṣāt kārayanta iva,
ataḥ svayaṁ **hasantaḥ**, anyāṁś **ca hāsayantaḥ** \| yady api
sva-sva-gṛhād ānītāni bhojyādi parīkṣārthaṁ sarveṣāṁ sarveṣv eva
pariveṣitāni, tathāpi sva-sva-gṛhānīta-bhojyānām eva svādv atiriktaṁ
pṛthak pṛthak jñāpayāmāsur yad artham \| eva pūrva-dine militvā
vanya-bhojanāya saṅklṛptavanta iti bhāvaḥ \| **ruci**-darśanaṁ **ca**
prāyaḥ śrī-bhagavat svīkārārtham eva, ata eva **saha-īśvarā** iti
śrī-bhagavān api \| tair evam iṣṭam iṣṭaṁ parīkṣya kiñcit kiñcit kramaśo
yugapad vā samarpamāṇaṁ bubhuja ity arthaḥ \|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : saha-īśvarāḥ** sa-kṛṣṇā eva
**sarve** **sva-sva-bhojyasya** sva-sva-gṛhānītasya
bhakṣyasyānnavyañjanādeḥ **ruciṁ** rocakatāṁ darśayantaḥ \|
svīya-vaṭaka-rasālādikaṁ svayaṁ kiñcid-bhuktvā āsvāda-viśeṣam anubhūya,
bho sakhe ! bho kṛṣṇa ! bho śrī-dāman ! bho subala ! paśyata paśyata
madīya-vaṭakādikaṁ kīdṛśaṁ svādv iti \| sva-bhakṣya-pātrāt tad-gṛhītvā
kṛṣṇādīnāṁ hasteṣu dadānās tāṁs tad āsvādam-anubhāvayanta ity arthaḥ \|
**hasanto hāsayanta** iti jātīmālaty-ādi-puṣpāṇi vaṭakāntare vā,
alakṣitam arpayitvā bhoḥ sakhāyaḥ ! etān atisvādutamān vaṭakān
āsvādayatety ukti-viśvāsāt, sa-spṛhaṁ gṛhītvā tān bhuñjānān
kaṭukṛta-mukhān dṛṣṭvā hasanto hāsayantaś **ca**-kārāt taiḥ,
saharṣa-kautukaṁ tāḍyamānāḥ palāyamānāś ca \|\|10\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sakhyātiśayāt sarveṣām
eka-bhāvatām āha­---**sarve** iti \| **saha-īśvarāḥ** sa-kṛṣṇā eva sarve
**sva-sva-bhojyānāṁ ruciṁ** rocakatāṁ darśayantaḥ \| svayaṁ kiñcid
bhuktvāti svādutāmanubhūya tat tat kṛṣṇādibhyaḥ pradāyatām
anubhāvayantaḥ ity arthaḥ \| **hasanto hāsayantaś ca** iti, vaṭakākārān
puṣpa-kandukān-alakṣitaṁ dadānā hāsayantaḥ \| paścāt saharṣa-kautukaṁ
tais, tābhyam ānāścety arthaḥ \| atra īśvarasya harer bhojyāni
tan-mātrāpreṣitāni citra-vihaṅgikābhir nibaddha-pada-śikyābhir anugair
ānītāni bhūrīṇīti bodhyam aucityāt \| tasya tat-parikarāṇāṁ ca tāni
bhojyāni rasa-rūpāṇy eva---

> gandha-rūpaṁ svādu-rūpaṁ dravyaṁ puṣpādikaṁ ca yat \|
>
> heyāṁśa-nāmamānāś ca rasa-rūpaṁ bhavec ca tad \|\| iti
> hayaśīrṣa-pañcarātrāt \|

cid-ānandaṁ jyotiḥ param api tad āsvādyam api ca \[bra.saṁ. 5.55\] iti
brahma-saṁhitokteś ca, tathā ca parākhya-śakti-siddhāni tāni rūpādivad
mojyānīty asārāṁśa-śaṅkāvyudāsaḥ \|\|10\|\|

**\...**

**\|\| 10.13.11 \|\|**

**bibhrad veṇuṁ jaṭhara-paṭayoḥ śṛṅga-vetre ca kakṣe**

**vāme pāṇau masṛṇa-kavalaṁ tat-phalāny aṅgulīṣu \|**

**tiṣṭhan madhye sva-pari suhṛdo hāsayan narmabhiḥ svaiḥ**

**svarge loke miṣati bubhuje yajña-bhug bāla-keliḥ \|\|**

**śrīdhara-svāmī (bhāvārtha-dīpikā) :** **yajña-bhug** api teṣu
**bubhuje** \| **bālānām** iva **kelir** yasya saḥ \| tad
āha---udara-vastrayor **madhye** **veṇuṁ** **bibhrad** dadhad iti,
sarvatra sambadhyate **vāma** iti, **kakṣa**-pāṇyor viśeṣaṇam \|
**masṛṇaṁ** snigdhaṁ dadhyodana-**kavalam** \| **tad**-ucitāni bilvām
alakādi-**phalāny** **aṅguli**-sandhiṣu \| karṇikeva sarvābhimukho
madhye **tiṣṭhan**, svasya parita upaviṣṭān suhṛdaḥ **svair**
**narmabhiḥ** parihāsa-vākyaiḥ \| **svarge** svarga-nivāsini jane-miṣaty
āścaryeṇa paśyati sati **loke** jana-madhye bubhuje \|\|11\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** aho gopa-bhāgyaṁ yato
**yajña,** ati-pavitratā-sampāditānnaṁ yo **bhukte**, sa teṣu
**bubhuje** iti bhāvaḥ \| cikkaṇaṁ masṛṇaṁ snigdham ity amaraḥ \| *tad
ucitāni* yopa-yogyāni \| **aṅguli-**bandhanārhāṇy alpānīty arthaḥ
\|\|11\|\| atra viśvanātha

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : tat**-**phalāny**
**aṅgulīṣv** ity-ādi \| kṛta-sandhānopadaṁśa-rūpa-phalāni \|\|11\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atha **bālakaiḥ** saha
śrī-bhagavato bhojana-krīḍām uktvā viśeṣeṇa tasya tām āha---**bibhrad**
iti \| **tat** **phalāni masṛṇāni** lavalī-śuṣṭhi-śāka-vidvādīni \|
svasya parito vartamānān iti sarveṣām abhimukhatām eva susādhayati \|
**svair** asādhāraṇair iti bhojana-vidhi-viśeṣeṣaḥ sarvaḥ śrī-brahmaṇaḥ
kautukāya nija-bālya-keli-mādhurī-svabhāvād eva vā \| **svarge**
**loke** sarveṣu svarga-loka-vāsiṣu \| **yajña**-**bhug** api
laukika-bālavat kelir yasyeti, paramāścaryeṇa **miṣati** paśyati sati \|
yad vā, a**yajña**-**bhuk** vividha-prayatnato yajña-bhāgam api yo na
bhuṅkte saḥ \| **bāleṣu** **kelir** bhojana-madhya eṣa tair ekaikaśaḥ
sahaiva vā, parīkṣya samarpyamāṇasya bhojasya
sa-**narma**-grahaṇa-ślāgha-na-nindana-bhojana-mukha-bhaṅgī
hāsanādi-krīḍā yasya saḥ \| evaṁ bhojane
sarvābhimukhataiśvarya-viśeṣeṇa, tathā
**veṇu**-ādi-dhāraṇa-**paripāṭy**-ūrdhāvasthādi bālya-līlā-viśeṣeṇa
**ca** bhagavattā viśeṣa-prakaṭanaṁ pūrvavad ūhyam \|\|11\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atha **bālakaiḥ** saha
śrī-bhagavato bhojana-krīḍām uktvā \| tebhyo viśeṣeṇa tasya tām
āha---**bibhrad** iti \| **tat** **phalāni**
**masṛṇa**-**kabala-**ucitopakaraṇāni
nimbu-sandhita-lavalī-karīra-phala-prabhṛtīni **svaiḥ** asādhāraṇaiḥ \|
**svarge** **loke** sarveṣu svar-loka-vāsiṣu **yajña**-**bhuk**
uddeśa-mātreṇa samarpitasya haviṣḥ, kathañcit svīkāra-mātreṇa
tad-bhuktenopacaryamāṇo'pi laukika-**bālavat** **kelir** yasyeti
paramāśvaryeṇa **miṣati** paśyati sati \| yad vā, a**yajña-bhūk**
vividha-prayatnato yajñā-bhāgam api yo na bhuṅkte \| sa bāleṣu
keli-bhojana-madhye eva tair ekaikaśaḥ sahasaiva vā, parīkṣyamāṇasya
bhojyasya sa
narma-grahaṇa-ślāghana-nindana-bhojana-mukha-bhaṅgī-hāsanādi-krīḍā yasya
sa \| evaṁ bhojane sarvābhimukhataiśvarya-viśeṣeṇa tathā
**veṇu**-ādi-dhāraṇa-paripāṭī-sahitordhvāvasthānāni bālya-līlā-viśeṣeṇa
**ca** bhagavatā viśeṣa-prakaṭanaṁ pūrvavad ūhyam \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra tad-ucitāni phalāni
sandhita-lavalī-dhātrī-prabhṛtīni \| **svarge** **loka** iti
samasta-tatstha-janāpekṣayā anyatra **yajña-bhuk** dṛṣṭyā tad-anumoditā,
atra tu **bāla**-**keliḥ** san **bubhuje** iti mahān viśeṣaḥ \|\|11\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha vanya-bhojana-līlāyām
asyāṁ, tasya yathā veśa āsīt \| taṁ prapañcayann āha---**bibhrad-veṇum**
ity-ādi \| **masṛṇa**-**kavalaṁ** dadhi-masṛṇa-grāsam \|
**tat**-**phalāni** masṛṇa-kavala-sambandhīni sandhita-karīra-phalādīni,
**aṅguliṣu** aṅguli-vivareṣu svair **narmabhiḥ** svayaṅ-kṛtaiḥ
**parihāsa**-bhāṣitaiḥ **suhṛdā** **hāsayan** \| **svair** iti
**loke**'prasiddhair ity arthaḥ \| **yajña-bhuk** suyajña-puruṣa-prāyeṣu
**bālakeṣu** taiḥ saha vā **kelir** yasya \|\|11\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** teṣv api **madhye**
kṛṣṇasya bhojana-līlāṁ sarva-vilakṣaṇam āha---**bibhrad** iti \|
**jaṭhara**-**paṭayor** udara-vastrayor madhye **veṇuṁ** bibhrad dadhat
\| dakṣiṇa-kukṣād eveti śobhaucityād iti jñeyam \| **vāme** **kakṣe**
**śṛṅga**-**vetre** bibhrat, vāme **pāṇau** **masṛṇaṁ** snigdhaṁ bṛhad
dadhy-odana-**kavalaṁ** bibhrat \| **tat-phalāni** tad-ucitāni
sandhita-karīra-lavalyādīni **āṅgulīṣu** vāma-pāṇy-aṅguli-sandhiṣu pāṇer
vistārārtham iti bhāvaḥ \|

yad vā, **tat-phalāni** tat-prayojanī-bhūtān kṣudra-grāsān
dakṣiṇa-pāṇy-aṅgulīṣu bibhrat, mukha-praveśa-yogyān bahutara-grāsān
tataḥ pṛthak-kṛtya gṛhītum eva, vāme pāṇau bṛhat kavala-grahaṇaṁ jñeyam
\|\|11\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** teṣāṁ sarva-vilakṣaṇāṁ
nanda-sūnor-bhojana-rītim āha---**bibhrad** iti \| karṇikāvat
sarvābhimukho **madhye** **tiṣṭhan** kṛṣṇo **bubhuje** \| kīdṛśaḥ san ?
caurya-śaṅkayā **jaṭhara-paṭayor** madhye **veṇuṁ** bibhrat **\|**
śobhātiśayā-dakṣiṇa-**kuṣau** eva iti bodhyaṁ, **vāme** **kakṣe**
**śṛṅga-vetre** bibhrat, vāme **pāṇau** **masṛṇaṁ** snigdhaṁ
dadhy-odana-**kavalaṁ** bibhrat, svakīyān parama-haṁsān pāṇi-pātratāṁ
śikṣayann iveti bhāvaḥ \| tad ucitāni **phalāni** karīrām alakyādīni
sandhitāni vāma-pāṇy **aṅgulīṣu** **tat**-sandhiṣu bibhrad iti,
tulya-yogitālaṅkāraḥ, svapari svasya paritaḥ sthitān bhuñjānān
**suhṛdaḥ** sakhīn svair narmabhir **hāsayan** **svarge** **loke**
bhuvane **miṣati** sati, svarga-vāsiṣu śakrādiṣu sāścarya paśyatsu satsu
kathaṁ yo **yañja-bhūk** yajñeṣūddeśa-mātreṇārpitam anupahataṁ
mantra-pūtaṁ hariḥ svīkāra-mātreṇaiva bhuṅkte \| sa **bāla-kelir**
bālaiḥ saha kelir mitho bhuktānnādāna-pradānaślāghana nindan lakṣaṇā
yasya saḥ \|\|11\|\|

**\...**

**\|\| 10.13.12 \|\|**

**bhārataivaṁ vatsapeṣu bhuñjāneṣv acyutātmasu \|**

**vatsās tv antar-vane dūraṁ viviśus tṛṇa-lobhitāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** kṛṣṇa-lilā rūpabhāyāṁ
kāntyāṁ rato'si yatas tata eva, tubhyam idaṁ guhyaṁ vacmīti, vācyaṁ
śraddhālave tattvam ity abhiprāyeṇāha---he **bhārata** ! iti \|
**acyuta-ātmasv** ity ukter na teṣāṁ, cetovatsa-vinivartanādiṣv astīti
dhvaniḥ \| **antar-vane** vana-madhye \|\|12\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evam
ukta-prakāreṇa-**acyuto** bhojanād skhalitaḥ \| yad vā, **acyute**
bhagavaty **ātmā** mano yeṣāṁ, tathā-bhūteṣu bhuñjāneṣu **tṛṇair**
agre\'gre ye vartamānair mṛdula-madhurair **lobhitāḥ** \| yad vā, yatra
śābdvale saṁruddhā vatsānām ānantyāt tad bhakṣaen jāte\'pi **vatsapeṣu**
bhojanād anivartmamāneṣu satsu kṣudhayā **tṛṇair** **lobhitāḥ** \|

yad vā, brahmaṇā **tṛṇair** **lobhitāḥ** santaḥ---śrī-bhagavat sākṣān
nayanāśakteḥ \| he **bhārata** ! iti mahānanda-samaye
mahā-śokāpātād-duḥkhena sambodhanam, yathā bharata-vaṁśyānāṁ tat
pitāmahānāṁ śrī-yudhiṣṭhirādīnāṁ
tādṛśa-rājasūyotsava-rājya-bhogādi-sukhe vana-vāsādi-duḥkham āpatitaṁ
tathā \| iti śrī-kṛṣṇaika-rasikeṣu rasa-viśeṣāvirbhāvāya tad icchayā
prāyas tathaiva bhavatīti bhāvaḥ \|\|12\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evam ukta-prakāreṇa
**acyute** bhagavaty **ātmā** mano yeṣāṁ, teṣu **tṛṇair** **lobhitāḥ**
\| yad vā, brahmaṇā tṛṇair lobhitāḥ santaḥ \| śrī-bhagavat sākṣān
nayanāśakteḥ he **bhārata** ! iti duḥkhena sambodhanam \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.13.13 \|\|**

**tān dṛṣṭvā bhaya-santrastān ūce kṛṣṇo'sya bhī-bhayam \|**

**mitrāṇy āśān mā viramate-hāneṣye vatsakān aham \|\|**

**śrīdhara-svāmī (bhāvārtha-dīpikā) : bhī**-**bhayaṁ**
**bhaya**-hetubhyo bhayam asyāpāsya \| yad vā, asya viśvasya bhiyo'pi
bhayaṁ yaḥ śrī-**kṛṣṇaḥ** \| āśād bhojanāt \| asmin pāde akṣarādhikyam
ārṣam \|\|13\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : bhaya**-*hetubhyo*
vyāghrādibhyaḥ \| samāsa eva lyab-vidher atra lyab-anaucityaṁ
manvārthātaram āha---*yad ve*ti \|\|13\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tān** vatsapān bhayena
vatsādarśanajena \| yad vā, vatsābhāvena pitrādibhyo bhayena
**santrastān** kampamānān ity arthaḥ \| yad vā, a-kāra-praśleṣeṇābhayān
svabhāvato **bhaya**-rahitān api tadānīṁ samyak-trastān **dṛṣṭvā** \|
yad vā, he abhaya ! iti teṣāṁ, bhayābhāvaṁ sūcayan śrī-parīkṣitam
āśvāsayati \| asya viśvasyāpi yā **bhīs** tasyā api **bhayam** svata eva
sarvābhaya-prada ity arthaḥ \| atas tad-vākyenaiva sadyas teṣāṁ,
**bhayam** apagatam iti bhāvaḥ \| **aham** evaikākī **vatsakān** sarvān
eva **āneṣye** \| he **mitrāṇi** ! iti snehaṁ vyañjayann āśvāsayati \|
tathā yuṣmākaṁ bhojanād uparatyā mama mahā-duḥkhaṁ syād iti bodhayati,
ata eva na ko'pi tat-saṅge gata iti jñeyam \|\|13\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tān** vatsapān bhayena
vatsādarśanajayā śaṅkayā **santrastān**-udvignān asya viśvasyāpi yā
**bhīs** tasyā api **bhayaṁ** svabhāvata eva, sarvābhaya-prada ity
arthaḥ \| atas tad-vākyenaiva teṣāṁ, **bhayam** apagatam iti bhāvaḥ \|
**aham** evaikākī **vatsān** sarvān evehaivāneṣye, he **mitrāni** iti !
snehaṁ vyañjanyann āśvāsayati, tasmād yuṣmākaṁ bhojanād uparatyā mama
mahā-duḥkhaṁ syād iti bodhayati \| ata eva vatsānāṁ
nikaṭa-sthiti-bhāvanāc ca na ko'pi tat-saṅge gata iti jñeyam \|\|13\|\|

**---------------------------------------------------------------------------------------------------------------------**

**jīva-gosvāmī (prīti-sandarbhaḥ 249) :** athoddīpaneṣu guṇāḥ
abhivyakta-mitra-bhāvatā ārjavaṁ kṛtajñatvaṁ buddhiḥ pāṇḍityaṁ pratibhā
dākṣyaṁ śauryaṁ balaṁ kṣamā kāruṇyaṁ rakta-lokatvam ity-ādayaḥ \|
avayava-vayaḥ-saundarya-sarva-sal-lakṣaṇatvam ity-ādayaś ca \| tatra
sauhṛdya-maye ārjavādīnāṁ prādhānyaṁ sakhya-maye tu
vaidagdhya-saundaryādi-miśrāṇāṁ teṣām \| tad-ubhayāśa-miśrāyāṁ maitryāṁ
tu, yathā svam aṁśa-dvayam \| tatrābhivyakta-tat-tad-bhāvatā
śrīmad-arjunānutāpe, yathā, sakhyaṁ maitrīṁ sauhṛdaṁ ca \[bhā.pu.
1.15.4\] ity agre vakṣyate\| śrī-gopeṣu ca tāṁ vyanakti---**tān**
dṛṣṭvety-ādi, tato vatsān ity antam \| spaṣṭam \|\|13-16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : bhaya**-**santrastān**
bhayenodvignān atra tad-āgraheṇaiva na ko'pi tat-saṅge gata iti jñeyam
\|\|13\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** asya viśvasya yā **bhīs**
tasyā api **bhayaṁ** **bhaya**-prada ity arthaḥ \| he **mitrāṇi** ! iti
snehaṁ sūcayati---āśāt bhojanāt śloko\'yaṁ
navākṣaraika-pādo\'nuṣṭub-bheda iti prāñcaḥ \|\|13\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** asya viśvasya yā **bhīs**
tasyā **bhayaṁ** bibhety asmād iti \| vyutpatter **bhayadaṁ** yaḥ
kāla-kālaḥ iti mantra-varṇāt \| he **mitrāṇi** ! sakhāyaḥ ! āśād
bhojanāt paṅkti-bhaṅgo **mā** bhūd iti, svayam evoplutya gata ity arthaḥ
\|\|13\|\|

**\...**

**\|\| 10.13.14 \|\|**

**ity uktvādri-darī-kuñja-gahvareṣv ātma-vatsakān \|**

**vicinvan bhagavān kṛṣṇaḥ sa-pāṇi-kavalo yayau \|\|**

**śrīdhara-svāmī (bhāvārtha-dīpikā) :** adriṣu teṣāṁ **darīṣu** \|
**kuñjeṣu** latādi-pihitodara-vivareṣu \| **gahvareṣu** ca \|\|14\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** pāṇau **kavalaṁ**
pāṇi-kavalaṁ tena saha vartata iti, **sa-pāṇi-kavalo**
hasta-hṛhīta-grāsaḥ \| **vicinvan** anviṣyan \|\|14\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ātmano** **vatsakān** iti
gopa-rāja-kumāratvena sneha-viśeṣeṇa cānya-vatsānām api tadīyatvād
**vicinvan**---hetau śatṛṅ anveṣṭum ity arthaḥ \| yad vā, adry-ādiṣu
**vicinvan** san **yayau**---tatra tatra babhrāmety arthaḥ \|

nanu, katham evam ekākitvena gamanādikaṁ sambhavet ?
tatrāha---**bhagavān** parama-dayāluḥ \| kiṁ ca, **kṛṣṇaḥ**
sarva-cittākarṣaka-madhura-līla iti, **sa**-**pāṇi-kavalatvaṁ**
kartavya-śrī-brahma-moda-viśeṣārthaṁ vayasya-varga-santoṣārthaṁ vā
jñeyam \|\|14\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ātmano** **vatsakān** iti,
gopa-rāja-kumāratvena sneha-viśeṣeṇa cānya-vatsānām api tadīyatvāt
**vicinvan** anveṣṭum ity arthaḥ \| yad vā, adryādiṣu vicinvan san
**yayau**, tatra tatra babhrāmety arthaḥ \| tatrāpi **sa-pāṇi-kavala**
eva svayaṁ katham-bhūto'pi **bhagavān** **kṛṣṇaḥ** svayaṁ **bhagavān**
apīty arthaḥ \| aho paśyata nija-jana-dayālutām iti bhāvaḥ \|\|14\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : ātma**-**vatsakān** iti sarvatra
svaīyatā-buddhyā **bhagavān** api tathā **yayau**\|\|14\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sa-pāṇi-kavala** iti
vatsānveṣaṇa-samaye'pi kiñcid bhoktum iti bhāvaḥ \|\|14\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : vicinvan** anveṣṭuṁ
**sa-pāṇi** iti vatsānveṣaṇe'pi kiñcid bhoktum ity arthaḥ \|\|14\|\|

**\...**

**\|\| 10.13.15 \|\|**

**ambhojanma-janis tad-antara-gato māyārbhakasyeśitur**

**draṣṭuṁ mañju mahitvam anyad api tad-vatsān ito vatsapān \|**

**nītvānyatra kurūdvahāntaradadhāt khe'vasthito yaḥ purā**

**dṛṣṭvāghāsura-mokṣaṇaṁ prabhavataḥ prāptaḥ paraṁ vismayam \|\|**

**śrīdhara-svāmī (bhāvārtha-dīpikā) :** **ambho janmanaḥ** padmāj janir
yasya sa, brahmā **tad-anantare** tasminn avasare **gata** āgatas
tac-chidraṁ prāpto vā \| **mañju** manoharam **anyad** **api**
**mahitvaṁ** mahimānaṁ **draṣṭuṁ** tasya **vatsān itaḥ** sthānāt pulinād
vatsapāṁś cānyatra nītvā svayaṁ tirobabhūva \| **prabhavataḥ**
śrī-kṛṣṇasya \|\|15\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ambho janma-***janir* iti
jaḍa-vaṁśyatvāt sacetano'pi jaḍa eva yad bhagaty **api** svamāyāṁ
tatāneti \| tataḥ pūrvam eva brahmaṇa
āgatatvād-**gata**-śabda-prasiddhārtha-tyāgān aucityād vārthāntaram
āha---**prāptau** veti \| antaro'vasare chidre iti halāyudhaḥ \|
śrī-kṛṣṇasya sakāśāt \|\|15\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ambho janma**-**janir** iti
nābhi-kamalajatvāt paramānugrāhyatvaṁ sūcayati \| **īśitur** jagadīśasya
\| yad vā, pitṛtva-gurutvādinā nijeśvarasya, tathā **māyā**
kautuka-kāpaṭyam, **tad**-yukta **arbhakasya** \| yad vā, māyayā
kṛpayārbhakasya sataḥ \|

yad vā, a-kāra-praśleṣeṇa na vidyate māyā bhakteṣu yasya \| kiṁ vā, na
tiṣṭhati māyā teṣu yasmāt sa cāsāv arbhakaś ca \| yad vā, amāyaṁ
viśuddham arbhāṇāṁ teṣāṁ, kaṁ sukhaṁ yasmāt \| yad vā, māyātra
cic-chaktiḥ, ata eva **īśitur** nijaiśvarya-prakaṭana-parasyety arthaḥ
\| **anyad** **aghāsura**-mokṣaṇād ukta-bhojanād vā, **param** **api**
**draṣṭum** iti parīkṣaṇādi-nirastam \| bhaktāv eva ca paryavasāyitum \|
tasya **vatsān** **ita** eka-sthānād atra sthitān vā, **anyatra**
anyataḥ anyatra-sthitān vā \| etac ca śrī-bhagavataḥ parokṣāya \| tac ca
mohaṁ prāpsyataḥ śrī-brahmaṇo bahir dṛṣṭyaivety ūhyam \| **nītvā** eva
nītvā māyayā mohayitvāntardhāpya cety arthaḥ \| māyāśaye śayānā me
\[bhā.pu. 10.13.41\] iti, man-māyā-mohitetare \[bhā.pu. 10.13.42\] iti
\| stutau ca, māyāṁ vitatya \[bhā.pu. 10.14.9\] ity-ādi-śrī-brahmoktes,
tathā svayaiva māyayājo'pi \[bhā.pu. 10.13.44\] ity-ādi-śrī-śukokteś ca
\| yady api tan-māyā-śaktyā śrī-bhagavat-priyatamānāṁ teṣāṁ, mohanam
ācchādanaṁ ca na ghaṭate, tathāpi śrī-brahma-mude tan-māyā
śrī-bhagavatānumoditā satī sarvaṁ kartuṁ śaktābhūd ity ūhyam \| ata eva
śrī-baladevenāpi, etac cāgre samyag abhivyaktaṁ bhāvi \| kurūdvaha he
sad-rāja-kulodbhava ! iti sattamasya brahmaṇo'parādho'bhavad iti,
vicāreṇa na mantavyam iti bhāvaḥ \| **antara**-**dadhāt** kutrāpy
ācchanno bhūtvā sthitaḥ \|

kiṁ vā, sunibhṛtam **ātma**-lokaṁ **gato** bhayādinā
śrī-bhagavad-darśanāśakteḥ \| kautukena coraval-līnatopapatter vā,
prabhavato nityābhinavatayā prabhāvaṁ vitanvataḥ śrī-kṛṣṇasya, tena
kṛtam ity arthaḥ \| yad vā, pañcamīyam, śrī-kṛṣṇād **aghāsura-mokṣaṇam**
\| yad vā, **prabhavo** janma tasmād ārabhya-aghāsurasya pāpa-svarūpasya
daityasya mokṣaṇam apunarāvṛtti-lakṣaṇāṁ muktim ity arthaḥ \| ata eva
paramaṁ **vismayaṁ** **prāptaḥ** \|\|15\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : prabhavata** iti kartari
ṣaṣṭhī, prabhuṇety arthaḥ \| **ambho janma-janiḥ**
mahā-puruṣa-nābhi-kamalāj jātatvena svataḥ sarvajño'pi prabhuṇā
tādṛśānanta-śakti-yuktena kartrā **aghāsurasya** api **mokṣaṇaṁ**
**dṛṣṭvā** **yaḥ** **paraṁ** **vismayaṁ** **prāptaḥ** \| so'pi
**īśitus** tac-chabda-prathama-vyapadeśāspadasyāpi **anyad** **api**
**tat** tādṛśaṁ **mañju** **mahitvaṁ draṣṭum** anviṣṭa-tac chidraḥ san
nitaḥ sthānād **vatsān** **vatsapāṁś** ca **anyatra nītvā**
śrī-bhagavad-anveṣaṇa-paryanta-śrī-vṛndāvana-praveśāntare sthāpayitvā
svayam **antaradhāt** cora iva \| vatsān pulinam āninye
yathā-pūrva-sakhaṁ svakam \[bhā.pu. 10.14.42\] iti, māyāśaye śayānā me
\[bhā.pu. 10.13.41\] ity-ādi \| vakṣyamāṇebhyas tu punas tatra
tatraivānīya rakṣitavān iti jñeyaṁ \| teṣāṁ śrī-kṛṣṇa-tulya-guṇānām api
brahma-māyā-paribhava-prāyatvaṁ bhagavadvan nara-līlātvenaiva
sambhavatīti jñeyam \| anyathā nara-līlatvāsiddheḥ \|

nanu, yady evaṁ prakaṭa-māhātmyo bhagavān, brahmā ca sarvajñaḥ, tarhi
kathaṁ **vismayaṁ** **prāptaḥ** ? kathaṁ vā punaḥ kadarthana-prāyāṁ
parīkṣām iva kṛtavān ? tatrāha---māyā-mohanatā tad-yuktasya arthakasya
sarva-mohanārthaka-līlasyety arthaḥ, tan-mohanatayā muhur
aiśvarya-jñānācchādanād iti bhāvaḥ \|
prāktana-tat-tad-bālya-līlā-mohanatāvad adhunāpi
vanya-bhojana-līlā-mohanatayaiva vigata-sādhvasīkṛtya vismitīkṛtya ca
tādṛśa-tad-aiśvaryāntarānveṣaṇāya, tathā pravartito'sāv iti vivakṣitaṁ
\| he **kurūdvaha !** iti paśyaitādṛśī tad-bālya-līlā-mohanatā yā
parama-jñāna-dṛḍha-cittaṁ brahmāṇam apītthaṁ mohayatīti vyajyate
\|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : māyā**-mohavatā
**tad**-yukta-**arbhakasya** sarva-mohanārbhaka-līlasyety arthaḥ \|
punaḥ punar brahmaṇo'pi mohe siddhānto'yam \|\|15\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : ambho janmanaḥ** kamalāj
**janir** yasyeti jaḍavaṁśatvāt sa cetano'pi brahmā jaḍa eva yad ayaṁ,
bhagavantaṁ parīkṣituṁ mahā-māyāvīny api tasmin māyāṁ vitatān ety ākṣepo
dhvanitaḥ atra vatsān pulinam-āninye, yathā-pūrva-sakhaṁ svakam \[bhā.pu
10.14.42\] ity uttara-grantha-virodhāt nitya-vijñānānanda-svarūpasya
bhagavatas tat priya-sakhānāṁ bālakānāṁ ca caturmukha-**māyayā**
mohana-manaucityān na vyākhyeyaṁ \| yat tu pūtanādīnām api māyayā
bhagavan-mātrādīnām api mohanaṁ, tat khalu **vismaya**-rasādhāyaka-tat
tal-līlā-siddhy artha \| līlā-śaktyānumodanād eva \|

na-tu svataḥ atra tu brahma-māyayā kṛṣṇa-sakhānāṁ kevala-svāpanena kā
līlā-siddhir ata eṣāṁ, yoga-māyayaiva mohanaṁ kṛṣṇa-māyā-hatātmanām ity
agrima-vākyāc ca jñeyaṁ \| na-ca kṛṣṇa-māyā-mohitānām eva teṣāṁ,
brahma-kartṛkam **anyatra** nayanaṁ vyākhyeyam upariṣṭād **ita**
ete\'tra kutratyā man-māyā-mohitetare iti brahma-vākyān **antaraṁ**
satyāḥ \| ke katareṇeti jñātuṁ neṣṭe kathañcaneti śrī-śukokteḥ, nahi
kṛṣṇa-sakhānām asatyatvaṁ tena vaktum ucitam \| at**o** māyikānām eva
bāla-**vatsān**āṁ haraṇaṁ brahmaṇā kṛtam ity evam atra vyākhyeyaṁ \|
brahmā **tad** **antare** tasminn avasare **gata** āgatas san **anyad**
**api** **mahitvaṁ** mahimānaṁ **draṣṭum arbhakasya īśituḥ**
śrī-kṛṣṇasya **vatsān** itaḥ pulināt **vatsapāṁś** ca **anyatra nītvā**
**antaradhāt** tiro-babhūva \| yat tan-māyā-bhagavan-māyā-kāraṇakam eva,
tat sarvaṁ māyayā mohata eva brahmā mahitvaṁ draṣṭuṁ māyā-kalpitān eva
\| **vatsān** **vatsapān** anyatrānayad ity arthaḥ \| adya māyā māyayā
mohayitvā coriteṣu vatsa-vatsapeṣu kim ayam aiśvaryaṁ, kim apy adbhutaṁ
karoti jñātvā \| kiṁ svayaṁ tān evāneṣyati mahyaṁ prārthayiṣyate vā, na
kim api jñāsyatīti veti, vicāro māyayā mohanaṁ vinā tasya na sambhavet
\| atas tasmin corayitum udyate sati yoga-māyaiva satyān
**vatsa-pālakān** ācchādya bahiraṅga-māyā-dvārā sadyaḥ kalpitān eva,
tāṁs tam adarśayad iti jñeyaṁ \| **prabhavataḥ** prabhoḥ kṛṣṇāt
**aghāsurasya** **mokṣaṇaṁ** **dṛṣṭvā** yo **vismayaṁ** **prāptaḥ**
\|\|15\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** evaṁ sa-jagdhi-sabhāṁ
vihāya **vatsān** anveṣṭuṁ bhagavati gateḥ viriñcaḥ
kṣīradhināthokta-tat-prabhāvo'pi stuta-tan-mātṛ-garbho'pi
dṛṣṭāghamokṣaṇa-tan **mañju**-mahimāpi pūnar mohayann asyaiśvaryaṁ
parīkṣiṣye iti, hṛdi nidhāya svāmini tasmin māyāṁ vyatānīt \| tad
vitāna-lakṣaṇenāparādhena hetunā svāmi-māyā taṁ vyamohayad ity
āha---**ambho janma** iti, ambhojan manaḥ padmāj **janir** yasya sa \|
padma-bhūr jaḍa-jātatvād eva svāmi-parīkṣaṇa-lakṣaṇadhī-jāḍyabhāg iti
bhāvaḥ \|

**tad** **antara agha**-mokṣaṇāvasare vṛndāṭavīṁ **gataḥ**
**arbhakasya** nanda-bālasyeśituḥ
sarveśvarasyāgha-**mokṣaṇa**-**mañju**-mahimno'nyad **api**
mañju-**mahitvaṁ** **draṣṭuṁ**, tasya **vatsān itaḥ** pulinād
**vatsapāṁś** ca **anyatra nītvā** cauravad antara**-dadhād** iti, yat
tu tasyaiva **māyā** prakṛtān vatsa-tat-pālān corayitum icchati tasmin
yoga-māyā tāṁs tatra tatraivācchādya svamāsa-bhūtayā tri-guṇayā tat
tulyān anyān sṛṣṭvā tama-darśayat \| tayā vimohitaḥ sa tān anyatra
**anayad** ity arthaḥ \| mad-vimuṣṭa-vatsādiko'yaṁ kiṁ kuryāt ? kim
aiśvaryaṁ prakāśayed vijñāya vā, tān evānayen mām eva vā, prārthayeteti
vimarśo māyā-vimohena vinā na sambhavet, na ca, hari-sakhānāṁ
padma-bhūmāyayā vimohaḥ śakyo vaktuṁ hari-tulyeṣu teṣu tan-māyāyāḥ
asāmarthyāt, kṛṣṇa-māyā-hatātmanām \[bhā.pu 10.14.43\] ity agrima-vākyāc
ca prakṛtās te tatra tatraivācchannās tasthuḥ, vatsān pulina-māninye
yathā-pūrva-sakhaṁ svakam \[bhā.pu 10.14.42\] ity uttarādhyāya-vākyāt,
kīdṛśaḥ sa ity āha---**yaḥ** **purā** **prabhavato** nandārbhakād
aghāsura-mokṣaṇaṁ **dṛṣṭvā** **paraṁ vismayaṁ** **prāptaḥ** \|\|15\|\|

**\...**

**\|\| 10.13.16 \|\|**

**tato vatsān adṛṣṭvaitya puline'pi ca vatsapān \|**

**ubhāv api vane kṛṣṇo vicikāya samantataḥ \|\|**

**śrīdhara-svāmī (bhāvārtha-dīpikā) :** **ubhau** **api** **vatsān**
**vataspaṁś** cety arthaḥ \| **vicikāya** anvīkṣitavān \|\|16\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tatas tatra vanādiṣv *ity
arthaḥ* \|\|16\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tato** rakṣaṇānayanād
dhetos tat-paścād iti vā, **puline etya** āgatya **vatsapān** **apy**
**adṛṣṭvā**, **ca**-kārāc chikyādīni **ca ubhau api** iti kadācin mama
vilambenātiduḥkhitāḥ santo mad-anveṣaṇārtham eva sakhāyas te
bhojana-sāmagrī-sahitāḥ kutrāpi gatā iti, **vatsapān** vatsakān api
**samantataḥ** sarvatra samyaktayā **vicikāya**
mṛgayāñcakre'darśana-mātreṇaiva sneha-bharākrāntyā jñāna-ghana-mūrter
api vicāra-tirodhānāt, yataḥ **kṛṣṇo** vraja-jana-sneha-viśeṣākula ity
arthaḥ \|\|16\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tatas** tat-paścāt **ca**-kārāc
chikyādīni ca, **ubhau api** iti kvacit mama vilambenātiduḥkhitāḥ santo
mad-anveṣaṇārtham eva sakhāyas te bhojana-sāmagrī-sahitāḥ kutrāpi gatā
iti, **vatsapan** anyatraiva gatā iti, vatsakān api adarśana-mātreṇaiva
sneha-bharākrāntyā pūrṇa-jñānātmano'pi vicāra-tirodhānād evam uktam
\|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : adṛṣṭvaitya** na tu
aprāpyety uktam \| atas tatra sthitan jñātān apy **adṛṣṭvā** adarśanam
abhinīyety arthaḥ \| man-māyayā mohita evāyam iti brahmāṇaṁ
mithyābhimānaṁ grāhayitum iti bhāvaḥ **\| tataś** **ca ubhau** **api**
**vatsān** bālāṁś ca **vicikāya** vismaya-viṣādādy-abhinaya-pūrvakaṁ
naṭavat tad-anveṣaṇam abhinināyety arthaḥ \| tatrodvahat
paśupa-vaṁśa-śiśutva-nāṭyaṁ \[bhā.pu. 10.13.61\] ity agretanokteḥ
\|\|16\|\|

**baladeva-vidyabhūṣaṇaḥ (vaiṣṇavānandinī) :** **vastān** sthitān
evādṛṣṭvā aprāpyety anuktes teṣām, adarśanam abhinīyety arthaḥ \|
**tataḥ** śābvalādetya **puline'pi** **vatsapān** **adṛṣṭvā** **ubhau**
**api** **vatsān** **vatsapāṁś** **ca** **samantato** **vane**
**vicikāya** padma-bhuvo mithyā-bhūta-mohakatābhimāna-grahaṇāya
viṣadābhinaye naṭavat tad-anveṣaṇam abhyanaiṣīt,
tatrodvahat-paśupa-vaṁśa-śiśutva-nāṭyam \[bhā.pu. 10.13.61\] iti
vakṣyamāṇāt \|\|16\|\|

**\...**

**\|\| 10.13.17 \|\|**

**kvāpy adṛṣṭvāntar-vipine vatsān pālāṁś ca viśva-vit \|**

**sarvaṁ vidhi-kṛtaṁ kṛṣṇaḥ sahasāvajagāma ha \|\|**

**śrīdhara-svāmī (bhāvārtha-dīpikā) : vidhi**-**kṛtaṁ** brahmaṇā kṛtam
\|\|17\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : viśva**-**vit** sarvajñaḥ
\|\|17\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : antar-vipine** vana-madhye
eveti madhyāhne teṣām, ātmānaṁ vinā vraja-gamanāsambhavāt **sarvaṁ**
māyayā bālakānāṁ mohanam antardhāpanaṁ **ca** tathā, tasyāntardhānaṁ
nija-mañju-mahima-darśanābhilāṣādikaṁ cāśeṣaṁ sahasā sadya eva jñātavān
\| **ha** sphuṭam \| yato **viśva-vit** sarvajñaḥ \| ataḥ **kṛṣṇaḥ**
sākṣād bhagavān \|\|17\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : antar-vipine** vana-madhya
eveti madhyāhne teṣāṁ ātmānaṁ vinā vraja-gamanāsambhavāt,
sarva-bālakādīnāṁ mohanāntardhāpane tad-antardhānaṁ
nija-mañju-mahima-darśanābhilāṣādikaṁ cāśeṣaṁ sadya eva jñātavān \|
**ha** sphuṭam \| yato **viśva-vit** sarvajñaḥ \| tat kutaḥ ? yataḥ
**kṛṣṇaḥ** svayaṁ bhagavān, etāvantaṁ kālaṁ tasya
bahir-anveṣaṇa-līlādy-abhiniveśaṁ dṛṣṭvaiva jñāna-śaktis taṭasthāsīt \|
samprati tu manasy eva tad-anusandhitāyāṁ tu jātāyāṁ sva-syaivāvasare
samupasthiteti bhāvaḥ \| īśitur icchā-śakti-parādhīnatvāt sarva-śakteḥ
\|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** līlā-veśaṁ darśayati---**kau apy**
ity anena \| jñānādyāḥ śaktayaḥ svān avasare samayam iva taṭasthās
tiṣṭhanti svāvasare sva-sevāyai tam upatiṣṭhantīti jñāpitam
\|\|17.20\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** punaḥ kiṁ kṛtvā
vicikāyety ata āha---**kau** iti \| **viśva-vid** **api** kau api
śādvalād anyatrāpi **vatsān** pulinād anyatrāpi pālān **adṛṣṭvā**
vicikāyeti pūrveṇaivānvayaḥ \|

nanu, **kṛṣṇaḥ** kiṁ vatsādi-caurya-kṣaṇa eva viveda tat-kṣaṇānantaraṁ
vā, kiñcid anviṣya vā, vivedety ata āha---**sarvam** iti \| **sahasā**
caurya**-**kṣaṇa eva brahmaṇā atarkitam evety arthaḥ \| atarkite tu
sahasā ity amaraḥ\|\|17\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** punaḥ kathaṁ ? vicikāyety
atrāha **kvāpi** śādvalād anyatrāpi **vatsān** pulinād anyatrāpi pālān
**adṛṣṭvā** iti prāgvat vicikāyeti pūrveṇaivānuṣaṅgaḥ \|

nanu, caurya**-kṣaṇa** evāvajagāya tad-anantaraṁ kiñcid anviṣya veti cet
tatrāha---**viśva-vid** iti \| sarvajño'sau **sarvam** idaṁ
**vidhi**-**kṛtaṁ** tad-dhetukam iti, **sahasā** caurya-kṣaṇa eva
padma-bhuvātarkitam evāvajagāya \| atarkite tu sahasā ity amaraḥ
\|\|17\|\|

**\...**

**\|\| 10.13.18 \|\|**

**tataḥ kṛṣṇo mudaṁ kartuṁ tan-mātṝṇāṁ ca kasya ca \|**

**ubhayāyitam ātmānaṁ cakre viśva-kṛd īśvaraḥ \|\|**

**śrīdhara-svāmī (bhāvārtha-dīpikā) : ubhayāyitaṁ**
vatsa-tat-pāla-rūpeṇa vartamānam ity arthaḥ \| ayaṁ bhāvaḥ \| yadi
tūṣṇīm āse, tarhi **tan**-**mātṝṇāṁ** viṣādaḥ syād, yadi **ca** tān
evānayiṣyāmi tarhi brahmaṇo moho na syād iti \| tad ubhaya-prītaye tathā
**cakre** iti \|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tato
vidhi-kṛta-karma-jñānānantaram \| *ubhaya* ivācaratīti ubhayāyate
tato'karmakatvāt kartari ktaḥ \| **ubhayāyitam** iti \| *ity artha*
iti---niṣkarṣaḥ \| kim-artham **ubhayāyitam** iti cet tatrāha---*ayaṁ
bhāva* iti \| *tūṣṇīṁ* sthitau tat-**tan**-**mātṝṇāṁ** tat-tad-viyogajaḥ
kleśaḥ teṣām, ānayane vidhi-mohaś **ca** na bhāvīty etad-arthaṁ, tathā
**cakra** iti tātparyam \| **viśva**-**kṛd** iti tatra pariśramābhāvam
āha \|\|18\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** vatsa-vatsapāś cety evaṁ
dvayaṁ tat-svarūpaṁ **cakre** \| yataḥ **kṛṣṇo**
bhakta-vātsalyākṛṣṭa-citta ity arthaḥ \| anena
sac-cid-ānanda-ghana-rūpatā teṣāṁ sūcitā \|

nanu, māyātītā dṛṣṭiḥ kathaṁ sambhavet tatrāha---**viśva-kṛtāṁ** \|
brahmādīnām api **īśvaraḥ** sarva-śakti-pradaḥ prabhur na tasyāśakyaṁ
kiñcid astīti bhāvaḥ \| anyathā māyika-sṛṣṭyā brahmādibhiḥ saha
sāmyāpattiḥ \|\|18\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tan-mātṝṇāṁ** sarvadā svaṁ
putrīyantīnāṁ **mudaṁ** **kartuṁ,** **ca-**kārāt vinā sva-saṅgaṁ kṣaṇam
api sthātum apārayatāṁ mitrāṇām apy ajagarodara-praveśavad **ātmano**
līlā-veśād anyotpātaśaṅkayā tān katicid dināny ekānte rakṣituṁ **ca,**
dvārakāyāṁ yādavān iveti jñeyam \| evaṁ teṣāṁ māyāśaye śayānatvāt na tad
viraha-duḥkhaṁ bhagavataś **ca** tad darśanena taiḥ sahātiviccheda iti
nāsamañjasaṁ ca, ānuṣaṅgikaṁ prayojanam āha---**kasya** **ca** iti \|
tasyāṣṭādaśākṣara-tadīya-mahā-mantropāsakatvāt evaṁ kṛṣṇecchayaiva
teṣāṁ, moho na brahma-māyā-sāmarthyeneti labhyate \| tat tac ca
**ātma**-līlā ca sādhāraṇa-dṛṣṭyā na siddhyatīti \| **ātmānam**
evobhayāyitam ubhayaṁ vatsā bālāś cety evaṁ \| kiṁ vā, svayaṁ bhagavān
vatsa-vatsapāś cety evaṁ dvayaṁ tad vad ācarantaṁ **cakre,** nātīva
bhedād ubhayam iva cakra ity arthaḥ \| śīghra-tat tad avatāra-sāmarthyaṁ
dyotayati-**viśva**-**kṛtāṁ** mahā-puruṣādīnām api **īśvaraḥ** svayam
avatārīti \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** svaṁ putrīyantīnāṁ
**tat-mātṝṇāṁ**, **ca**-kārāt vinā sva-saṅgam atiṣṭhatāṁ teṣāṁ, svīyena
līlā-veśenāghodara-praveśavad utpātāntara-śaṅkayā katicid dināni
caikānte tān rakṣitaṁ ca dvārakāyāṁ yadūn iveti jñeyam \| tat-tad
**ātmā** iti bahuvrīhiṇā tat-tad-yatnavān bhaved ity arthaḥ \| ātmāyatno
dhṛtir buddhiḥ svabhāvo brahma varṣma ca ity amara-nānārtha-vargāt \|
prāsaṅgikaṁ prayojanam āha---kasya ceti \| eka-svarūpatvād
**ubhayāyitam** eva, na tūbhayam \| **viśva-kṛtāṁ** puruṣādy-avatārāṇām
**īśvaro**'vatārī viṣṇumayam iti-aupacārika-vikārārthe mayaṭ \|\|18\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca bhagavan-māyayā
mohite brahmaṇi mohakaṁ-manye, sva-bhavanaṁ gate sati svasya
brahma-māyā-mohanābhāva-mātra-vyañjakaḥ pūrvavat svīyair vatsa-bālakaiḥ
saha bhojanādi līlābhir vihāro, nāti-citram ity ato \| māyātītān
baladeva-paryantān api svaparīvārān mohayitvā loke sva-māyā-balaṁ
darśayituṁ parama-vatsalānāṁ go-gopīnāṁ svasmin putra-bhāvam
abhilaṣantīnāṁ manorathaṁ pūrayituṁ brahmāṇaṁ mohayitvāpi, punar
mahā-vismaya-samudre prakṣeptum ekasminn eva svābhīṣṭa-deve
śrī-bhāgavatopadeṣṭari vāsudeve bhaktimantaṁ \| khalu taṁ **ca**
paraḥsahasrān vāsudevān darśayituṁ svayam eva vatsa-bālakādy ākāro
babhūvety āha---**tata** iti \| **kasya** brahmaṇaḥ **ātmānaṁ** svayam
eva **ubhayāyitam** ubhayaṁ vatsatvaṁ bālakatvaṁ **ca** ayituṁ prāptaṁ,
vatsa-bāla-rūpiṇam ity arthaḥ \| **viśva-kṛtā** mahat sraṣṭādīnām api
**īśvara** iti tatra sāmarthyaṁ dyotitam \|\|18\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha viriñcasya mohakaraṁ
paramaiśvaryaṁ bhagavatā prakāśitam ity āha---**tata** iti \|
mohakam-manye viriñce svalokaṁ gate sati **īśvaro** nandārbhaka
**ātmānaṁ** svam **ubhayāyitaṁ** **cakre** \| ubhayaṁ vatsatvaṁ
vatsa-pālakatvañcāyitaṁ prāptaṁ, vatsaṁ tat-pālaka-rūpiṇaṁ vyañjayad ity
arthaḥ \| kim artham ? ity atrāha---svasmin putra-bhāvaṁ vāñchantīnāṁ
sakhi-**mātṝṇāṁ** tat tat-putratayā **mudaṁ** **kartuṁ** kasya **ca**
viriñcasya vijñasyāpy ajñatayā svamī-parīkṣāyāṁ pravṛttasyāpi putratvād
bhṛtyatvāc cānugrāyy asya paraḥ sahasra-vāsudeva-rūpa-darśanena
mahā-vismaya-rasānubhāvana-lakṣaṇāṁ **mudaṁ** **kartum** ity arthaḥ \|
yato **viśva-kṛtaḥ** tat-tad-vyañjane samartha ity arthaḥ \|\|18\|\|

**\...**

**\|\| 10.13.19\|\|**

**yāvad vatsapa-vatsakālpaka-vapur yāvat karāṅghry-ādikaṁ**

**yāvad yaṣṭi-viṣāṇa-veṇu-dala-śig yāvad vibhūṣāmbaram \|**

**yāvac chīla-guṇābhidhākṛti-vayo yāvad vihārādikaṁ**

**sarvaṁ viṣṇu-mayaṁ giro'ṅgavad ajaḥ sarva-svarūpo babhau \|\|**

**śrīdhara-svāmī (bhāvārtha-dīpikā) :** tad eva darśayati---**yāvad**
iti \| **vatsapānāṁ** **vatsakānāṁ** ca **alpakaṁ** **vapuḥ**
yat-pramānakaṁ pramāṇam anatikramyety arthaḥ \| evam upary api yojyam \|
tatra **dalaṁ** parṇa-rūpo vādya-viśeṣaḥ \| yad vā, atra
**veṇu**-**dalaṁ** veṇu-khaṇḍam \| **śik** śikyam \| yad vā, **yāvad**
vatsapādi-**vapuḥ**, tāvat **sarva**-**svarūpa-ajaḥ** kṛṣṇo **babhau**
ity arthaḥ \| uttaratrāpy evam \| katham ? sarvaṁ viṣṇu-mayaṁ jagat
\[vi.pu. 5.1.20\] ity atra, prasiddhā yā **gīḥ**, tasyā **aṅgavat** sā
gīr eva artha \| **svarūpeṇa** pratyakṣā yathā, tathā **babhau** ity
arthaḥ \|\|19\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : alpam** eva alpakaṁ tac ca
**vapur** alpaka-vapuḥ, **vatsapa**-vatsakānām alpaka-vapur
vatsapa-vatsaka-alpaka-vapuḥ \| **yāvat** *pramāṇam anatikramya*
vatsapa-vatsaka-alpaka-vapur yāvad, vatsapa-vatsaka-alpaka-vapuḥn \|
yāvad-avadhāraṇam ity avyayī-bhāvaḥ \| samāse śrama-darśanāt
prakārāntaram āha---yad veti \| yāvat-tāvator nitya-sambandhāt \|
*upary* uttaratra-śabdāvagraparau jñeyau \| **sarvaṁ viṣṇu-mayam** etad
agra iti śabdaṁ prakṣipyānvayo vidheyaḥ \| mukhyārtha-pratipattaye
padāntarādhyāhāraḥ iti nyāyāt \| **aṅgavat** śarīravat *ity artha* iti
\| sarvaṁ viṣṇu-mayam iti vāk sākṣāc-charīriṇi iva arthataḥ, pratyakṣā
jāteti tātparyam \|

yad vā*,* tasyā vāco'ṅgavad eka-deśavat \| nahi, sarvaṁ jagad
viṣṇu-mayaṁ tadā jātaṁ nanda-vrajasyaiva vatsapa-vatsāś ceti
kṛtvaika-deśa-vad ity uktam \|

yad vā, **sarva**-**svarūpo ajo** **babhau** \| *kathaṁ ?* sarvaṁ
viṣṇu-mayam iti, giro aṅgavat yathā-aja oṁkāro'ṅgavat
aṅga-avayava-sakala-varṇa-svarūpeṇa bhātīty arthaḥ \| tad yathā śakunaiḥ
sarvāṇi parṇāni santṛṇāni, evam oṁkāreṇa sarvā vāk-sandhitā, oṁkāra
evedaṁ sarvaṁ \[mā.u. 1\] iti śruteḥ \|

atha vā, **sarvaṁ** **viṣṇu**-**mayaṁ** matveti śeṣaḥ \| **ajaḥ**
kṛṣṇaḥ, **sarva**-**svarūpo** **babahu** \| katham ? giro aṅgavattvaṁ
varṇa-samūha-rūpatvād vā, oṁkārād
vyañjita-sparśa-svaroṣmāntastha-bhūṣitāṁ \[bhā.pu. 11.21.39\] ity agre
vakṣyamāṇatvāt \|\|19\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : sarvaṁ** **viṣṇu**-mayam
ity-ādi \| sarvaṁ viṣṇu-mayaṁ jagat ity-ādi vacaso**'ṅgavat** śarīravat
pratyekam abhūd ity arthaḥ \| iyān hi viśeṣaḥ---tatra
jīva-svarūpeṇātrākhaṇḍa-cid-rūpeṇa viṣṇu-mayatā sarvasya \|\|19\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tad eva
prapañcayati---**yāvad** iti yādṛg ity arthaḥ \| alpaketi ka-pratyayo
bālyenātyalpa-pramāṇāpekṣayā \| yad vā, sac-cid-ānanda-rūpatvena
parama-mahattve'pi laukikatvāpekṣayā \|

yad vā, alpa-māhātmyena nyūnaḥ ko brahmāpi yasmāt tādṛśaṁ **vapur** iti,
cid-rūpa-sac-cid-ānanda-ghana-śrī-brahma-vigrahād api teṣāṁ, vapuṣo
viśeṣo'bhipretaḥ, pūrvam api svata eva teṣāṁ tādṛśatvāt \| ādi-śabdena
mastakādy-aṅgāni roma-nakha-gandha-svara-varṇādīni ca, śarīraṁ
tad-bhūṣaṇādi-paricchadaṁ coktvāntara-bāhya-karaṇādikaṁ ca
tat-tac-ceṣṭādi-dvārāha---**yāvac**-**chīla** ity-ādinā \| śīlaṁ
svabhāvaḥ śāntatva-vāgmitva-dakṣatvādi, guruḥ karuṇādiḥ, abhidhā nāma
vākyaṁ vā, kṛtiḥ karma \| dvitīyādi-śabdāt pitṛ-mātr-ādiṣu vyavaharaṇaṁ
pūrvācarita-smaraṇādikaṁ cātmanaś ca svata eva tasyāṁśatvena purāpy
abhedāt \|

yad vā, nitya-priyatvāt sac-cid-ānanda-vigrahatvena prāyaḥ
pṛthaktvāsambhavād anuktiḥ \| yad vā, ādi-śabdena so'pi gṛhītaḥ \| yad
vā, svayam ātmeti vakṣyamāṇena sa evoktaḥ \| tāvat tat tat **sarvaṁ**
**viṣṇu**-**mayaṁ** śrī-bhagavad-ātmakaṁ babhūva, svarūpe mayaṭ \|
vyāpakatvāpekṣayā **viṣṇu**-śabdaḥ \| evam ekasyaiva vatsapādi-rūpatvena
tataḥ pṛthaktvena cābhinnatvaṁ bhinnatvam api uktam \|

tatropayukto dṛṣṭāntaḥ---**giro** vākyasya
tiṅ-sub-antacaya-lakṣaṇasyāṅgaṁ kartṛ-karmādi-padaṁ yathā tadvad iti \|
bhedākhyo vaiṣṇava-siddhānto darśitaḥ \| tataś ca na jāyate yogādinā
katham api cetasy api nāvirbhavatīty **ajaḥ,** so'py evaṁ
tat-tat-svarūpaḥ san babhāv aśobhata, bhakta-vargair iva veṣṭitatvāt \|

yad vā, **babhau** ity eka eva nija-śakti-viśeṣatas tat-tad-rūpeṇa
prakāśate, na tu pṛthak tat-tad-rūpa-dhāraṇety arthaḥ \| ata
evobhayāyitam ity-ādi-pratyayāt tad-ubhayavad ācaritam ity-arthaḥ \|
tattvata ubhayatvābhāvād eva \|

iha sad-vaiṣṇava-siddhānta-viśeṣaḥ, śrī-bhāgavatāmṛtottara-khaṇḍe
vivṛto'sti \| atrāpi sa eva dṛṣṭānto draṣṭavyaḥ \| karṇa-mayyā giro
vāṇyā ekasyā aṅgaṁ varṇo yathā śabdādi-rūpatvena nānā-vidho bhāti tadvad
iti \| itthaṁ śrī-bhagavad-rūpatvena ca siddhe
sac-cid-ānanda-ghana-mūrtitve'pi sva-mukhādy-abhedavad
indriyādi-bhedo'pi siddhaḥ \| evam aviśeṣo'pi bahu-viśeṣo
vaiṣṇava-siddhāntasya paramānukūla evādvaita-prātikūlyāpatteḥ \|
śrī-vaiṣṇavais tu vigraha-vigrahi-bhāvo bhagavato manyate \|\|19\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad eva
prapañcayati---**yāvad** iti \| yāvac chabdenātra,
yathā-sthāna-saṅkhyā-pramāṇādikaṁ vācanīyam \| tataś ca **yāvat**
saṅkhyāni vatsapānāṁ vatsakānāṁ ca, tathā teṣv **alpakānāṁ**
vatsapānucara-bālānāṁ vatsakānucara-krīḍanam eṣāṁ, vapūṁṣi tāvad ity
arthaḥ \| evaṁ yāvanti yat-pramāṇāni **karāṅghry**-**ādīni** tāvad ity
arthaḥ \| **yāvad** yaṣṭīty atra yat-prakārāṇīti jñeyam \| **yāvac**
**chīla**-**guṇā** ity atra yāvanti yādṛśānīty arthaḥ \| tatra śīlaṁ
susvabhāvaḥ guṇās tūtkarṣa-hetavaḥ śikṣā-viśeṣā abhidhā vāṇī
tat-tan-nāmābhiniveśo vā, ākṛtir ākāraḥ dvitīyādi-śabdāt pitṛ-mātr-ādiṣu
vyaharaṇaṁ pūrvācarita-smaraṇādikaṁ ca tāvat tat tat **sarvam** **aja**
eva **babhau \|** yataḥ **sarvaṁ** tac cānyac ca prākṛtāprākṛtaṁ vastu
svarūpam evātmakaṁ yasya saḥ \|

tat tu sarvaṁ kīdṛśam ? **viṣṇu**-**mayaṁ** śrī-bhagavad-ātmakaṁ, na tu
jīvātmakam---ātmā jñāna-mayaḥ śuddhaḥ ity atra svarūpe'pi mayaṭ \|
darśanāt vyāpakatvāpekṣayā viṣṇu-śabdaḥ \| ato yad gataṁ bhavac ca
bhaviṣyac ca ity-ādi-śruteś cānantety ākhyānāc ca, sarvaṁ tatra
pravartata eva vyakty-apekṣayaiva tat-taj-janmādi-vyapadeśa iti bhāvaḥ
\| tad evāha---**aja** iti \| evam ekasyaiva vatsa-vatsapādi-rūpatvena
tataḥ pṛthaktvena cācintya-śaktyābhinnatvam api uktaṁ tatropayukto
dṛṣṭāntaḥ \| **giro** vākyasya tiṅ-sub-antacaya-lakṣaṇasya **aṅgaṁ**
kartṛ-karmādi-padaṁ, yathā tadvad iti tiṅ-sub-anta-cayasya
tad-abhinnatve śrī-bhagavatas tu tad-bhinnatvenāpi sthitatve
dṛṣṭānto'yam upacārāt \|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : viṣṇu**-**mayam** ity
aupacārika-vikārārthe mayaṭ \|\|19\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad eva
prapañcayati---**yāvad** iti \| yat parimāṇakaṁ **vatsapānāṁ
vatsakānāṁ** ca **alpakaṁ vapuḥ** jāty-apekṣayā eka-vacanam atyalpāni
komalāni vapūṁṣīty arthaḥ \| evam uttaratrāpi vihārādikam iti,
atrādi-śabdāt pitṛ-mātrādiṣu vyavaharaṇaṁ \| pūrvācaritaṁ
maraṇa-**ādikaṁ** ca **ajaḥ** ajanyatayaiva bhīta eva kṛṣṇaḥ
**sarva**-svarūpaḥ tāvad-**vapur**-ādi-rūpaḥ san---babhau sarvaṁ
viṣṇu-mayaṁ jagad iti prasiddhā yā gīs tasyā aṅgavat sā gīr eva mūrtā
pratyakṣā yathā babhūvety arthaḥ \|\|19\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tad eva
prapañcayati---**yāvad** iti \| **vatsapānāṁ vatsakānāṁ** ca **alpakaṁ**
**vapur** yāvat, yat-parimāṇakaṁ tad anatikramyety arthaḥ \|
jāty-apekṣayaika-vacanam alpāni komalāni vapūṁṣīty arthaḥ \| evam
uttaratrāpi yojyaṁ, **yāvad**-vihārādikam iti, atrādi-śabdāt
pitṛ-ādi-vyavaharo grāhyaḥ \| **ajo**'pūrva-deha-yogāśūnyaḥ kṛṣṇaḥ
pūrvoktaṁ **sarva**-**viṣṇu**-**mayaṁ** svātmakaṁ prakāśya
tat-sarva-**svarūpo** **babhau** \| ajāyamāno bahudhā vijāyate iti
veda-vāco**'ṅgavat** sā **gīr** eva mūrtā yathā pratyakṣābhūd ity arthaḥ
\| giraḥ praṇava-lakṣaṇasya mahā-vākyasya-aṅgavat sā, yathā
ṛg-ādy-aṅgatayā bahu-rūpā tadvad ity eke \|\|19\|\|

**\...**

**\|\| 10.13.20 \|\|**

**svayam ātmātma-govatsān prativāryātma-vatsapaiḥ \|**

**krīḍann ātma-vihāraiś ca sarvātmā prāviśad vrajam \|\|**

**śrīdhara-svāmī (bhāvārtha-dīpikā) :** evaṁ **sarvātmā** san **vrajaṁ
prāviśat** \| kathaṁ **svayam** **ātmā** iva prayojakaḥ \|
**ātma**-rūpān **go-vatsān** iti, karmāpi svayam evety uktam \|
ātma-rūpair **vatsa-paiḥ** prativārya \| prayojya kartāpi svayam eva \|
**ātma-vihāraiḥ krīḍann** iti kriyāpi kārakāṇy api svayam evety arthaḥ
\|\|20\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *evam* uktarītyā \|
*prayojakaḥ* prerakaḥ \| *ity artha* iti \| kriyākāraka-rūpeṇa sa *eva*
tadāsīd iti bhāvaḥ \|\|20\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : govatsān** iti
svabhāvato\'ti-vatsalānāṁ gavāṁ vatseṣu paramāpekṣyatvaṁ sūcitam \| ata
eva prativārya vānān nivartya **sarvātma**-śabda-prayogeṇa
pūrva-vatsādibhyo bhedo darśitaḥ, tena ca bhagavat senha-pātratve tebhyo
nyūnatvam eṣām abhipretam \| tac ca---nāham ātmānam āśāse \[bhā.pu.
9.4.64\] ity-ādi bhagavad vacanato vyaktam eva tathāpi teṣāṁ, vane
parityāgo māyā-mohitatvāt teṣāṁ, kiñcid-dukhādarśanāt \| etad
agre\'bhivyaktaṁ bhāvi \|

nanu, mā bhavatu mohena teṣāṁ duḥkham, śrī-kṛṣṇasya tu
priya-jana-viyoga-dukham āśaṅkyate? tatrāha---sarvātmā \| tān sarvān
api nija-śakti-viśeṣeṇa sadā vyāpya vartata evety arthaḥ \|
divā-darśanaṁ svato bhavaty eva, anyedāpi na viccheda iti bhāvaḥ \| yad
vā, sarvātmā sarva-vayasyādi rūpatvenaiva jānan, na tu sva-svarūpeṇety
arthaḥ \|\|20\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : go-vatsān** iti
svabhāvato'tivatsalānāṁ gavāṁ vatseṣu paramāpekṣatvaṁ sūcitam \| ata eva
prativārya balān nivartya sarvatra **ātma**-śabda-prayogena
pūrvavatsādibhyo bhedo darśitaḥ \| tena **ca** bhagavat-sneha-pātratve
tebhyo nyūnam eṣām abhipretam \| tac ca---nāham ātmānam āśāse \[bhā.pu.
9.4.64\] ity-ādi bhagavad-vacanaṁ vyaktam eva \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evam ārabdhe bhojane
brahmaṇāpahṛtān vatsān **svayaṁ** vicintya punas tatraivāgatya tathaiva
tenāpahṛtān bālakāṁś ca vīkṣya yad akārṣīt tad āha---yāvad **vatsapa**
ity-ādi \| srvaḥ svarūpaḥ san sa vabhau \| tad rūpayā aicchikyā
prakāśikayā māyayā sarveṣāṁ vatsapānāṁ vatsakānāṁ **ca** tat-tad-vapur
vayaḥ-svabhāvānāṁ ca veṇu viṣāṇa-bhūṣānvarāṇāṁ ca svarūpa ity arthaḥ \|
yāvac-chabdaḥ sākalyārthaḥ pramāṇārthaś ca \| yāvad-ādi sarvaṁ padaṁ
kriyā-viśeṣaṇam \| sarvaṁ viṣṇumayaṁ jagat iti vacaso'ṅgavac-charīravat
pūrvaṁ tad-vaco vacastvenaiva sthitam, samprati tad vacaḥ śarīrīva
viṣāṇa-dala-śikyādīnām upapādanam \| evam amūrtānāṁ guṇaśīlābhidhādīnāṁ
ca \|\|20.36\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca
madhyāhnāparāhnyoḥ pūrvavad eva krīḍitavatas tasya sāyaṁ goṣṭha-praveśam
āha---**svayam** iti pañcabhiḥ \| evaṁ **sarvātmā** san **vrajaṁ**
**prāviśat** \| kathaṁ ? svayam ātmaiva prayojaka **ātma**-rūpān
go-vatsān iti, karmāpi svayam eva ātma-rūpair **vatsapaiḥ** prativāryeti
prayojya-kartāpi svayam eva ātma-vihāraiḥ ātmabhir ātma-bhūtair bālakaiḥ
saha ye vihārā veṇu-vādanādayas taiḥ **krīḍann** iti \| kriyā-kārakāṇy
api svayam eva ity arthaḥ \| atra puline vatsa-pālā upaviśya bhuñjata
eva, śādvaleṣu vatsās tṛṇaṁ caranty eva, tān anveṣṭuṁ kṛṣṇo vipine
paryaṭaty eva, kṣaṇa-mātrāyamāṇaṁ varṣaṁ vyāpyetye-tat-trikaṁ sarvair
adṛṣṭaṁ \| tat tat sthaleṣu pratidinaṁ bhramadbhir anyair
līlā-parikaraiḥ kṛṣṇa-svarūpa-vatsa-bālair baladevenāpi
varṣavātātipādyair apy aspṛṣṭam, evācintya-śaktyā yoga-māyayā vyarājīd
eva yasyaika eva kṛṣṇo brahmaṇā kavala-vetrādi-lakṣma-lakṣito mohānte
dadṛśe tuṣṭuve ceti jñeyam \|\|20\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tataś ca
madhyāhnāparāhnayoḥ pūrvavad eva kṛta-vihārasya tasya sāyaṁ vraje
praveśam āha---**svayam** iti pañcabhiḥ \| evaṁ **sarvātmā** san
**vrajaṁ** prāviśat \| kathaṁ ? svayam ātmaiva prayojakaḥ
**ātma**-bhūtān **go-vatsān** iti, karmāpi svayam eva ātma**-**bhutair
**vatsapaiḥ** prativāryeti prayojyakartāpi svayam eva, ātma-vihārair
ātma-bhūtair bālakair ye vihārā veṇu-vādanādayas taiḥ **krīḍann** iti \|
kriyākāra-kārādy api svayam evety arthaḥ \|\|20\|\|

**\...**

**\|\| 10.13.21 \|\|**

**tat-tad-vatsān pṛthaṅ nītvā tat-tad-goṣṭhe niveśya saḥ \|**

**tat-tad-ātmābhavad rājaṁs tat-tat-sadma praviṣṭavān \|\|**

**śrīdhara-svāmī (bhāvārtha-dīpikā) : tat**-**tad-ātmā
tat**-**tad**-gopa-bāla-rūpo'bhavat \| tatas **tat**-**tat**-**sadma**
**praviṣṭaḥ** \|\|21\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tat**-**tad ātmā**
śrīdāma-sudāma-subala-maṅgala-madhumaṅgalādi-svarūpaḥ **goṣṭhe**
go-bandhanādi-sthale \| sa kṛṣṇaḥ \|\|21\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tat** **tad** **ātmā**
**tat** **tad** vatsapa-rūpaḥ, **praviṣṭavān** **abhavat** \|
praviśyāsīd ity arthaḥ \| yad vā, vatsa-rūpatvam arthād arthānugataṁ taṁ
tam eva, sva-sva-gehaṁ praviṣṭavān san, tat tad ātmā tat tat-svabhāva
abhavat \| stanya-pānārthaṁ nīce-hembārāva haritādikaṁ
veṇu-vādana-vatsāhvānādikaṁ ca svabhāvaṁ prāpta ity arthaḥ \| he rājann
! ity āścaryeṇa svambodhanam \| yad vā, he bhaktyā rājamāna ! iti
bhavataivaitad-boddhuṁ śakyata iti bhāvaḥ \| yad vā, rājan !
mātṛ-senha-viśeṣārthaṁ rājamānaḥ san \|\|21\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tat** **tad ātmā**
**tat**-**tat**-svarūpaḥ, **praviṣṭavān** **abhavat** praviśyāsīd ity
arthaḥ \| yad vā, arthāt **tat**-**tad**-rūpeṇa sva-sva-gehaṁ
praviṣṭavān san, tat-tad-ātmā tat-tat-prayatnavān abhavat \|
vatsa-dvāra-nirodha-gopāhvāna-saṅketita-veṇu-vādanādikaṁ ca kṛtavān ity
arthaḥ \| ātmā yatno dhṛtir buddhiḥ svabhāvo brahma-varṣma ca ity amaraḥ
\|\|21\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : tat**-**tad**-**ātmā** iti
bahuvrīhiṇā, **tat**-**tad**-yatnavān bhaved ity arthaḥ \| ātmā yatno
dhṛtir buddhiḥ svabhāvo brahma-varṣma ca ity amara-nānārtha-vargāt
\|\|21\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : tat**-**tad-ātmā**
śrīdāma-sudāma-subalādi-bālaka-svarūpaḥ kṛṣṇas **tat**-**tat**-**sadma**
**praviṣṭavān** ity anvayaḥ \|\|21\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tat**-**tad ātmā**
śrīdāma-sudāma suvalādi-bāla-svarūpaḥ \|\|21\|\|

**\...**

**\|\| 10.13.22 \|\|**

**tan-mātaro veṇu-rava-tvarotthitā**

**utthāpya dorbhiḥ parirabhya nirbharam**[^12] **\|**

**sneha-snuta-stanya-payaḥ-sudhāsavaṁ**

**matvā paraṁ brahma sutān apāyayan \|\|**

**śrīdhara-svāmī (bhāvārtha-dīpikā) :** gopikā-moham
āha---**tan-mātara** iti \| tan-mātaro **veṇu-raveṇa tvarayotthitāḥ**
satyaḥ **sutān** **matvā** **paraṁ** **brahma** iva **dorbhir**
**utthāpya** uduhya \| **payaḥ**-**sudhāsavaṁ** payaḥ eva **sudha**-vat
svādu **āsavavan** mādakaṁ pāyayām āsur ity arthaḥ \|\|22\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tadā gopīnām ati**snehaḥ**
prādur āsīd ity āha---**tan-mātara** iti \| *ity artha* iti \| payasy
api tadā vailakṣaṇyam abhūd iti bhāvaḥ \| nir**bharam** atiśayena
**sneha**-**snuta**tvena sneha-mayam \| tat-premāsvāda-mahā-rasikaḥ
kṛṣṇaḥ sudhām iva svādu **āsavam** iva mādakaṁ piban pibann anubabhūva
\| tal-lobhena tasyāpi tat-putro bhāva-vāsanā prāg āsīt \| sāpi
**brahma**-*mohana*-prasaṅge eva siddheti \| ata eva sva-sakhīn api
varṣa-paryantaṁ mohayāmāseti jñeyam \| ata *eva* stanyāmṛtaṁ pītam iti
brahmoktiś ca saṅgaṁsyate \|\|22\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tan-mātṝṇāṁ** ca
mut-prakāraṁ prapañcayan pūrvataḥ **sneha**-viśeṣaṁ vaktuṁ tal-lakṣaṇaṁ
darśayati---tan-mātara iti \| **utthāpya** aṅke gṛhītvety arthaḥ \| yad
vā, praṇāmāya bhūmau patitān tata utthāpya \| **paraṁ** **brahma**
śrī-kṛṣṇaṁ tathoktiḥ paramaiśvarya-prakaṭanāt \| **tvara** iti
**nirbharam** iti **sudhāsavam** ity-ādikaṁ ca pūrvato viśeṣas
tat-tat-sambandhād eva jñeyaḥ \|\|22\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tan-mātṝṇāṁ** camatkāraṁ
prapañcayan pūrvataḥ **sneha**-viśeṣaṁ vaktuṁ tal-lakṣaṇaṁ
darśayati---tan-mātara iti \| **utthāpya** aṅkeṣu gṛhītvety arthaḥ \|
yad vā, praṇatān utthāpya udūhyeti kvacit pāṭhaḥ \| kiṁ tv atra udūhya
utthāpya iti ṭīkā-vaiparītyaṁ jñeyam \| atraiva ṭīkāyāḥ sāphalyaṁ syād
\| iti ca **paraṁ** **brahma** iti śrī-śukas tat-pārameśvarya-sphūrtyā
tāsāṁ, bhāgyaṁ ślāghate---aho bhāgyam \[bhā.pu. 10.14.32\] ity ādivat
**tvara** iti **nirbharam** iti \| **sudhā-āsavam** atyādhikaṁ ca
pūrvato viśeṣa-dyotanāya \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** hanta hanta yaśodāyā
ivāsmākam api kṛṣṇaḥ kiṁ putro bhaved iti \| gopīnāṁ manorathasya
siddhiṁ bahir alakṣitāṁ vadann eva, tāsāṁ mohanam āha---**tan-mātaras**
tat-tan-mātaraḥ **sutān** **matvā** **paraṁ** **brahma**iva **dorbhir**
**utthāpya** aṅke kṛtvā **stanyaṁ** **payo 'pāyayan** udūhyeti,
kvācitkaḥ pāṭhaś ca **nirbharaṁ** **parirabhya** iti \| nirbharaṁ
snuteti pūrvataḥ snehādhikya-sūcakaṁ \| paraṁ brahmāpi **sudhā-āsavaṁ**
matvā tāsāṁ stanyaṁ payo'pibad ity āha---**sudhā-āsavam** iti \|
**sneha**-stutatvena snehamayaṁ tat premāsvāda-mahā-rasikaḥ kṛṣṇaḥ
sudhām iva svādu āsavam iva mādakaṁ pibann anubabhūveti \| tal-lobhād
eva tasyāpi tat-tat-putrībhāva-vāsanā prāg āsīt \| sāpi
**brahma-**mohana-prasaṅge eva siddheti \| ata eva svasya sakhīn api
varṣa-paryantaṁ yoga-māyayā mohayāmāseti jñeyam \| stanyāmṛtaṁ pītam
atīva te mudā \[bhā.pu. 10.14.31\] iti brahmaṇāpi vakṣyamāṇatvāt
\|\|22\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**
vāñchita-tat-putra-bhāvānāṁ gopīnāṁ vāñchāṁ pūritavān iti, bruvaṁs tāsāṁ
mohanam āha---tad iti \| tat-**tan-mātaraḥ** **sutān** **matvā**
**paraṁ** **brahma**iva **dorbhir utthāpya** utsaṅge kṛtvā snehena
**snutaṁ** **stanya**-**paya-apāyayan** **nirbharam** iti, pūrvataḥ
snehādhikyaṁ sūcyate \| kīdṛśaṁ ? tat payaḥ, sudhām iva svādu āsavam iva
mādakam ity arthaḥ \| para-brahmāpi tādṛśaṁ vijñāya tad apibad iti
bhāvaḥ \| stanyāmṛtaṁ pītam atīva te mudā \[bhā.pu. 10.14.31\] iti
brahmokteḥ \| ye yathā māṁ \[gītā 4.11\] iti tad-vākyāt
tat-tad-brahmānusāreṇa tat-tat-putra-brahmāya hareḥ spṛhābhūd eva
yad-arthaṁ \| sva-sakhānāṁ vatsaram ekaṁ yoga-māyā mohanam \|\|22\|\|

**\...**

**\|\| 10.13.23 \|\|**

**tato nṛponmardana-majja-lepanā-**

**laṅkāra-rakṣā-tilakāśanādibhiḥ \|**

**saṁlālitaḥ svācaritaiḥ praharṣayan**

**sāyaṁ gato yāma-yamena mādhavaḥ \|\|**

**śrīdhara-svāmī (bhāvārtha-dīpikā) :** evaṁ **yāma**-**yamena** tat tat
kāla-krīḍā-niyamena **sāyaṁ** **gataḥ** prāptaḥ **sva-ācaritaiḥ**
svasyācaritaiḥ, śobhanair ācaritair vā \| mātṝḥ **praharṣayaṁs**
**tatas** tābhir unmardanādibhir **upalālita** iti \|\|23\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *svasyācaritaiḥ* nityaṁ
kriyamāṇaiḥ sva-vihārair iti \| nitya-nitya-vihārāṇāṁ
harṣa-janakatvā-sambhavaṁ matvārthāntaram āha---śobhanair iti \| śobhanā
eva harṣa-janakā bhavanti \| nitya-vihārāpekṣayā vilakṣaṇatvād iti
bhāvaḥ *\|* **tataḥ** payaḥ-pāyanānantaram \| *tābhir* gopībhiḥ
\|\|23\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tat tadn bālaka-rūpo\'sau
tat tad gṛheṣu sarveṣv eva sukham avasad ity āha---tata iti \| **yāmo**
dināntya-**praharas** tasmin yamo, gṛhāgamana-niyamaḥ, sadā
varṣā-kāla-tṛṇa-sampattyā tṛptānāṁ gavāṁ vraje tadānīm āgamanataḥ pūrvam
eva vatsānām āgamanāvaśyakatvāt tena gṛhaṁ **gataḥ** \| sāyam
**unmardanādibhiḥ** samyag-**lālito** mātṛbhiḥ \| he **nṛpa** ! iti
yathā bhavād dṛśo mahā-rājasya putrāṇāṁ mātṛbhir unmardanādikaṁ kriyate,
tad vad iti bhāvaḥ \| yad vā, nṛpasya-eva-unmardanādibhir unmardanaṁ
**tailādinā**, **majjaḥ** \[majjanaṁ\] snapanaṁ **lepanaṁ** candanādinā
\| ādi-śabdād vanya-vārtā-praśna-śāyanādīni **mādhavaḥ** śrī-kānta iti
\| lakṣmī-rūpāṇāṁ śrī-rādhādīnām api santoṣaṇaṁ svena rūpeṇābhipraiti \|
yad vā, mā vidyā cic-chaktir iti yāvan, tasyāḥ patiḥ \| tathā ca
śrī-harivaṁśe---

> mā vidyā ca yataḥ proktā tasyā īśo yato bhavān \|
>
> tasmān mādhavanāmāsi dhavaḥ svāmīti śabditaḥ \[ha.vaṁ. 3.88.49\] iti,

tad rūpeṇa tatra vartamānatvāt \|\|23\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tat tad bālaka-rūpo'sau tat
tad gṛheṣu sarveṣv eva sukham avasad ity āha---tata iti \| **yāmo**
dināntya-**praharaḥ** tasmin yamaḥ, gṛhāgamana-niyamaḥ, sarvadā
varṣartuvat tṛṇa-sampattyā tṛptānāṁ gavāṁ tadānīm āgamanataḥ pūrvam eva
vatsānām āgamāvaśyakatvāt tena gṛhaṁ **gataḥ** \| **sāyaṁ**
dināntya-daṇḍa-ṣaṭkaṁ vyāpya **unmardanādibhiḥ** samyak **lālito**
mātṛbhiḥ \| he **nṛpa** ! iti pūrva-pūrvavat sarvatra jñeyam \|
unmardanaṁ tailādinā **majjaḥ** snapanaṁ **lepanaṁ** candanādinā \|
ādi-śabdād vanya-vārtā śayanādīni **mādhavaḥ** śrī-kāntaḥ iti
tad-gṛha-sampatti-vṛddhir api sūcitā \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yāmānāṁ **yamena**
uparameṇa yamu uparame tasmin satīty arthaḥ \| **mādhavaḥ** kṛṣṇas tat
svarūpa-bhūta-bālaka-gaṇaś ca gataḥ, sva-sva-gṛham iti śeṣaḥ \| tataś ca
**unmardanaṁ** sugandha-tailābhyañjanaṁ tad anantaraṁ **majjaḥ**
snapanaṁ mātṛbhiḥ **sāyaṁ** **saṁlālitaḥ** \|\|23\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** yāmo vāsarāntyaḥ
**praharas** tasya **yamena** uparameṇa hetunā **mādhavas** tat tad
bālaka-vapus tat tat sva-gṛhaṁ **gatas** tan-mātṛṇair
**unmardanādibhiḥ** **sāyaṁ** **saṁlālita** abhūd iti śeṣaḥ \|
unmardanaṁ sugandhi-tailābhyaṅganaṁ **tato** **majjaḥ** snapanaṁ
śobhanair **ācaritair** māṭṝḥ praharṣayan \|\|23\|\|

**\...**

**\|\| 10.13.24 \|\|**

**gāvas tato goṣṭham upetya satvaraṁ**

**huṅkāra-ghoṣaiḥ parihūta-saṅgatān \|**

**svakān svakān vatsatarān apāyayan**

**muhur lihantyaḥ sravad audhasaṁ payaḥ \|\|**

**śrīdhara-svāmī (bhāvārtha-dīpikā) :** gavāṁ mohanam āha---**gāva** iti
\| **parihūtā** āhūtāś ca te **saṅgatāś** ca tān \|\|24\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tathaiva *gavām* api
snehādhikyam āha---**gāva** *iti* \| **parihūte**na-āhvānena
**saṅgatān** prāptān \| **muhur** **lihantya** iti snehādikyam āha \|
ūdhaḥ stanādhikaraṇaṁ *gavām* avayavas tatra bhavam **audhasam**
\|\|24\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** gavāṁ ca tathaiva
sneha-viśeṣam āha---**gāva** iti \| **svakān** **svakān** iti gavāṁ
vatsalyātiśayena svabhāvataḥ \| sva-putrasyaiva pāyanāt **vatsatarān**
vṛddhiṁ gatān api vatsān **audhasam** āpīna-sambandhi, **satvaram** iti
**muhur** iti, **sravad** ity-ādikaṁ cātrāpi pūrvato viśeṣo jñeyaḥ
\|\|24\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** gavāṁ ca tathaiva
sneha-viśeṣam āha---**gāva** iti \| **svakān** **svakān** iti sveṣām eva
nikaṭa-prāptatvāt \| mamatā-sambandhanātiśayāc ca, **vatsatarān**
vṛddhiṁ gatān api vatsān **audhasam** āpīnabharam iti \|
tadīya-sarva-**payaḥ** śravaṇārambhābhi-prāyeṇa tatrāpi **satvaram** iti
**muhur** iti **sravad** \| ity-ādikaṁ pūrvato viśeṣa-jñāpakam
\|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gopīnām iva **tato**
gavām api mohanam āha---**gāva** iti \| **parihūtā** ādāvāhūtas tataḥ
**saṅgatāś** ca tān atrāpi **satvaram** iti \| **muhur** **lihantya**
iti muhuḥ **sravad** iti, snehādhikya sūcakam \|\|24\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha gavāṁ mohanam
āha---**parihūtā** āhūtās **tataḥ** **saṅgatāś** ca tān ihāpi
**satvaram** iti\| **muhur** **lihantyaḥ** **sravad** iti pūrvataḥ
snehādhikyaṁ sūcyate \|\|24\|\|

**\...**

**\|\| 10.13.25 \|\|**

**go-gopīnāṁ mātṛtāsminn āsīt snehardhikāṁ vinā \|**

**purovad āsv api hares tokatā māyayā vinā \|\|**

**śrīdhara-svāmī (bhāvārtha-dīpikā) :** etāvat tu vaiṣamyaṁ kṛṣṇasyāpi
durnivāram āsīd ity āha---**go-gopīnām** iti \| gavāṁ gopīnāṁ ca
**asmin** kṛṣṇe mātṛtā upalālanādi-rūpā purovad evāsīt \| kintu
**snehardhikāṁ vinā** \| snehādhikyaṁ tv idānīṁ viśeṣa ity arthaḥ \|
**āsu** go-gopīṣu **hares tokatā** ca bāla-bhāvanādi pūrvavad evāsīt \|
kintu **māyayā vinā**, mameyaṁ **mātā** aham asyāḥ putra iti mohaṁ vinā
ity arthaḥ \|\|25\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *etāvad* vakṣyamāṇam \|
*vaiṣamyam* āha---kiṁ ceti \| ity artha iti---snehādhikyam eva vaiṣamyam
iti bhāvaḥ \| *ity artha* iti---**māyāyāḥ** svāśraya-mohakatvābhāvād iti
bhāvaḥ \|

nanu, śrīdāmādiṣu tan-mātṝṇāṁ yāvān snehas tāvān eva putrībhūte
śrī-kṛṣṇe'pi bhavitum arhati \| yāvac-chīla-guṇābhidhākṛti-vayaḥ
\[bhā.pu. 10.13.19\] ity-ādy-ukteḥ \| atrocyate---kṛṣṇo
mahā-maheśvaratvāt svādhīnīkṛta-brahmādi-paryanto'pi premṇaḥ khalv
adhīna eva \| premā tu na tasyādhīna iti, premṇi tasya prabhutvābhāvāt
tena premā saṅkucitīkartum aśakyam \| ata eva svāmi-caraṇair api uktam
\| *etāvat tu vaiṣamyaṁ kṛṣṇasyāpii durnivāram* *iti* \| sa ca premā
vātsalyādi-rūpas tan-mātṛṣu virājata eva iti, kṛṣṇaḥ sva-mātrādi-samīpe
svaiśvaryam anusandhāno'dhīnībhūta eva sadā tiṣṭhati, yathā
cakravartinaḥ pārśve maṇḍaleśvaraḥ \| na ca tasyaivaṁ pāratantryaṁ
dūṣaṇam iti vācyam, pratyuta bhūṣaṇam eva \| yathā jīvasya
**māyā**-pāratantryaṁ duḥkhārthakaṁ tathaiveśvarasyānanda-rasamayasyāpi
prema-pāratantryaṁ pratikṣaṇa-vardhamāna-niratiśayānandārthakam eveti
mahānubhavair anubhūtam \| śrī-yaśodāyāṁ tu śrī-kṛṣṇo'ham iti
pratipādane'py *āsu* śrīdāmāham ity-ādi-cchadma-pratipādanān māyādhikyam
eveti jñeyam \|\|25\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tat-tat-kāraṇaṁ tāsāṁ
**sneha**-viśeṣam \| tat-kāraṇaṁ ca tāsu śrī-bhagavat senha-viśeṣam
āha---**go-gopīnām** iti \| snehasya **ṛddhikāṁ** vṛddhim \| anyat tair
vyañjitam \| tatra ca **tokatā** \| pūrva-bālakavad-bālabhāvo vicitra
bhojya-bhūṣaṇākrīḍanaka-prārthanādi-rūpo **māyayā** tāsū mamatā
viśeṣātmikayā **vinā** pūrvaṁ tasya putratvābhāvena tāsu mamatā-viśeṣo
nāsīt \| idānīṁ ca putratvāpatyā sa jāta ity arthaḥ \| evaṁ
śrī-bhagavati tāsāṁ sneha-vṛddhis tāsu ca tasya putratvena mamatā-viśeṣo
bhagavato\'pi durnivāra iti, tātparyeṇa śrī-bhagavato māhātmya-viśeṣa
eva sampadyeteti, athavā kāpaṭyaṁ vinā pūrva tāsu kiñcid vañcanam āsīt
\| adhunā ca śrī-yaśodāyām iva nijāśeṣa-rahasya prakāśanāt tatrāsīd ity
arthaḥ \|

yad vā, māyā dayā, tayā vinety adhunā tat tad vala-rūpasya
śrī-bhagavatas tāsu sneho viśeṣato jāta ity arthaḥ \| yad vā, akāra
praśleṣeṇāmāyā kāpaṭyābhāvas tayā **vinā** iti pūrva-putrāṇāṁ tāsū
kāpaṭyaṁ nāsīd, idānīṁ ca rasika-śiromaṇes tasya vicitra-dhūrtatā
svabhāvena tāsāṁ sudmārtham iva tad abhūd ity arthaḥ \|\|25\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ pūrvebhyao
vatsa-pālebhyas tad-aṁśānāṁ vailakṣaṇyaṁ darśayaṁs tat-tad-bhāgyena
ślāghyamānābhyo'pi tat-tad-rūpa-mātṛbhyo'pi tan-nija-rūpa-mātur
vailakṣaṇyam āha---**go-gopīnām** iti \| **purovad** ity ubhayatrāpy
anvayaḥ \| pūrvatra prāktana-bālakeṣv iva **asmin** bāla-vatsa-rūpaṁ
śrī-kṛṣṇe **mātṛtā** mātṛ-bhāva āsīt \| kiṁ tu **sneharddhikāṁ vinā**
pūrveṣu sneha eva asmiṁs tu tat-samṛddhir ity arthaḥ \| ācchanne'pi rūpe
vastu-svabhāva-sthānāc chādyatvāt agnivat uttaratra purovat
śrī-yaśodāyām iva **āsv api** śuddha-mātṛ-bhāvāsu **hares** **tokatā**
bāla-bhāva evāsīn nānya-bhāva ity arthaḥ \| kiṁ tu **māyayā vinā**
tasyāṁ śrī-kṛṣṇo'ham iti satya-pratipādanam \|
tad-ucita-sākṣāt-kṛṣṇa-rūpa-prakāśanam \| ca āsu tu sa śrīdāmāhaṁ
sudāmāham iti chadma-pratipādanam \| tad-ucita-rūpāntara-prakāśanaṁ cety
arthaḥ \| vakṣyate ca---vatsa-pāla-miṣeṇa sa \[bhā.pu. 10.13.27\] iti \|
sarva-vilakṣaṇasya prāpte'pi sāmye
sarva-vilakṣaṇatā-hetu---svabhāva-viśeṣa-prāpty-asambhavāt īśvaravat
atrobhayatrāpi samāna eva, vinā-śabdaḥ tataś cārtho'pi samāna eva
yujyate \| māyā-śabdasya ca svārtha eva sthitiḥ syāt---māyā dambhe
kṛpāyāṁ ca iti viśva-prakāśāt \| moha-vācitvaṁ tu lakṣaṇayaiveti āsv apy
iti tatrāpy api-śabdena samāna-koṭi-niviṣṭāyāḥ śrī-yaśodāyāḥ prāptiḥ
samañjasā syāt \| anyathā **harer** apīty avakṣad iti vivecanīyam
\|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ pūrveśyo vatsa-bāleśyas
tad-aṁśānāṁ vailakṣaṇyaṁ darśayan tat-tad-bhāgyena śalādhyamānābhyo'pi
tat-tad-rūpa-mātṛbhyaḥ svarūpa-mātur vailakṣaṇyam āha---**go-gopīnām**
iti \| **purovad** ity ubhayatrāpy anveti, pūrvatra pūrva-bālakeṣv api
uttaratra śrī-yaśodāyām ivety arthaḥ \| tasyām ivāsv api
śuddha-mātubhāvābhāvāsu **hares tokatā** tokabhāva evāsīt nānya-bhāvaḥ
ity arthaḥ \| kintu **māyayā** **vinā** tasyāṁ śrī-kṛṣṇa evāham iti
satya-pratipādane tad ucita-sākṣāt kṛpṇa-rūpa-prakāśanañ ca **āsu** tu
sa śrīdāmāhaṁ sudāmāham iti chadma-pratipādanaṁ
tad-ucita-rūpāntara-prakāśanan cety arthaḥ \| vakṣyate ca
vatsa-pāla-miṣeṇa sa \[10.13.27\] iti \|\|25\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, gavāṁ **gopīnām**
**asmin** śrī-yaśodā-nandena kṛṣṇe **mātṛtā** sarvā upalālanādimayaḥ
sarva eva mātṛ-bhāva ity arthaḥ \| **purovat** pūrvavad eva āsīt, kintu
**sneha-ṛddhikaṁ** snehādhikyaṁ **vinā** pūrvaṁ śrīdāma-sudāmādibhyaḥ
sva-putrebhyo\'pi sakāśāt yaśodā-putre śrī-kṛṣṇe snehardhar āsīt \|
tasyaiva sva-putrī-bhūtatve jāte sati tadā sva-putreṣv api tathaiva
sneha ṛdhir iti yaśodā-putre \| sva-putre ca tulya eva sneho\'bhūd ity
arthaḥ \| **āsu go**-gopīṣu **harer api** **tokatā** bāla-bhāvaḥ
pūrvavad eva āsīt, kintu **māyayā** upaśareṇaiva putra-tulyatvāt
putratvam āsīt \| brahma-mohana-dinam ārabhya tu kṛṣṇe eva
śrīdāma-sudāmādi-rūpas tāsāṁ putro\'bhūd, iti kṛṣṇasya putra-bhāvo
yathārtha evety arthaḥ \|

nanu, śrīdāmādīṣu tan-mātṝṇāṁ yāvān snehas tāvān eva putrī-bhūte,
kṛṣṇe\'pi bhavitum arhati---yāvac chīla-guṇābhidhākṛti-vayo yāvad
vihārādikam \[bhā.pu. 10.13.19\] iti pūrvokteḥ ucyate \| kṛṣṇo hi
mahā-maheśvaratvāt svādhīnī-kṛta-brahmādi-svāṁśa-paryanto\'pi premṇaḥ
khalv adhīna eva \| premā tu na tasyādhīnaḥ iti, premṇi tasya
prabhutvābhāvāt, premā saṅkucito-kartum aśakyaḥ \| ata eva
svāmi-caraṇair api uktam---etāvat tu vaiṣamyaṁ kṛṣṇenāpi durnivāram iti
\| sa ca premā vātsalyādi-rūpas tan mātrādiṣu virājaye iti \| kṛṣṇaḥ
sva-mātrādi-samīpe svaiśvarya-manana-sandhāno\'dhīnībhūta eva sadā
tiṣṭhati \| yathā mahā-rāja-cakravartinaḥ samīpe maṇḍaleśvara iti, na ca
mahā-maheśvarasya tasyaivaṁ pāratantryaṁ dūṣaṇam iti vācyaṁ, pratyuta
bhūṣaṇam eva \| yathā jīvasya māyā-pāratantryaṁ duḥkhārthakaṁ,
tathaiveśvarasyānanda-rasamayasyāpi prema-pāratantryam \|
pratikṣaṇa-vardhamāna-niratiśayānandārthakam eveti mahānubhāvair
anubhūtam \|\|25\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** pūrva-vṛttād gopīnāṁ
mātṛ-bhāvāt **hareḥ** putra-bhāvāc cādhunikasya tasya tasya ca viśeṣam
āha---**go-gopīnām** iti \| gavāṁ gopīnāṁ ca **asmin** yaśodā-sute harau
sarvā **mātṛtā** upapālanādimayo nikhilo mātṛbhāvaḥ **purovat** pūrvavad
eva āsīt \| kintu **sneha-ṛdhikāṁ** **vinā** iti pūrvaṁ
śrīdāma-suvalādiṣu svasuteṣu sneha eva yaśodā-sute harau tu sneha ṛdhir
idānīntu tasyaiva śrīdāmāditvenaika-vastuttvād ubhayatra prema ṛdhir ity
arthaḥ \| **āsu** gopīṣv api hare-stokatā bāla-bhāvaḥ pūrvavad eva āsīt
\| kintu māyayā vineti māyā syācchānvarī buddhor iti medinī \| pūrva
māsāṁ ca suto'ham iti buddi-racita eva tad-bhāvo na tu sākṣād idānīntu
yaśodā-sutasyaiva śrīdāmādi-rūpatvāt sākṣāc ca sa ity arthaḥ \|\|25\|\|

**\...**

**\|\| 10.13.26 \|\|**

**vrajaukasāṁ sva-tokeṣu sneha-vally ābdam anvaham \|**

**śanair niḥsīma vavṛdhe yathā kṛṣṇe tv apūrvavat \|\|**

**śrīdhara-svāmī (bhāvārtha-dīpikā) :** sneha-rddhim eva
darśayati---**vrajaukasām** iti \| **yathā kṛṣṇe** yaśodā-nandane
sva-putrebhyo'pi snehādhikyaṁ pūrvam āsīt \| idānīṁ **sva-tokeṣv** api
tathaivāvardhatety arthaḥ \| **ā abdaṁ** yāvat-saṁvatsaram \|
**niḥsīma** yathā bhavati \|\|26\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ity artha*
iti---**sva-tokatvena** pratīyamānasyāpi *yaśodā-nandanatvād* iti
tātparyam \| nirgatā sīmā maryādā yatra karmaṇi tat tatheti \|\|26\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ata eva sarveṣāṁ
pitṛ-mātrādīnāṁ bāla-rūpe tasminn eka-**ābdaṁ** nityam uttarottaram
adhikaṁ sneha-bharo vyavardhatety āha---**vrajaukasām** iti \| **sneha**
eva **vallī** latā **śanair** nitya-vardhamānatvādinā, **sva**-śabdena
nitya-tādṛśa-sneha-paramparā-vivṛddhi-vailakṣaṇyenāpi teṣu teṣāṁ,
bhagavad-buddhir nābhūd iti dṛḍhīkriyate \| śanair iti
sneha-saṁlālana-kramāpekṣayā \|

yad vā, ācchādanārtham anyathā parama-vailakṣaṇyena vitarkyatvād
**apūrvavad** iti, asya **anu aham** ity anenānvayaḥ, vati-pratyayas
tattvataḥ śrī-**kṛṣṇe** tasyāḥ svābhāvikatvena āścaryatvābhāvān
**niḥsīma** yathā-syāt-tathā vavṛdha ity aparicchinnatā, anvaham iti
nitya-vṛddhir api uktā \| evam aparicchinnasyāpi nitya-nūtanatvena
vṛddhyā premānandasya brahmānandato'py utkarṣaḥ sūcitaḥ \| eṣa
vaiṣṇava-siddhāntaḥ śrī-bhāgavatāmṛtottara-khaṇḍe vivṛto'sti \|\|26\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tadvac chrī-yaśodā-nandane'pi
vailakṣaṇyam āha---**vrajaukasām** iti \| **sva**-śabdena
svāpatyatvenaiva jñāteṣv api, na tu śrī-kṛṣṇatvenety arthaḥ \| **sneha**
eva **vallī** **śanair** vardhamānatvādinā śanair iti \|
saṁlālana-kramāpekṣayā tad-aṁśatvāt teṣāṁ, kṛṣṇa ity ubhayatrāpy **anu**
iti, **yathā kṛṣṇe** tathā teṣu vavṛdhe, kṛṣṇe **tu** **apūrvavat**
pūrvaṁ yathā nāsīt, tathā vavṛdhe ity arthaḥ \|

yad vā, yathā yathāvat teṣu kṛṣṇasya tat-tad-aṁśeṣu
bālādi-śikya-paryanteṣu, tat-tad-yogyaṁ vavṛdhe kṛṣṇe tv apūrvavad
aiśvarya-yuktaṁ vavṛdha ity arthaḥ \| pūrvam
api---yāvac-chīla-guṇābhidhākṛti-vayaḥ \[bhā.pu. 10.13.19\] ity anena
sahaja-śrīdāmādivad eva śīlādyāvirbhāvas teṣūktaḥ, na tu śrī-kṛṣṇavad
api \| tataḥ svarūpādhikyam eva tatra premādhikye kāraṇaṁ jātaṁ, na tu
śīlādyādhikyam apīty uttareṇa śrī-kṛṣṇe premādhikyaṁ tu durnivāram iti
bhāvaḥ \|\|26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tadvat śrī-yaśodā-nandane'pi
vailakṣaṇyam āha---**vrajaukasām** iti \| **kṛṣṇe** ity ubhayatrāpy
**anu** iti, yathā kṛṣṇe tathā teṣu vavṛddhe \| kṛṣṇa tu apūrvavat
pūrvaṁ, **yathā** nāsīt-tathā ity arthaḥ \| yad vā, yathā yathāvat teṣu
kṛṣṇasya tat-tad-aṁśeṣu bālādi-śikya-paryanteṣu tat-tad-yogyaṁ vavṛdhe
\| kṛṣṇe tv **apūrvavad** āścarya-yuktaṁ vavṛdha ity arthaḥ \|\|26\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ
yaśodā-nandana-kṛṣṇa-putrī-bhūta-kṛṣṇayoḥ svarūpata aikya-rūpāt
snehādhikyam tulyam uktam api punaḥ spaṣṭī-kurvan yaśodā-nandana-kṛṣṇe
tu guṇotkarṣa-hetukaṁ snehādhikyam āha---**vrajaukasām** iti \|
**ābdaṁ** varṣaṁ vyāpya **anvahaṁ** **sneha**-**vallī** iti, vallī yathā
pratidinam eva vardhate, tathaivety arthaḥ \| **yathā kṛṣṇe**
yaśodā-nandane pūrvaṁ sva-putrebhyo'pi vardhamānā sā āsīt \| idānīṁ
**sva-tokeṣu** api tathaiva **vavṛdhe** iti \| sva-tokānām api kṛṣṇatvāt
sneha-ṛddhir ubhayatra tulyaivety arthaḥ \|

kiṁ ca, **tu**-śabda-balāt kṛṣṇam ity asyāvṛttyā sneha-rddhes
tulyatve'pi kṛṣṇe yaśodā-nandana-kṛṣṇe tu tathāpi **apūrvavat** \|
nitya-navāyamānaiva tasya sarva-śakti-saundarya-vaidagdhyādi-guṇavattvād
aṁśitvāc ca, tāsāṁ putrībhūta-kṛṣṇa-svarūpāṇāṁ tu
śrīdāmādy-ucita-saundaryādimattvād aṁśatvāc ceti bhāvaḥ \| yad vā,
yatheti yathāvad eva sneha-vallī vavṛdhe \| kṛṣṇe tu apūrvavad eva
vavṛdhe ity āvṛttyā vinaiva vyākhyeyam \|\|26\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ubhayatra samānām eva
sneha-rddhim uktāṁ sphuṭayann anācchanna-rūpe yaśodā-sute viśeṣam
āha---**vrajaukasām** iti \| **ābdaṁ** varṣaṁ vyāpyānvahaṁ pratidinaṁ
**sva-tokeṣu** kṛṣṇāvirbhāveṣu śrīdāmādiṣu **sneha-vallī vavṛdhe yathā
kṛṣṇe** yaśodā-sute **śanair** upalālanādi-krameṇa tu śabdād āvṛtyā
vyākhyāyate \| kṛṣṇe **tv apūrvavan** nitya-navāyamānaiva vavṛdhe \|
tasyāṁśitvād anācchanna-rūpa-guṇatvāc ca pare tv āhus tv āvṛtiḥ yathā
yathāvad eva sneha-vallī vavṛdhe kṛṣṇe tv apūrvavad iti \|\|26\|\|

**\...**

**\|\| 10.13.27 \|\|**

**ittham ātmātmanātmānaṁ vatsa-pāla-miṣeṇa saḥ \|**

**pālayan vatsapo varṣaṁ cikrīḍe vana-goṣṭhayoḥ \|\|**

**śrīdhara-svāmī (bhāvārtha-dīpikā) :** evam **ātmā** śrī-kṛṣṇo
**vatsapo** bhūtvā tatrāpi **vatsānāṁ pālānāṁ** ca **miṣeṇa ātmānam**
**ātmanā** **pālayan** krīḍitavān ity arthaḥ \|\|27\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : itthaṁ** pūrvokta-rītyā \|
*tatrāpi* **vatsapa**tve'pi \| **miṣeṇa** chadmanā \| *ity artha*
iti---krīḍāṁ cakra ity evārthaḥ \|\|27\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : sa
vatsa-vatsapa**-rūpadharo **vana-goṣṭhayoḥ** śrī-vṛndāvane vraje ceti,
tatra tatra kutrāpi kenacid api tad-hitaṁ nābhūd iti bhāvaḥ \| anyat
tair vyākhyātam \| yad vā, **sa** kṛṣṇa **ātmā** svayam evaikākī
**cikrīḍe**, svasyaiva tat tad rūpatvenānyābhāvāt \|\|27\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sa vatsa-vatsapa**-rūpa-dharaḥ
**vana-goṣṭhayor** iti, tatra kutrāpi kenacid api tad-ūhitaṁ nābhūd iti
bhāvaḥ \| anyat taiḥ \| yad vā, sa śrī-kṛṣṇa **ātmā** dvitīya eva
**cikrīḍe** \|\|27\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evam **ātmā** kṛṣṇo
**vatsapo** bhūtvā vatsānāṁ **pālānāṁ** ca **miṣeṇa ātmānam ātmanā
pālayan** krīḍitavān ity arthaḥ \|\|27\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : ittham** eva **sa vatsapa
ātmā** vibhur-vijñānānanda-mūrtiḥ kṛṣṇaḥ **vatsānāṁ pālānāṁ** ca
**miṣena ātmānaṁ pālayan cikriḍe** iti \| kenacid ūhito nābhūd ity
arthaḥ \|\|27\|\|

**\...**

**\|\| 10.13.28 \|\|**

**ekadā cārayan vatsān sa-rāmo vanam āviśat \|**

**pañca-ṣāsu triyāmāsu hāyanāpūraṇīṣv ajaḥ \|\|**

**śrīdhara-svāmī (bhāvārtha-dīpikā) :** etāvat-paryantaṁ rāmasyāpi moha
evāsīt \| saṁvatsarānte tu kathañcij jñātavān iti darśayann
āha---**ekadā** iti \| **pañca-ṣāsu** pañcasu vā ṣaṭsu vā rātriṣu
**hāyanasyāpūraṇīṣu** pūrakatayāvaśiṣṭāsv ity arthaḥ \|\|28\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *etāvat-paryantaṁ*
kiñcin-nyūnābda-*paryantam* \| *kathañcit* bhagavat-sūcanena \| **ajaḥ**
kṛṣṇaḥ \| **hāyanasya** varṣasya---hāyano'strī śarat-samāḥ ity amaraḥ \|
*ity artha* iti---abda-pūrteḥ **pañcaṣā**-rātribhyaḥ prāg iti tātparyam
\|\|28\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ramayati śrī-kṛṣṇādīn iti
**rāmaḥ** \| ato yadyapi tena saha prāyo nityaṁ vane praveśas tathāpy
**ekadā** **sa**-**rāma** iti sneha-viśeṣeṇa taṁ prati tadā
tat-tad-rūpa-dhāraṇaṁ tattva-bodhanāpekṣayānyathā abdānte
śrī-brahmāgamane sati tat-tat-sañcaraṇena tasya
tat-kautukānubhavāsiddhiḥ \| yad vā, saṅgopanārthaṁ tad-abde prāyo vane
tasyānayanāt \| **vanam** **āviśat** śrī-govardhanāntika-ghana-vanaṁ
praviveṣety arthaḥ \| vane sva-prabhāvasya svata eva viśeṣataḥ
prākaṭyena tatraiva tena tad-yuktatvāt \| laukika-garbhavan na jāyate,
kintu svayam evāvirbhavatīty **ajaḥ** \| ato garbhād anutpannatve\'pi
tasya putratā sambhaved iti bhāvaḥ \| yad vā, na jāyate, na prakaṭo
bhavatīty aja iti, tal-līlācchādanābhiprāyeṇa \|\|28\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : pañcaṣāsv** ity aniścitoktiḥ
prema-mohena \| ramayati śrī-kṛṣṇādīn iti **rāmaḥ** \| ataḥ prāyo
yadyapi tena sahaiva praveśaḥ, tathāpy **ekadā sa-rāma** iti
vṛttānta-viśeṣoddeśāya nirdeśaḥ \| tac ca taṁ prati
tal-līlā-tattva-bodhanam, sneha-viśeṣeṇa anyathā abdānte
śrī-brahmāgamane sati tat-tat-saṁvatsareṇa tasya
tat-kautukānubhava-siddheḥ \| ataḥ pūrvam abodhane kāraṇaṁ tu
vakṣyate---**aja** iti \| yo vināpi janma tat-tat-putratāṁ prāptaḥ, sa
ity arthaḥ \| tat tv adhunā vyaktī-bhaviṣyatīti bhāvaḥ \|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** brahma-mohana-prasaṅga
eva baladeva-mohanam api vyaktīkartuṁ kathām āha---**ekadā** iti \|
**pañcasu** **ṣaṭsu** vā rātriṣu **hāyanasya** varṣasya **āpūraṇīṣu**
pūrakatayā avaśiṣṭāsv ity arthaḥ \|\|28\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** viriñca-vimohana-prasaṅge
balabhadrasyāpi mohanaṁ vaktuṁ katham āha---**ekadā** iti \| **pañcasu**
**ṣaṭsu** vā **tri-yāmāsu** rātriṣu **hāyanasya** saṁvatsarasyāpūraṇīṣu
pūrakatayāvaśiṣṭāsv ity arthaḥ \|\|28\|\|

**\...**

**\|\| 10.13.29 \|\|**

**tato vidūrāc carato gāvo vatsān upavrajam \|**

**govardhanādri-śirasi carantyo dadṛśus tṛṇam \|\|**

**śrīdhara-svāmī (bhāvārtha-dīpikā) : tato** **dūrata** eva
**govardhana**-**śikhare** **carantyo gāvo vraja**-samīpe **carato
vatsān dadṛśuḥ** \|\|29\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tatas** tadā **upavrajam**
iti \|
**govardhan**eśāna-koṇa-koṭi-sthāriṣṭa-mardana-kuṇḍa-samīpa-prāya-pradeśe
\| tad-antike vrajasya vyāpteḥ saṭīkarākhya-pradeśād ṛju-mārgeṇa
catuḥ-krośa-mayatvāt \| atha tarhy āgato goṣṭham ariṣṭo vṛṣabhāsuraḥ
\[bhā.pu. 10.36.1\] iti vakṣyamāṇatvāc ca \[vaiṣṇava-toṣaṇī\] \|\|29\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : upavrajam** iti
śrī-rādhā-devī-kuṇḍāntike vrajasya vyāptes tatas tadā \| kiṁ vā, tebhyo
vatsebhyo **vidurād** atidūre \| yad vā, **govardhanādrer** vidurād
upavrajaṁ **carato** **vatsān tṛṇaṁ** **carantyo**\'pi **dadṛśur** iti
snehādhikyaṁ bodhitam \|\|29\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tatas** tad-anantaram
**upavrajam** \|
govardhaneśāna-koṇa-koṭi-sthāriṣṭa-mardana-kuṇḍa-samīpa-prāya-pradeśe \|
tad-antike vrajasya vyāpteḥ saṭīkarākhya-pradeśād ṛju-mārgeṇa
catuḥ-krośa-mayatvāt, atha tarhy āgato goṣṭham ariṣṭo vṛṣabhāsuraḥ
\[bhā.pu. 10.36.1\] iti vakṣyamāṇatvāc ca \| **tṛṇam** iti
tat-prāśastya-vivakṣayā tad-āveśe'pi satīty arthaḥ \| adhunā śrī-kṛṣṇena
vatsatarāṇāṁ cāraṇaṁ kiñcid vayo-vṛddhyāyogyatvād iti jñeyam \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : govardhana**-**śṛṅge tṛṇaṁ
carantyo gāvaḥ** tasmād avidūrāt vrajasya nikaṭe **carato** **vatsān
dadṛśuḥ** \|\|29\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** **govardhanasyādreḥ
śirasi** śikhare **tṛṇaṁ carantyo gāvas tato**'vidūrād **vrajasyāntike**
**carato vatsān dadṛśuḥ** \|\|29\|\|

**\...**

**\|\| 10.13.30 \|\|**

**dṛṣṭvātha tat-sneha-vaśo'smṛtātmā**

**sa go-vrajo'tyātmapa-durga-mārgaḥ \|**

**dvi-pāt kakud-grīva udāsya-puccho**

**\'gād dhuṅkṛtair āsru-payā javena \|\|**

**śrīdhara-svāmī (bhāvārtha-dīpikā) :** tadaiva **sa go-vrajo gavāṁ**
kalāpas **tat-sneha-vaśas** teṣāṁ, vatsānāṁ snehenākṛṣṭo'ta eva na smṛta
ātmā yena sa **javena**-upa**vrajam** **agāt** \| kathaṁ-bhūtaḥ \|
**atyātma-pa-durga-mārgaḥ** atikrānta **ātma-pān** gopālānyaḥ
so'tyātma-paḥ, tathā durgamo mārgo yasya saḥ sa ca sa ca \| tathā
paraspara-yuktābhyāṁ padhyāṁ dhāvan **dvi-pād** iva pratīyamānaḥ \|
**kakudy** ākuñcitā **grīvā** yasya saḥ \| **udāsya-pucchaḥ**
unnamitānyāsyāni pucchāni ca yena saḥ \| **āsru-payāḥ** sarvataḥ
sravanti payāṁsi yasya saḥ \| "āsnu-payāḥ" ity api pāṭhe sa evārthaḥ \|
go-vraja ity anena vṛṣabhādayo'py agur ity uktam \|\|30\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** sa govardhanam ūrdhva-gaḥ
\| upa**vrajam** iti pūrvānuṣaṅgaḥ \| **kakudi** *kiñcid*
unnata-vṛṣa-skandhāvayave, kakuda strī kakudaś ca vṛṣāṅge rāḍ-dhvajevare
iti medinī \| vṛṣa upalakṣaṇaṁ gor api \| *ākuñcitā* saṅkocitā \|
*unnamitāny* ūrdhvaṁ kṛtāni \| prathame pāṭhe sru-gatau, dvitīye
ṣṇu-prasravaṇe \|\|30\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayati---**dṛṣṭvā** iti dvābhyām \| tv-arthe cakāra pūrvato
viśeṣāya \| sa cākasmād akāṇḍe priya-sandarśana-svabhāvataḥ \| kiṁ vā,
tad dine\'grajaṁ prati tal-līlā bodhanāya **atha** iti pāṭhe\'pi sa
evārthaḥ \| **sneha-vaśatvam** eva darśayati **asmṛta-ātmā** ity-ādi
viśeṣaṇaiḥ \| **ātmapān durga-mārgaṁ**
cātikrāntānto**\'tyātma**-adurga-mārgaḥ \|\|30\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad
evābhivyañjayati---**dṛṣṭvā** iti dvābhyām \| tv-arthe ca-kāraḥ pūrvato
viśeṣāya sa cākāṇḍe priya-sandarśana-svabhāvataḥ \| **atha** iti
pāṭhe'pi sa evārthaḥ \| **sneha**-viśeṣatvam eva
darśayati---**asmṛta-ātmā** ity-ādibhiḥ \| **ātma-pān durga-mārgaṁ**
cātikrānto **atyātmapa**-durga-mārgaḥ astv ity-ādi-pāṭha-dvayam api
kvib-antaṁ tug-abhāva ārṣaḥ \|\|30\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : asmṛta-ātmā** ātmānam api
vismṛtya, **sa go-samūhaḥ agāt** \| atikrāntā ātmapā gopā **durgā
mārgāś** ca yena saḥ \| parasparaṁ yuktābhyāṁ padbhyāṁ dhāvan
**dvi-pād** iva pratīyamānaḥ unmukhatvāt **kakudi grīvā** yasya sa \|
udgatānyāsyāni **pucchāni** ca yasya sa \| ā samyag eva kṣaranti
**asrūṇi payāṁsi** ca yasya saḥ \|\|30\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : sa go vrajo vatsān dṛṣṭvā
agāt** tān-agamat \| kīdṛśa ? **asmṛta-ātmā** svam api vismṛtyety arthaḥ
\| atikrānto **ātmapāḥ** svarakṣakā gopā **durgā maṛgāś** ca yena saḥ \|
mitho yuktābhyāṁ padbhyāṁ dhāvan **dvi-pād** iva pratīyamānaḥ **kakudi**
ākuñcitā **grīvā** yasya saḥ \| unnatānyāsyāni **pucchāni** ca yasya saḥ
\| ā samyak sravanti **payāṁsi** netra-jalāni dugdhāni ca yasya saḥ
\|\|30\|\|

**\...**

**\|\| 10.13.31 \|\|**

**sametya gāvo'dho vatsān vatsavatyo'py apāyayan \|**

**gilantya iva cāṅgāni lihantyaḥ svaudhasaṁ payaḥ \|\|**

**śrīdhara-svāmī (bhāvārtha-dīpikā) :** tatra viśeṣato dhenūnāṁ ceṣṭitam
āha---**sametya** iti \| govardhanasyādhaḥ \| **vatsavatyaḥ** punaḥ
prasūtā api \|\|31\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tatra* go-vraje
**lihantya** āsvādayantyaḥ \|\|31\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** svakīyaṁ
mahā-madhuratvādināsādhāraṇaṁ suśobhanaṁ vā, **audhasam** udhaumyaḥ
sravad ity arthaḥ \|\|31\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** svīyaṁ mādhuryādibhir
asādhāraṇaṁ suśobhanaṁ vā, **odhasam** ūdhobhyaḥ sravad ity arthaḥ
\|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** govardhanasyādhaḥ
**sametya** dvyāhikatryāhikādi-**vatsavatyaḥ api audhasam** ūdhobhyaḥ
svayam eva sravat \| **payaḥ apāyayan gilantya** **iva** iti, **gavāṁ
lehanādhikyaṁ** snehādhikya-sūcakam \|\|31\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : gāvo** govardhanādreradhaḥ
**sametya audhasam** ūdhobhyaḥ sravat \| payo **vatsānapāyan**
**vatsavatyaḥ** punaḥ prasūtā āpe **lihantya** iti, **gavāṁ
lehanādhikyaṁ** snehādhikyaṁ dyotayati \|\|31\|\|

**\...**

**\|\| 10.13.32 \|\|**

**gopās tad-rodhanāyāsa-maughya-lajjoru-manyunā \|**

**durgādhva-kṛcchrato'bhyetya go-vatsair dadṛśuḥ sutān \|\|**

**śrīdhara-svāmī (bhāvārtha-dīpikā) :** rāmeṇa dṛṣṭaṁ vatseṣu gavāṁ
snehātiśayam uktvā gopānām api darśayitum āha---gopā iti \| tāsāṁ
**gavāṁ** **rodhane** ya āyāsas tasya **maughyena** moghatvena
**lajjayā** sahoru-**manyunā** **durga**-mārga-janita-kleśena ca
**abhyetya** govatsaiḥ saha sutān **dadṛśuḥ** \|\|32\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *rāmāya* *go-snehato'pi*
gopa-snehādhikyaṁ sūcayann āha---**gopā** iti \|\|32\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** anvetya paścād āgatya \|
pāṭhāntare\'bhimukham etya \|\|32\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : abhyetya** abhimukham etya
anvetya iti kvacit pāṭhaḥ \|\|32\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** manyurgāḥ praty eva kṣeyaṁ na tu
bālān prati gavām iva teṣāṁ, sa-bāleṣu darśana-sambhavād adarśane'pi
vatsa-cāriṇāṁ teṣāṁ, mādhurya-sphūrtteś ca kopāsambhavāt \|\|32\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tāsāṁ gavāṁ **rodhane**
ya āyāso lakuṭotkṣepādibhis tasya maudhyena vaiyarthyena hetunā lajjā ca
manyuś ca tal lajjāmanyu tena durga-mārga-janita-kleśena cābhyetya
govatsaiḥ saha \|\|32\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tāsāṁ gavāṁ **rodhane**
ya **āyāso**, yaṣṭi-kṣepādis tasya **maughyena** vaiphalyena hetunā
jāto, yo lajjā-yukto **manyus** tena **durgādhva**-janitena
**kṛcchreṇa** ca **abhyetya** **go-vatsaiḥ** saha sutān **dadṛśuḥ**
\|\|32\|\|

**\...**

**\|\| 10.13.33 \|\|**

**tad-vīkṣaṇotprema-rasāplutāśayā**

**jātānurāgā gata-manyavo'rbhakān**

**uduhya dorbhiḥ parirabhya mūrdhani**

**ghrāṇair avāpuḥ paramāṁ mudaṁ te \|\|**

**śrīdhara-svāmī (bhāvārtha-dīpikā) :** tataś ca teṣām īkṣaṇenodgato yaḥ
**prema-rasas** tasminn **āplutā** nimagnā **āśayā** yeṣāṁ **te** \|
lajjā-manyu-kṛcchrais tān api tāḍayitum āgatāḥ santo'pi
**gata-manyavaḥ** pratyuta **jātaḥ anurāgo** yeṣāṁ te \| **mūrdhani
ghrāṇair** avaghrāṇaiḥ **paramāṁ** **mudam avāpuḥ** \|\|33\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tataḥ*
suta-darśanānantaram \| gatam anyato vigata-krodhāḥ \|\|33\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** yady api āyāsādyaḥ
prema-rasodayāntarāyā uktāḥ, tathā gavāṁ vatsaiḥ sahitān iti,
vatsa-saṅge sthitair api sva-sva-putraiḥ parama-vatsalānāṁ tāsāṁ
dṛṣṭi-pathe vatsānām ānayanād anapasāraṇāc ca teṣām aparādhaḥ sūcitaḥ \|
tathāpi teṣāṁ sutānām īkṣaṇena ya ut ucca utkṛṣṭo vā **prema-rasas**
tasmin **āplutāśayā** udgṛhyoccair aṅke gṛhītvā udūhyeti pāṭhe dīrgham
ārṣaḥ \| arthaḥ sa eva \| prema-rasānurāgayoḥ sahajatva-sopādhitvādinā
hrāsa-rahitatva-rañjanatvādinā vā bhedaḥ kalpyaḥ \| yad vā, pūrvam eva
jātānurāgā adhunā ca **tad-īkṣaṇena** iti \| yad vā, udgrahaṇādinā
jāto'nurāga āsaktir yeṣāṁ, tathā-bhūtāḥ santo **mudaṁ** prāptāḥ,
**paramām** iti mudaḥ parākāṣṭhoktā \|\|33\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** yady api āyāsādayaḥ
prema-rasodayāntarāyā uktāḥ, tathā gavāṁ vatsaiḥ sahitān iti \|
vatsa-saṅge sthitair api sva-sva-sutaiḥ parama-vatsalānāṁ, tāsāṁ
dṛṣṭi-pathe vatsānām ānayanād anapasāraṇāc ca, teṣām aparādhaḥ sūcitaḥ
\| tathāpi teṣāṁ sutānām īkṣaṇena ya utkṛṣṭaḥ **prema-rasas** tasmin
**āplutāśayā** udgṛhya uccair aṅke gṛhītvā udgūhyeti pāṭhe dīrghatvam
ārṣaḥ \| arthaḥ sa eva \| prema-rasānurāgayoḥ
sukhātiśaya-tṛṣṇātiśayābhyāṁ viśeṣaṇābhyāṁ bhedaḥ kalpyaḥ \| yadi ca
gavām iva teṣām api dūrato'pi sva-suta-darśana-sambhavāt kathañcid
darśanābhāve'pi vatsa-saṅgināṁ sva-sutānāṁ sphuraṇāt teṣu krodhotpattir
na sambhavatīti śaṅkyate \| tat tad āsv anātikrāmantīr gāḥ praty eva
teṣāṁ, manyur mantavyaḥ sva-sutānām atisannihitatayā suṣṭhu
mādhuryānubhaveṣu tac-chānti-pūrvaka-premodayaś ceti \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : tad-īkṣaṇa** iti
**prema-anurāgayor** ullāsātiśaya-tṛṣṇātiśayābhyāṁ viśeṣaṇābhyāṁ bhedaḥ
\|\|33\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **gata-manyava** ity are
anabhijñāḥ ! atra parama-vatsala-gavāṁ gaṇa-dṛṣṭi-pathe kathaṁ vatsā
ānītāḥ ? iti tāṁs tāḍayituṁ-manaso'pi, teṣāṁ bālānām īkṣaṇodbhūtena
**prema-rasena āplutāśayās** tataś ca **jāta-anurāgāḥ** premṇām eva
pañcamīṁ kakṣām anurāgābhyāṁ tṛṣṇātiśaya-mayīṁ prāptāḥ **gata-manyavaḥ**
vismṛta-krodhāḥ \|\|33\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** teṣāṁ vīkṣaṇādito yaḥ
**prema-rasas tenāplutāśayās** tato **jāta-anurāgāḥ premṇaḥ**
parāvasthām anurāgaṁ labdhvā **gata-manyavo** vismṛta-krodhāḥ santaḥ
\|\|33\|\|

**\...**

**\|\| 10.13.34 \|\|**

**tataḥ pravayaso gopās tokāśleṣa-sunirvṛtāḥ \|**

**kṛcchrāc chanair apagatās tad-anusmṛty-udaśravaḥ \|\|**

**śrīdhara-svāmī (bhāvārtha-dīpikā) : kṛcchrāt tato'pagatā nivṛttāḥ** \|
teṣāṁ sutānām **anusmṛty** udgacchanty aśrūṇi yeṣāṁ te \|\|34\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tatas** tebhyaḥ
**pravayaso** vṛddhāḥ \|\|34\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : pravayaso** vṛddhā iti,
teṣāṁ prāyo vivekitvādinā snehsa-rahasahāniḥ sūcitā \| tathāpīti pūrvaṁ
vṛddhā api kadācid-gopālā āsann iti bodhayati \| ata evoktaṁ pravayasa
iti vayo-bāhulyena vṛddhā na tu jarādy abhibhūtā ity arthaḥ \| yad vā,
prakṛṣṭaṁ vayo yeṣāṁ nitya-nava-yuvāna ity arthaḥ \| **anusmṛtir**
nirantara-smaraṇam \|\|34\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : pravayaso** vṛddhāḥ iti, teṣāṁ
prāyo vivekitvādinā tādṛg alpa-viyogena moho na sambhavati tathāpīty
arthaḥ \| evaṁ pūrvaṁ vṛddhā eva gopālā āsann iti bodhayati \| tac ca
**gopa-**jātes tat sva-dharmatvāt śrī-vrajeśasya ca bāla-putratvena
sva-pratinidher abhāvena svayam eva gāḥ pālayataḥ \| saṅgaucityāt
**anusmṛtiḥ** nirantara-smaraṇam \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** pravayaso vivekino 'pi \|\|34\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : pravayaso** vṛddhāḥ
**kṛccrād** eva **śanair** eva gocāraṇānurodhād eva apagatā tasmād
āśleṣād viyujya **gatās tataś** ca vicchedotthayā, teṣām **anusmṛtyā
udgatāśravaḥ** \|\|34\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : pravayaso** bahvapatyā api
te **gopās tokānāṁ**, teṣām **āśleṣeṇa** **sunirvṛtāḥ kṛcchrād** eva
**śanair** eva gocāraṇānurodhena **apagatās** tad **āśleṣād** viyujya \|
gāḥ pratigatās, teṣām anusmṛtyā udgatāśravo'bhūvan \|\|34\|\|

**\...**

**\|\| 10.13.35 \|\|**

**vrajasya rāmaḥ premardher vīkṣyautkaṇṭhyam anukṣaṇam \|**

**mukta-staneṣv apatyeṣv apy ahetu-vid acintayat \|\|**

**śrīdhara-svāmī (bhāvārtha-dīpikā) : premardher** **autkaṇṭhyam**
atiśayaṁ **mukta**-**staneṣv apatyeṣu vīkṣya** hetum ajānann
**acintayat** \|\|35\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : anukṣaṇaṁ** pratikṣaṇam \|
*atiśayam* ādhikyam \|\|35\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : premardher** hetor
**anukṣaṇam** autkaṇṭhyam āsaktim, autkaṭyam iti vā pāṭhaḥ, premardher
ādhikyam \|\|35\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : premardher** hetor
**autkaṇṭhya** utkaṇṭhety upacārāt tatrātiśaya eva paryavasyati ṭīkāyām
autkaṭhyam iti kvacit pāṭhaḥ \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : vrajasya** go-vrajasya apatyeṣu
vatseṣu tad-upalakṣaṇatvena gopānāṁ bālakeṣv api jñeyam \| eṣu
**mukta**-**stanyatva**-viśeṣaṇānupayogāt **premarddher** hetor
autkaṭyam \|\|35\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : premardher** hetor
**autkaṇṭhyaṁ mukta-stanoṣv** **api** vatseṣu nava-prasūta-vatsatarīṇām
api gavām **ahetu-vit** hetum ajānan **acintayad** iti \| etāvat kāleṣu
pratidinam eva godohanādi-samayeṣu nava-prasūtān api vatsān vihāya
prācīnān eva vatsān stanaṁ pāyantīḥ \| sarvā eva gāḥ paśyato\'pi tasya
tasminn eva dine yac cintā prādur abhūt \| tasminn api dine yad anyeṣāṁ
pravayasāṁ vivekinām api gopānāṁ tathā cintanaṁ nābhūt \| tatra-kāraṇaṁ
yoga-māyaiva brahmā-mohanādinam ārabhyaiva go-gopī-gopānāṁ
baladeva-sahitānāṁ sarveṣām eva bhagavatā sva-yoga-māyayā mohitatvāt \|
pratidina-virodha-darśane\'pi virodhānusandhānaṁ na kasyāpy abhūt \|
kintu, sarva jagat kāraṇasya kāraṇārṇava-śāyino\'pi paramāṁśitvena
svāgrajatvena sva-priya-sakhatvena ca vañcanānaucityād \| etal
līlā-jijñāpayiṣā śrī-baladeve samucitāpi pūrvaṁ nābhūt \|
varṣa-paryantaṁ tat tac-chrīdāmādi-priya-sakha-viccheda-duḥkhasya tasmai
dātum **anucityāt** \| svasya tu tad-duḥkhaṁ nāsty eva,
vatsa-kulānveṣakeṇaika-prakāśena tan-nikaṭa eva sthitatvāt \| ato
varṣāvasān eva bhagavataḥ sā tatra yadābhūt, tadā māyāpi śanaiḥ śanair
aṁśenāṁśenaiva tasmād upararāma na tu yugapat \| sāmastyena bhagavad
aiśvarya-siddhau tam api bhaktābhimānāspadīkṛtya nimajjayitum ity
avasīyate \|\|35\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** evaṁ gavāṁ gopānāṁ
sva-tokeṣu ca ceṣṭāṁ vīkṣya balabhadrasya vimarśam āha---**vrajasya**
iti \| gopīnāṁ gavāṁ gopānāṁ ca **mukta-staneṣv apy apatyeṣu
premardhe**-hetor **autkaṇṭhyaṁ vīkṣya-ahetu-vit**-tat-kāraṇam ajānann
idam **acintayat** \| yady api virañci-mohana-dinam ārabhyaivaṁ-virodho
balabhadreṇa dṛśyata eva \| tathāpi tad-dine tad anusandhānaṁ tasmin
tal-līlā vijijñāpayiṣāyās tadaiva jātatvena sva-yoga-māyāyāḥ śanair
apasāraṇād uktābhimāninas tasya svaiśvarya-siddhāvakasmād eva
nimajjanīyatvād iti bodhyam \|\|35\|\|

**\...**

**\|\| 10.13.36 \|\|**

**kim etad adbhutam iva vāsudeve'khilātmani \|**

**vrajasya sātmanas tokeṣv apūrvaṁ prema vardhate \|\|**

**śrīdhara-svāmī (bhāvārtha-dīpikā) :** cintām evāha---**kim etad** iti
dvābhyām \| **vāsudeve** yathā purā **prema**, tathā sva-**tokeṣv api
vrajasya** **apūrvaṁ prema** **vardhate** \| **kim etad adbhutam** ? iti
\| kiṁ ca, **sātmano** mat-sahitasya vrajasya \| mamāpy eteṣu
premātiśayaḥ, tatra kāraṇaṁ kim ? iti bhāvaḥ \|\|36\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** atyadbhutam āha---*kiṁ
ca,* \| *iti bhāva* iti śuddha-sattva-svarūpe mayi mohaḥ kathaṁ jātaḥ ?
iti, ahaṁ na jāne iti tātparyam \|\|36\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : adbhutaṁ** yukty-atītam,
**akhilasya** jagata **ātmani** paramātmani yato **vāsudeve**
cittādhiṣṭhātari catur-vyūha-śreṣṭhe \| yad vā, khilo nyūna ātmāpi
priyatayā yasmāt, tato\'py adhikataraḥ priya ity arthaḥ \| kiṁ ca,
vāsudeve nijāśeṣaiśvarya-prakaṭanārthaṁ śrī-vasudeva-putratāṁ prāpte \|
evaṁ sarvathā tasminn eva **prema-vṛddher** yogyatoktā, tathāpi tasminn
iva **tokeṣu** bālakeṣu \| yady api gavām tādṛśa eva sneho vatseṣūktaḥ,
tathāpi tokeṣv iti-manuṣyāṇām eva sarveṣām evety arthaḥ \|\|36\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : adbhutaṁ** yukty-atītam
**akhilasya ātmani** paramātmani, ato **vāsudeve** sarvāśraye \| kiṁ vā,
tatrāpi śrī-vasudevāpatye pūrṇa-bhagavattayā prakaṭa ity arthaḥ \| evaṁ
sarvathā tasminn eva tad ucita-tādṛśa-**prema-vṛddher** yogyatoktā \|
tathāpi tasminn iva **vrajasya** go-gopa-**ātmakasya** **tokeṣu**
svāpatyeṣu \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : akhilasya-ātmani** paramātmani ato
**vāsudeve** sarvāśraya iti, tatraiva tādṛśa-**prema**-yogyatokta
\|\|36\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prathamaṁ māyāṁśoparame
sati virodha-darśanotthaṁ tasya cintanam āha---**kim etad** iti \|
**vāsudeva** **iva** iti, vāsudeve yathā purā **prema**, tathā
sva-**tokeṣv** api, **vrajasya** prema **vardhate** \| kim etad
**adbhutaṁ**, kiṁ ca, **sātmanaḥ** \| mat-sahitasya mamāpi teṣu kṛṣṇavat
prema kim ity arthaḥ \|\|36\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** yoga-māyāyāḥ
prathamāṁśāpasaraṇe sati virodha-darśanajaṁ tasya cintanam
āha---vrajasya sātmano \| mat-sahitasyāpi yathā **vāsudeve** kṛṣṇe
premāsīt, tathā **tokeṣv** api tad-**vardhate** **etad adbhutam**
āścaryaṁ **kiṁ** mama tokeṣu premā kṛṣṇe tu tad atiśayo yogya iti bhāvaḥ
\|\|36\|\|

**\...**

**\|\| 10.13.37 \|\|**

**keyaṁ vā kuta āyātā daivī vā nāry utāsurī \|**

**prāyo māyāstu me bhartur nānyā me'pi vimohinī \|\|**

**śrīdhara-svāmī (bhāvārtha-dīpikā) : keyaṁ** **māyā** **devānāṁ vā
narāṇāṁ vā asurāṇāṁ** **kuto** **vā** kasmāt prayuktā ? tatrānya-māyā na
sambhavati \| yato **mamāpi moho** vartate, ataḥ **prāyaśo**
**mat**-svāminaḥ śrī-kṛṣṇasyaiva **māyā** iyam **astv** iti sambhāvayati
\|\|37\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *sambhāvayati*---kalpayati
\| yadyapi śrī-baladevasya kāraṇārṇavaśāyitvena paramāṁśitvena
tātkālika-jyeṣṭhatvena vañcanānaucityaṁ, tathāpi yāvad-abdaṁ
śrīdāmādi-priya-sukha-viccheda-duḥkha-dānam anucitaṁ matvā
pañcaṣa-rātra-śeṣe eva tat tasmai prābodhayat \| tadaiva māyāpi śanair
aṁśāṁśenopararāma \| prathamāṁśoparame kim etad ? iti, acintayat saḥ \|
dvītīyāṁśoparame māyeyaṁ punar āha---**daivī** iti \| devā brahmādyā
aiśvarya-parīkṣaṇārthaṁ kiṁ vatsa-pālā bhūtvāsmākaṁ cittaṁ sveṣu
snehayanti \| naite śrīdāmādyāḥ narā ṛṣy-ādayaḥ. kim
asmaj-jñāna-parīkṣaṇārthaṁ vatsādyā abhūvan ? kiṁ vā, **asurāḥ**
kaṁsādyā eva balena apārayantaḥ chalenāsmākaṁ hiṁsanārtham ete'bhūvan ?
tatas tṛtīya-māyāṁśoparame sati **prāya** ity-ādy āha \|
śrī-kṛṣṇasyaiveyaṁ yoga-māyās tv iti caturthāṁśasyāpy uparame sati
kṛṣṇa-rūpān eva tān apaśyad ity āha \|

yā vā, prāyo daivī **nāṛy āsurī** vānyā vā māyās tu bhartuḥ
sarva-pālakasya **me** **keyaṁ** **vimohinī** **api tu** neti yojyam
\|\|37\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : daivī** devair
jagat-pūjyaiḥ śrī-garūḍādibhir bālakānāṁ tat-tad-avatāratvena teṣu
sneha-viśeṣāpekṣayā kṛtā, śrī-kṛṣṇaika-parāṇāṁ teṣām \| sā na
sambhavatīti pakṣāntaraṁ kalpayati---**nārī** iti \| śrī-vasudevādibhiḥ
śrī-nandādibhir vā kṛtā, anyathā sarveṣāṁ bālānāṁ
śrī-kṛṣṇa-viṣayakerṣyotpattiḥ \| bālānāṁ
svābhāvika-śrī-kṛṣṇa-viṣayaka-sneha-bharam ālocyerṣyā-sambhavāt \|
pakṣāntaraṁ kalpayati---**uta vā**, **āsurī vā**, sva-svāpatyeṣv api
śrī-kṛṣṇa-sadṛśa-sneha-vivardhanena vrajasya
śrī-kṛṣṇa-viṣayaka-bhāva-viśeṣa-hānyā tan-māhātmya-saṅkocādy-arthaṁ
kaṁsādibhiḥ kṛteti \| tathā tu śrī-kṛṣṇa iva teṣu mama sneha-vṛddhir na
sambhavatīty āha---**prāya** iti \| tasya
sva-viṣayaka-vañcanāsambhāvanāyā hetv-anālocanayā vā \| **astu** syād
anirdhāraṇe sambhāvanā \| yad vā, astu bhavaty anyathā **mayayā**
man-mohanena mal-lajjādy-utpattiḥ \| **vi**-śabdena
dīrgha-kālatvādy-apekṣayā \|\|37\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** athātra kāpi kasyāpi māyaiva
hetur bhaved iti tarkayati---**keyam** iti \| iyaṁ teṣu prema-vardhinī
**māyā** durghaṭa-ghaṭanī śaktiḥ, **kā** kiṁ-lakṣaṇā ? **vā**-śabdaḥ
samuccaye \| **kuta** **āyātā** kasmāt samudbhūtā ? kena ca kṛtā ? ity
arthaḥ \| kutaḥ ? ity eva vicārayati \| **vā**-śabdo vitarke\|
tat-tat-pitrādy-upāsitair devaiḥ kair api mahā-prabhāvaiḥ kṛtā kiṁ ?
tebhyo'pi munīnāṁ prabhāvaṁ paryālocya tathaiva pakṣāntaraṁ
kalpayati---**nārī** iti \| atrāpi vā-śabdo yojyaḥ \|

nanv evaṁ śrī-kṛṣṇavan nija-putrādiṣu vraja-janānāṁ
prema-vardhana-spardhā ca na sambhavati ity āśaṅkya punar
vikalpayati---**uta** pakṣāntare **āsurī** sva-svāpatyeṣv **api**
śrī-kṛṣṇa-sadṛśa-sneha-vivardhanena vrajasya
śrī-kṛṣṇa-viṣayaka-bhāva-viśeṣa-hānyā \| tan-māhātmya-saṅkocādy arthaṁ
kaṁsādibhiḥ kṛtā kiṁ ? pūtanādīnāṁ tan-mohanatā darśanāt \| yad vā,
devānāṁ munīnāṁ ca tal-līlā-lobhena prācīnānantardhāpya svayam
āvirbhāvamayī sā tu teṣāṁ, sādhūnāṁ na sambhavatīti\| tarkāntare
**asurāṇāṁ** tu pūtanā-vatsāsurādivad duṣṭa-bhāvamayīti jñeyam \| tayā
tu śrī-kṛṣṇa iva teṣu mama sneha-vṛddhir na sambhavatīty āha---**prāya**
iti \| tasya sva-viṣayaka-vañcanā-sambhāvanāyā hetv-anālocanayā
tādṛśa-premṇas tat-svarūpaikānuvadhyatālocanayā ca prāya ity uktam \|
**astu** syāt anirdhāraṇe sambhāvanā \| yad vā, astu avatv iti prārthanā
\| anyathā **māyayā** man-mohanena mal-lajjādy-utpatteḥ, **vimohinī**
niranusandhāna-prema-vardhinī **vi**-śabdo dīrgha-kālatvādy-apekṣayā iti
lakṣaṇam apy asyāḥ darśitam \|\|37\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : keyam** iti \| **astv** iti
sambhāvanā \| **prāya** iti tādṛśa-premṇas tat-svarūpaikānubandhyatvāt
tan-**māyāyā** **apy** asambhāvanā \|\|37\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evaṁ tasya sarva-mayatve
vatsapa-vatsakānāṁ mātrādeḥ sva-sva-tanayaṁ prati tat-samānā prītir
evābhūt, na tu tad-dhetu---jñānam \| śrī-baladevasya tu cireṇaivābhūd
iti \| tad uktim āha---prāyo māyāstu me bhartur \[bhā.pu. 10.13.37\]
ity-ādi \| **me** mama **bhartur** īśvarasyeyaṁ **māyā** \|
**prāyaḥ**-śabdo'numiti-param \| tatrāha---**me** **api** mamāpi
**vimohinī** \| ato **nānyā** nānyasya māyā yayāham evam etāvantaṁ kālaṁ
mohita evāsam \| tasmān **mad-bhartur** eveti sva-svāṁśatvaṁ svayam eva
prakaṭitam \|\|37-43\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhavatu sarvajñatayaiva
kāraṇam asya jñāsyāmīti \| kṣaṇaṁ parāmṛśya dvitīya-māyāṁśoparame sati
**māyā iyam** iti niścitya sā \| kīdṛśī kutastyā kiṁ sambandhinīti ?
punar vitarkayati**---keyaṁ māyā hetoḥ kuto** deśād vā ? **daivī** iti
devā brahmādyā eva kim ? aiśvarya-parīkṣaṇārthaṁ vatsa-bālakā bhūtvā
asmākaṁ cittaṁ sveṣu snehayanti \| naite śrīdāmādyāḥ **nārī** iti narā
ṛṣy-ādaya eva \| kiṁ jñāna-parīkṣārtham ete vatsādyā abhūvan ? **āsurī**
ity asurā kaṁsādaya eva kiṁ ? balenāpārayantaś chalenāsmākaṁ hiṁsārtham
ete\'bhūvann iti bahudhā vikalpya tṛtīyamāṁśoparame sati punaḥ
sambhāvayati---**prāya** iti \| **me bhartuḥ** śrī-kṛṣṇasyaiva **māyā**
iyaṁ mahā-yoga-māyākhyā śaktir asādhāraṇī, yasyāḥ khalu mayā-niyantṛtvam
asmāsu viśuddha-ghana-citsv apy adhikāraḥ **astv** iti \| sambhāvanāyāṁ
loṭ \| **nānya** iti \| kā nāma sā māyā ? mamāpi **mohinī** yato
mad-aṁśasya mahat-sraṣṭuḥ puruṣasyāpi māyayā brahmādikaṁ
sarva-jagan-mohitam iti bhāvaḥ \|\|37\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** astu
sārvajñyenaitat-kāraṇaṁ jñāsyāmīti \| kṣaṇaṁ vimṛśya dvitīyāṁśāpasaraṇe
sati **māyā** **iyam** iti nirdhārya, sā ca kiṁ-lakṣaṇā ? kutastyā ?
kiṁ-sambandhinī ? iti punar vitarkayati---**keyaṁ** **māyā** **kuto**
hetor **āyātā daivī** devānāṁ **vā** iyaṁ
viriñcādayo'smad-aiśvarya-parīkṣāyai vatsa-vatsapā bhūtvā sveṣv
asmac-cittaṁ snehayantīty arthaḥ \| **nārī** narāṇāṁ vā iyaṁ, ṛṣayo vā
asmaj-jñāna-parīkṣāyai vatsapā abhūvan ity arthaḥ \| **uta āsurī**
asurāṇāṁ veyaṁ kaṁsādaya eva balenāsmān jetum asamarthāś chalena
hiṁsituṁ tathā bhavann iti bahudhā vikalpya \| tṛtīyāṁśāpasaraṇe sati
punaḥ sambhāvayati---**prāya** iti, **me bhartuḥ** svāminaḥ
kṛṣṇasyaiveyaṁ yogakhyā māyā bhavati, anyā triguṇā māyā kṛṣṇa-vaimukhyād
eva hetor āyātā sā mamāpi **vimohinī** naḥ bhavati \| mad-aṁśasya
kāraṇodaśayasya mahat-sraṣṭur māyayā viriñcādi-pramukhaṁ jagad-vimohitam
astīti \| devī-nāry-āsurī ca māyā mad-vimohane kutaḥ prabhavet ? tasmān
mad-bhartur eva sā **astv** iti, sambhāvanāyāṁ loṭ \|\|37\|\|

**\...**

**\|\| 10.13.38 \|\|**

**iti sañcintya dāśārho vatsān sa-vayasān api \|**

**sarvān ācaṣṭa vaikuṇṭhaṁ cakṣuṣā vayunena saḥ \|\|**

**śrīdhara-svāmī (bhāvārtha-dīpikā) : sa-vayasān** sakhīn **api
vayunena** jñāna-mayena **cakṣuṣā vaikuṇṭhaṁ** śrī-kṛṣṇam evāpaśyat
\|\|38\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : sa** rāmaḥ \| **vayunena**
samāhita-jñāneneti viśvanāthaḥ \|\|38\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : vaikuṇṭhaṁ** sarvathā
kuṇṭhatā-rahitam iti, tat-tad-rūpa-samyaktābhipretā \| **vayunena**
cakṣuṣāntar-dṛṣṭyety arthaḥ \| tathāpy asambhavam āśaṅkya
pariharati---**dāśārhaḥ** śrī-yadukulodbhavo bhrātṛtvaṁ gata ity arthaḥ
\|\|38\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sa-vayasān** iti samāsānta
ārṣaḥ \| **vaikuṇṭhaṁ** svārthe'ṇ sarvathā kuṇṭhatā-rahitam iti \| tad
rūpate liṅgaṁ **vayunena** anusandhānātmaka-jñāna-mayena tasya vayunasya
prema-viśeṣamayatvena sāmartha-viśeṣaṁ dyotayati \| **dāśārhaḥ**
śrī-yadukulodbhavaḥ bhrātṛtvaṁ gata ity arthaḥ \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : sa-vayasān** iti samāsānta ārṣaḥ \|
daivīty-ādivat svayaṁ sambhāvya nirasyati \|\|38\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhavatu samādhāya
jñāna-dṛṣṭyā punar api etān nibhālayāmīti \| vicāre sati
caturtha-māyāṁśasyāpi śrī-kṛṣṇasyecchayaivoparame sati tān yathārthān
kṛṣṇa-svarūpān etān apaśyad ity āha---**sa-vayasān** iti \| samāsānta
ārṣaḥ **\| vayunena** samāhita-jñānamayena **cakṣuṣā** **vaikuṇṭhaṁ**
śrī-kṛṣṇam evāpaśyat \|\|38\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** asty evaṁ punar api
samādhitā yathāvan nibhālayāmīti vimarśe sati caturthāṁśasyāpasaraṇe
sva-bhartuḥ svarūpān eva tān **vatsān** vatsapāṁś cāpaśyad ity āha---iti
**sañcintya** iti \| **vayunena** **cakṣuṣā** samāhita-jñānamayena
netreṇa sarvān **vaikuṇṭhaṁ** kṛṣṇam **ācaṣṭa** dṛṣṭavān \|
**sa-vayasān** ity ārṣaḥ \| samāsāntaḥ balabhadrasyeśvarasyāpi
kṛṣṇa-svāṁśatvāt tad-icchā-jñānādīnāṁ tad-aṁśi-kṛṣṇa-niyamyatvād idaṁ
sarvaṁ saṅgatimad iti tattva-vidaḥ \|\|38\|\|

**\...**

**\|\| 10.13.39 \|\|**

**naite sureśā ṛṣayo na caite**

**tvam eva bhāsīśa bhidāśraye'pi \|**

**sarvaṁ pṛthak tvaṁ nigamāt kathaṁ vade-**

**ty uktena vṛttaṁ prabhuṇā balo'vait \|\|**

**śrīdhara-svāmī (bhāvārtha-dīpikā) :** evaṁ kṛṣṇa-rūpān sāmānyato
jñātvā kṛṣṇaṁ pṛṣṭvā kṛṣṇopadeśena viśeṣato jñātavān ity āha---**na
eta** iti \| ayam arthaḥ---pālyamānās tāvad vatsā ṛṣīṇām aṁśāḥ, pālāś ca
devānām aṁśā iti, tāvad ahaṁ vedmi \| idānīṁ tu na tathā, kintv asmin
**bhid-āśraye'pi** **tvam** **eva** **bhāsi** \| atas tvaṁ **sarvaṁ**
**pṛthak** vivicya, **kathaṁ vṛttam** ? iti **vada ity uktena prabhuṇā**
vaktrā **nigamāt** saṅkṣepata evoktam \| vṛttaṁ **balaḥ avaid**
viditavān ity arthaḥ \|\|39\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** jñātvāpi siddhāntaṁ kartuṁ
śrī-kṛṣṇaṁ praty āha---**na ete** iti \| *ayam artha* iti \| asyāyaṁ
bhāva ity arthaḥ \|

> vatsāḥ sarve gokule'tra ṛṣe ṛṣaya eva hi \|
>
> gopāḥ sarve deva-rūpā jātā brahmājñayā dhruvam \|\| ity-ādi-purāṇāt
> *\|*

*tāvat* sakalam yāvat tāvac ca sākalye ity ukteḥ \| iha tv anyathaiva
bhātīty āha---kintv iti \| **bhid-āśraye** gopa-vatsa-dehe \| yatas
**tvam eva bhāsi** ato hetoḥ \| **kathaṁ vṛttam** etat ? kathaṁ jātam ?
iti \| *ity ukte* baladevenettham **uktena** \| **prabhuṇā** kṛṣṇena \|
*ity arthaḥ* iti \| vitter bahv-arthatvād atra jñānārthatā jñeyeti
bhāvaḥ \| yad vā, **nigamād** vedāt \| sarvaṁ khalv idaṁ brahma \[chā.u.
3.14.1\] ity evaṁ-rūpāt *vivicya* vicārya **sarva**-dṛśyādṛśyaṁ **pṛthak
katham** iti **tvaṁ** **vada \| ity uktena** ittham uktavatā satā
**prabhuṇā** **balo** **vṛttaṁ** tātkālikaṁ brahmaṇe
nija-vaibhava-darśana-rūpam **avaid** iti \|

\[viśvanātha-tīkānusāreṇa\] tataś ca kṛṣṇasyaivaṁ vatsa-bālakī-bhāve kiṁ
kāraṇaṁ prayojanaṁ ca te ? vatsa-bālā vā kva gatāḥ? iti \|
bahutara-samādhināpi yat svayaṁ jñātuṁ neṣṭe, tatra māyā na kāraṇaṁ,
kintu svayaṁ bhagavataḥ kṛṣṇasya khalv aiśvaryam asādhāraṇam itthaṁ
svarūpam eva sarvatra sarvajñā api nārāyaṇādayaḥ parameśvarāḥ svāṁśā api
yad-viṣayakam alpajñatvam eva bibhrati, na tu svarvajñatvaṁ svata iti \|
atra pramāṇaṁ dvārakā-vāsi-brāhmaṇa-bāla-hartā bhūmā mahā-puruṣo'py agre
ākhyāsyate \| tasmāc chrī-baladevaḥ kṛṣṇaṁ dṛṣṭvaiva sarvaṁ tattvam
avagatavān ity āha---**na eta** iti \|

**sureśā** brahmādyā eva māyayā vatsa-bālākārā ete na sambhavanti, nāpi
**ṛṣayaḥ** \| **cān** nāpy asurāḥ kintu **bhid-āśraye'pi**
vividha-bhedāspade'pi vatsa-bālādi-samūhe **tvam eva** eko **bhāsi** \|
ekasyāpi tava pṛthaktvaṁ vatsa-pālādi-ṛūpatvaṁ **kathaṁ** ? tan nigamāt
saṅkṣepato **vadety uktena** pṛṣṭena **prabhuṇā** śrī-kṛṣṇena hetunā
**balo'vait,** brahma-mohanādi-vṛttaṁ jñātavān \|\|39\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : sureśā** deva-śreṣṭhāḥ
śrī-garuḍādayaḥ, **ṛṣayaḥ** śrī-vaśiṣṭhādyāḥ \|
vicitra-śrī-matsyādi-rūpe\'vatāratvenābheda-viṣaye **tvaṁ** **bhāsy eva,
bhid-āśraye** vatsa-bālakādi-rūpa-vividha-bhedasyāśraye\'pi vastunīty
**api**-śabdārthaḥ \| eva-kāreṇa tad-eka-rūpatayā sureśatvādikaṁ
nirastam \| anyat tair vyākhyātam \|

yad vā, ete vatsādayo na sureśās tat-tat-krīḍā-lobhena śrī-brahmādayo
vatsādi-rūpāḥ santīti nety arthaḥ \| svata eva teṣāṁ tatrāsamarthyena
pakṣāntaram āha---na vai ete ṛṣaya iti śrī-nāradādyāḥ \| kintu tvam eva
vatsādi-rūpeṇa bhāsi, ata eko\'pi tvaṁ **pṛthag** vividha-bhedena
vartamānaṁ **sarvam** idaṁ vatsādi-rūpaṁ kuto\'bhūḥ ? iti **nigamād
vadeti** snehena vāk-śramo nirastaḥ \| yad vā, nigamāt pṛthak vedātītam
ity arthaḥ \| sarveṣām api sac-cid-ānanda-ghana-rūpatvāt tatra ca
vividha-bhede\'py abhedāt \| **prabhuṇā** mādṛśām tasyaiva vā
**īśvareṇa** hetunā **vṛttaṁ** tad **ajñāsīt** \| yato **balaḥ**
sarva-sāmarthyādhikyavān, balādhikyād-balaṁ viduḥ \[bhā.pu. 10.8.12\]
ity ukteḥ \| evaṁ śrī-kṛṣṇānugraheṇaiva tad-vijñānaṁ bodhitam \| anyat
samānam \|

etāvantaṁ kālaṁ tasya tattva-jñānaṁ tal-līlā-nirvāhāya
śrī-bhagavad-icchayaiva, anyathā dayālu-sarala-svabhāvasya tasya
priyatamānāṁ tādṛśāvasthā-sahanāśaktiḥ \| kiṁ vā, sahaja-bhaktyā
navīṇeṣu teṣu śrī-kṛṣṇa iva vyavahāreṇa sarveṣāṁ
tat-tattva-vitarkyatvāpattir iti dik \|\|39\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sureśā** deva-śreṣṭhāḥ
śrī-garuḍādayaḥ \| **ṛṣayaḥ** śrī-nāradādyāḥ \| **bhid-āśraye'pi**
bāla-vatsādi-samūho'yaṁ yadyapi vividha-bhedasyāśrayaḥ, tathāpi tasminn
ity arthaḥ \| **tvam eva bhāsi** iti svarūpānandādi naikyānubhavāt \|
anyat taiḥ \|

yad vā, daivī vā nāry utāsurī \[bhā.pu. 10.13.37\] itivad vitarkya
pariharati---**na eta** iti \| **ete** vatsādayo **na sureśā na ca
ṛṣayaḥ** te tat-tat-krīḍā-lobhena tān antardhāpya vatsādi-rūpāḥ santīti
nety arthaḥ \| teṣām īdṛśa-premāspadatvābhāvāt, itthaṁ satāṁ
brahma-sukhānubhūtyā \[bhā.pu. 10.12.11\] ity-ādi-rītyā, tādṛk
kṛta-puṇya-puñjatvābhāvāc ca āsurīti \| asyottara-pakṣe tad-ullekhas tu
saṅkocān na kṛtaḥ, ata eko'pi **tvaṁ** **pṛthag** vividha-bhedena
vartamānaṁ **sarvam** idaṁ vatsādi-rūpaṁ kuto'bhūḥ ? iti **nigamād**
**vada** \| iti snehena vāk-śramo nirastaḥ \| **prabhuṇā** mādṛśāṁ
tasyaiva ceśvareṇa hetunā **vṛttaṁ** tad \[**avait**\] ajñāsīt, yato
**balaḥ** sarva-sāmarthyādhikyavān, balādhikyād balaṁ viduḥ \[bhā.pu.
10.8.12\] ity-ukteḥ \| evaṁ śrī-kṛṣṇasyānugraheṇaiva tad-vijñānam
bodhitaṁ \| anyat samānam \|

etāvantaṁ kālaṁ tasya tat-tattvājñānaṁ tal-līlā-nirvāhāya
śrī-bhagavad-icchayaiva \| sā ca dayālu-sarala-svabhāvasya mad-agrajasya
teṣāṁ tādṛśāvasthā-sahanaṁ na syād ity āśaṅkyaiva \|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : naita** iti \| itthaṁ satām
\[bhā.pu. 10.12.11\] ity-ādi-rītyā teṣāṁ
tādṛśa-kṛta-puṇya-puñjatvābhāvāt **bhid-āśraye'pi** yadyapi
bhid-āśraye'yaṁ vatsādi-samūhaḥ, tathāpīty arthaḥ \|\|39\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca kṛṣṇasyaivaṁ
vatsa-bālakī-bhāve kiṁ kāraṇam ? kiṁ vā, prayojanam ? te vatsa-bālakā vā
kva sthāpitāḥ ? iti bahutara-samādhināpi tat svayaṁ jñātuṁ neṣṭe \|
tatra māyā na kāraṇaṁ, kiṁ tu svayaṁ bhagavataḥ kṛṣṇasya khalv aiśvaryam
asādhāraṇam itthaṁ svarūpam eva sarvatra sarvajñā api nārāyaṇādayaḥ
parameśvarāḥ svāṁśā api yad-viṣayakam alpajñatvam eva bibhrati, na tu
sarvajñatvam \| svata ity atra pramāṇaṁ dvārakā-vāsi-vipra-bālaka-hartā
bhūmā mahā-puruṣo\'py agrata ākhyāsyate, tasmāt śrī-baladevaḥ kṛṣṇaṁ
dṛṣṭvaiva sarvaṁ tattvam avagatavān ity āha---naite iti \|

**sureśā** brahmādyā eva māyayā vatsa-bālakākārā ete na bhavanti \|
**na** api **ṛṣayaḥ \|** **ca**-kārān nāpy asurāḥ, kiṁ tu
**bhidāśraye\'pi** vividha-bhedāspade'pi vatsa-bālādi-samūhe **tvam
eva** eko **bhāsi \|** ekasyāpi tava pṛthaktvaṁ vatsa-pālādi-rūpatvaṁ
sarvaṁ kathaṁ, tan **nigamāt** saṅkṣepāt **vada** **ity uktena** pṛṣṭena
**prabhuṇā** śrī-kṛṣṇena hetunā **balaḥ** **avait**
brahma-mohanādi-vṛttaṁ jñātavān \|\|39\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** evaṁ pratyakṣīkṛtyāpi
svāminas tasya vatsa-tat-pālaka-rūpatāyāṁ kāraṇaṁ prayojanaṁ ca tam
evāpṛcchad ity āha---**na ete** iti \| **sureśā** viriñcādayo māyayā
vatsa-tat-pālā na bhavanti, nāpy **ṛṣayaḥ** \| **cād** asurāś ca na,
kintu **bhidāśraye'pi** vividha-bheda-kāryavaty asmin
vatsa-tat-pāla-vṛnde **tvam** eva **eko bhāsi** \| ekasyaiva tava
pṛthaktvaṁ bheda-kārya-bhāk tvaṁ **sarvam** idaṁ **kathaṁ** ?
kiṁ-kāraṇakaṁ ? kiṁ-phalakam ? iti **nigamāt** saṁkṣepena **vadety
uktena** pṛṣṭena **prabhuṇā** svāminā hetunā **balo'vait**
brahma-mohanādi-vṛttaṁ jñātavān ity arthaḥ \|\|39\|\|

**\...**

**\|\| 10.13.40 \|\|**

**tāvad etyātmabhūr ātma-mānena truṭy-anehasā \|**

**purovad ābdaṁ krīḍantaṁ dadṛśe sa-kalaṁ harim \|\|**

**śrīdhara-svāmī (bhāvārtha-dīpikā) :** tataḥ kiṁ vṛttam ? ity apekṣāyām
āha---**tāvad** iti \| varṣe jāte **ātmano mānena** **truṭy-anehasā**
truṭi-mātreṇa kālena \| **sa-kalaṁ** sānucaraṁ **hariṁ dadarśa**
\|\|40\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** punar utsukaḥ
pṛcchati---*tata* iti \| tato bala-bodhanāntaram \| *varṣe* samvatsare
\| ātmano brahmaṇaḥ \| **mānena** pramāṇena \| **truṭy-anehasā**,
trasareṇu-trayaṁ bhuṅkte yaḥ kālaḥ sa truṭiḥ smṛtaḥ \[bhā.pu. 3.11.6\]
ity ukta-lakṣaṇa-*kālena* \| **ātmabhūr** brahmā \| **purovat** pūrvavat
\| **abdaṁ** yāvad-varṣam \| *sānucaraṁ* gopa-govat sa-sahitaṁ **hariṁ**
śrī-kṛṣṇam eva \| atrāpi baladevo **mātrā** janmarkṣa-śānty arthaṁ
rakṣita iti pūrvavaj jñeyam \|\|40

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atha śrī-brahmāpi
tat-tattvaṁ śrī-bhagavat-kṛpayaiva jñātavān iti, tat-prasaṅgam
ārabhate---**tāvad** ity-ādinā \| tāvad ity avilambaṁ bodhayati \| tad
evāha---**truṭy-anehasā** ity atiśīghraṁ gamanaṁ mahā-bhayād iti jñeyam
\| yata **ātmano** harer eva bhavatīti, tathā sa tat-putra ity arthaḥ \|
purovat māyayā svayaṁ vatsādi-haraṇāt **pūrvavad ābdam**
ekābda-paryantam \| abdam iti vā pāṭhaḥ \| **harim** iti
vakṣyamāṇa-śrī-brahma-citta-haraṇādy-abhiprāyeṇa \| **sakalā** bālā
vatsāś ca, na tu śrī-baladevaḥ \| tad-dine'pi pūrvavat krīḍā-nirvāhāya
vane tad-anānayanāt \|\|40 \|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atha brahmāpi tat-tattvaṁ
śrī-bhagavat kṛpayaiva jñātavān iti, tat prasaṅga ārabhyate---**tāvad**
ity-ādinā \| tāvad iti gate'pi varṣa ity arthaḥ \| atiśīghrāgamanaṁ
mahā-bhayād iti jñeyam \| yata **ātmano** harer eva bhavatīti, tathā saḥ
**ābdam** ekābda-paryantam \| **sa-kalam** iti kalāḥ bālā vatsāś ca na
tu śrī-baladevaḥ tad-dina-krīḍā-nirvāhāya rahasyaṁ kathayitvā vane-tad
anayanāt \|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** sakalaṁ kalābhir vatsādibhiḥ
sahitam \|\|40\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prasaṅga eva, gopy-ādīnāṁ
mohanādikaṁ vivṛtya \| punar brahmaṇo\'pi viśeṣato mohanādikaṁ vivarītum
ārabhate---**tāvad** iti \| varṣe yāte\'pi **ātmano** **mānena**
**truṭy-anehasā** truṭi-mātra-kālena \| atiśīghrāgamanaṁ mahā-bhayenaiva
yata ātmano hareḥ sakāśād eva bhavatīti saḥ **ābdam** ekābda-paryantaṁ
\| **sakalaṁ** vatsa-bālādikaṁ hariṁ kṛṣṇaṁ ca vastutas tu kalās tat
svarūpa-bhūtā vatsa-bālādyās tat sahitaṁ **dadṛśe** dadarśa \| baladevas
tu pūrva-varṣavat tasminn eva janmarkṣa-dine śāntika-snānādy artha mātrā
rakṣita iti pūrvavaj jñeyam \|\|40\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tataḥ kim abhūd ? ity
atrāha---**tāvad** iti \| varṣe jāte **ātmabhūr** hari-putra viriñca
ātmano **mānena** **truṭy-anehasā** truṭi-mātreṇa kālena **ety**-āgatya
\| **ābdaṁ** varṣam ekaṁ vyāpya pūrvavat **krīḍantaṁ hariṁ** dadarśa \|
**sa-kalaṁ** kalā vatsa tat-pālās tat-sahitaṁ \| tasmin divase
janmarkṣa-yogād balabhadras tan-mātrā gṛha eva śānti-snānādy arthaṁ
rakṣita iti bodhyam \|\|40\|\|

**\...**

**\|\| 10.13.41 \|\|**

**yāvanto gokule bālāḥ sa-vatsāḥ sarva eva hi \|**

**māyāśaye śayānā me nādyāpi punar utthitāḥ \|\|**

**śrīdhara-svāmī (bhāvārtha-dīpikā) :** dṛṣṭvā ca vyatarkayad ity
āha---**yāvanta** iti dvābhyām \| **me** **māyāśaye** man-māyātalpe
\|\|41\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *vyatarkayad* vicāritavān
\| **yāvanto** yat pramāṇakāḥ śrī-kṛṣṇa-sahāgatāḥ **gokule** cāraṇārthā
nītavatsa-samūhe \| **adya api** idānīm api
vartamāna-dinārthakatve'dyāvyayasya truṭy-anehasety uktyāvirodhaḥ syād
iti \|\|41\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : gokule yāvanto bālā
vatsa**-pāla-rūpā āsan, tāvantaḥ **sarva eva** vatsa-sahitāś ca santo \|
**māye**ty ādi-yojyam \|\|41\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : gokule yāvanto bālā
vatsa**-pāla-rūpā āsan, tāvantaḥ **sarva eva** vatsa-sahitāḥ santo \|
**māye**ty ādi-yojyam \|\|41\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dṛṣṭvā caivaṁ vyatarkayad
ity āha---dvābhyām \| **māyāśaye** man-māyātalpe \|\|41\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** dṛṣṭvā caivaṁ vyatarkayad
ity āha yāvanta iti dvābhyām \| **me** **māyāśaye** man-māyā-śayyāyām
\|\|41\|\|

**\...**

**\|\| 10.13.42 \|\|**

**ita ete'tra kutratyā man-māyā-mohitetare \|**

**tāvanta eva tatrābdaṁ krīḍanto viṣṇunā samam \|\|**

**śrīdhara-svāmī (bhāvārtha-dīpikā) : man-māyā**-**mohite**bhya **itare
kutratyāḥ** \|\|42\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ita** iha \| saptamy arthe
tasiḥ \| ete dṛśyamānāḥ \| atrety uktis tu sambhramān na teṣāṁ, paunar
uktyaṁ śaṅkyam \| **kutratyāḥ** kutaḥ samāgatā ity arthaḥ \|
**tāvantas** tat-pramāṇakā eva \| yato **māyā** hṛtās tatrety arthaḥ
\|\|42\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ita** ity asya
pūrva-ślokenānvayaḥ, ito māyāśayāt \| yad vā, **ete** māyāśaye śayānā
ito vartante \| **man māyā-mohitetare** ca **atra** **kutratyā** iti
yojyam \| ete tu iti pāṭho vā **viṣṇune**ti padaṁ vyāpakatayaiva
krīḍānābhiprāyeṇa \|\|42\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ito** hetoḥ yad vā **ete**
māyāśaye śayānā ito vartante **man māyā-mohitetare** ca **atra**
**kutratyā** iti yojyaṁ \| **viṣṇune**ty abdaṁ vāpya, tathaiva
krīḍanābhiprāyeṇa \|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : ito** hetoḥ na kevalam atraiva
sthāne \| kiṁ tarhi ? abdaṁ vyāpya, tatra gokule 'pi **krīḍantaḥ**
\|\|42\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : man māyā-mohitās** ta eva
kṛṣṇenātra-nītā veti vibhāvya \| māyikānāṁ nātinikaṭe gatvā tarjanyā
sābhinayam āha---**itaḥ** praveśād \| atra kiñcid dūre eve vatsa-bālā
vartanta iva \| tatra **viṣṇunā samaṁ krīḍantaḥ kutratyās** te, kīdṛśā
man māyā-mohitebhya ? ebhya **itare** \|\|42\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ta eva hariṇā kim ihānītā
? iti vibhāvya \| kiñcid dūrāt tān ālocyāha---**itaḥ** pradeśād \| atra
kiñcid-dūre **man māyāmohitā ete** santy eva \| tebhya **itare** tāvanta
**ete** **viṣṇunā samaṁ krīḍantaḥ kutratyāḥ** \|\|42\|\|

**\...**

**\|\| 10.13.43 \|\|**

**evam eteṣu bhedeṣu**[^13] **ciraṁ dhyātvā sa ātma-bhūḥ**[^14] **\|**

**satyāḥ ke katare neti jñātuṁ neṣṭe kathañcana \|\|**

**śrīdhara-svāmī (bhāvārtha-dīpikā) :** iti vitarkayann amuhyad ity
āha---**evam** iti dvābhyām \| evam **eteṣu bhedeṣu ciraṁ** **dhyātvā sa
ātma-bhūḥ** iti pāṭhaḥ \|\|43\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *iti* ittham \|
*vitarkayan* vimṛśan \| **bhedeṣu** bhinnatvena pratīyamāneṣu
gopa-vatseṣu \| ātmani cetasi \| dhyāna-śabdena
cetorthakātma-pada-lābhāt punar ukti-sambhāvanayā pāṭhāntaraṁ
caklṛpe---**ātmabhūr** iti, **bhedeṣv** iti \| kim ete ihaṁ prakṛtās
tatrāha---kṛṣṇa-sṛṣṭāḥ \| kiṁ vā, eta eva kṛṣṇa-sṛṣṭās tatra te prakṛtāḥ
\| kiṁ vā, ubhaya eva kṛṣṇa-sṛṣṭāḥ prakṛtās tu kṛṣṇenaiva \| kvāpi
brahmāṇḍāntare cālitāḥ \| kiṁ vā, kṛṣṇena vatsa-pālānāṁ
prakāśadvayīkaraṇāt ubhaya eva prakṛtāḥ \| kiṁ vā, mayi tatra gatvā
tatra paśyati sati eta eva kṛṣṇena tatra nīyante \| punar atrāgacchati
mayi ta evātra-nīyante \|

bhavatu, tarhi yugapad evobhayatra dṛṣṭiṁ nikṣipāmīti \| tathā kṛtvāpi
tān ubhayatra dṛṣṭvā **ciraṁ** **dhyātvā**pi **eteṣu** madhye bhagavat
svarūpa-bhūtāḥ **satyā**, bahiraṅga-māyā-sṛṣṭāḥ satyā netīmaṁ bhedaṁ tu
**kathañcana jñātuṁ** na śaśāka \|\|43\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evam ukta-prakāreṇa
**bhedeṣu** mohitā-mohita-rūpeṣv **eteṣu** bhayeṣu bahutvaṁ bālakādīnāṁ
bāhulyāt \| yad vā, bhedena dvidhā vartamāneṣv ity arthaḥ \| abhedeṣv
iti pāṭhaḥ kvacit, bheda-rahiteṣv ity arthaḥ \| eteṣu madhye **ke**
**satyāḥ** ? **katare** ca na satyāḥ ? kiṁ nāma man-mohitān ? bhagavan
nītvā tat-parivartenānye tādṛśa-māyayā nirmāyātrāmī sthāpitāḥ \| kiṁ vā,
bhagavatā saha krīḍanta ete māyā-nirmitāḥ santīti \| kiṁ vā, māyā
bhrāntyaiva te dṛśyante ete \| veti **ciraṁ** **dhyātvā**pi
nija-vicārādi-prayāsena niścetuṁ na śakta ity arthaḥ \| sa māyā
vistārako\'py **ātmabhūḥ** svataḥ-siddha-jñāno\'pīty arthaḥ \|\|43\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : evam** ukta-prakāreṇa
**bhedeṣu** mohitānusandhānaṁ amohitānusandhānaṁ tayor viparyayas teṣu
\| **eteṣu** madhye **ke** **satyāḥ** anāropita-pūrva-vatsa-bāla-bhāvāḥ
**katare** ca na satyāḥ \| kiṁ nāma man-mohitān ? bhagavatā nītvā
tat-parivartenānye \| tādṛśā māyayā nirmāyātrāpy amī sthāpitāḥ \| kiṁ
vā, bhagavatā saha krīḍanta ete māyā-nirmitāḥ \| kiṁ vā, mayā
bhrāntyaiva te dṛśyanta ete \| veti **ciraṁ dhyātvā**pi
nija-vicārādi-prayāsena niścetuṁ neṣṭe, na śakta ity arthaḥ \| sa
māyā-vistārako'pi **ātma-bhūḥ** svataḥ siddha-jñāno'pi bhagavan
māyayaiva **jñātuṁ neṣṭe** ity arthaḥ \|\|43\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : eteṣu bhedeśv** iti kim
etat iha prakṛtās tatrāha---kṛṣṇa-sṛṣṭāḥ \| kiṁ vā, eta eva kṛṣṇa-sṛṣṭās
tatra te prakṛtāḥ \| kiṁ vā, ubhaye eva kṛṣṇa-sṛṣṭāḥ prakṛtās tu
kṛṣṇenaiva \| kvāpi brahmāṇḍāntare cālitāḥ \| kiṁ vā, kṛṣṇena
vatsa-bālānāṁ prakāśa-dvayī-karaṇāt ubhaye eva \| kiṁ vā, mayi tatra
gatvā paśyati sati eta eva kṛṣṇena tatra nīyante \| punar atrāgacchati
mayi ta evātra nīyante \|

bhavatu, tarhi yugapad evobhayatra dṛṣṭīr nikṣipāmīti \| tathā kṛtvāpi
tān ubhayatra dṛṣṭvā **ciraṁ** **dhyātve**ti bhavatu,
svīya-sarvajñatayaivāham avaśyaṁ jñāsyāmīti \| bahusamādhināpi
**jñātuṁ** naivāśakad ity āha---**satyā** iti \| eteṣu **bhedeṣu**
madhye satyā bhagavat-svarūpa-bhūtā na satyā, bahiraṅga-māyā-sṛṣṭā itī
me bhedaṁ tu, **kathañcana** jñātuṁ saṁśaya-jñāna-viṣayīkartum api
**neṣṭe** na śaśāka \|\|43\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha viriñcasya viśiṣṭaṁ
moham āha---**evam** iti \| kim ihaitā ? prakṛtās tatra te kṛṣṇena
nirmitāḥ \| kiṁ vā, eta eva te na nirmitās tatra te prakṛtāḥ \| kiṁ
vobhaye'pi tena racitāḥ, man-nītāḥ prakṛtās tu tenānyatra \| kvāpi
cālitā ity evam **eteṣu bhedeṣu** viśeṣeṣu, bhedā dvaidhe viśeṣe syād
iti medinī \| **ciraṁ dhyātvā** datta-dṛṣṭiḥ san-nibhālya **satyāḥ**
prakṛtāḥ \| **ke** ? **katare** ca **neti** tena kuhakinaiva racitāḥ ke
vety arthaḥ \| iti **kathañcana** kenāpi prakāreṇa saṁśaya-jñānenāpi
**jñātuṁ neṣṭe**na śaśāka \| kintu vimohito'bhūd ity arthaḥ \|\|43\|\|

**\...**

**\|\| 10.13.44 \|\|**

**evaṁ sammohayan viṣṇuṁ vimohaṁ viśva-mohanam \|**

**svayaiva māyayājo'pi svayam eva vimohitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : vimohaṁ** mohān adhikaraṇam
\| **viśva-mohanaṁ** sarva-mohakaram \| **ajo'pī**ty apinā brahmaṇo'pi
yadā mohas tadā kāny eṣāṁ katheti dhvanitam \| svayā svakṛtayā
**svasya** harer vā, ātmātmīyayoḥ svaḥ iti kośāntarāt \| mohitasyāpi
brahmaṇa eva vihvalīkaraṇe bhagavati māyā-prayoga-rūpāparādha eva hetur
iti bhāvaḥ \|\|44\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : sammohayan** sva-māyayā
vatsādy-ācchadanāt \| yad vā, sammohayitum icchann ity arthaḥ \| evaṁ
tad abhiprāyānusāreṇaiva saṁ-śabdaḥ \| **viṣṇum** iti
sarva-vyāpakam---**māyayā** tasya dṛṣṭy-ācchādanaṁ na ghaṭeteti bhāvaḥ
\| ato **vimohaṁ** mohayitum aśakyam apīty arthaḥ \| kiṁ ca,
**viśva-mohanampy ajaḥ svayam bhūr** iti pūrvavat eva śabdābhyām \| na
tu bhagavan māyayā, na tu bhagavān veti bodhyate \|\|44\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sammohayan** sva-māyayā
vatsādy-ācchādanāt sammohatum icchann ity arthaḥ \| evaṁ tad
abhiprāyānusāreṇaiva saṁ-śabdaḥ \| **viṣṇum** iti,
sarva-vyāpakatvān---**māyayā** tasya dṛṣṭy ācchādanaṁ na ghaṭeteti
bhāvaḥ \| ato **vimohaṁ** mohayitum aśakyam apīty arthaḥ \| kiṁ
**viśva-mohanam** **apy ajaḥ svayambhūr** ? iti, pūrvavat eva-śabdābhyāṁ
na tu bhagavan māyayā, na tu bhagavān veti bodhyate \|\|44\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : mohitā**nusandhānam
amohitānusandhānaṁ tayor viparyaya \| evaṁ prakāreṣv eteṣu bhedeṣu
anāropita-pūrvavat \| sa-bāla-bhāvāḥ māyā-hatānāṁ vā kathaṁ
mad-vañcanāya bhagavan-māyā-kalpitatvam iti bhāvayitvā iti bhāvaḥ
\|\|44\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca brahmā
moha-samudrāvarte nipapātety āha---**evam** iti \| **saṁmohayan**
vatsa-bālas te yena mohayitum upakramamāṇaḥ **ajo** brahmāpi \|
**svayaiva māyayā svayam** eva **viṣṇau** prayuktayā hetunā
**vimohitaḥ** \| bhagavan-māyayā viśeṣeṇaiva **mohitaḥ** mohitasyāpi
brahmaṇa \| evaṁ vihvalīkaraṇa-rūpe vimohane bhagavati
māyā-prayoga-rūpo\'parādha eva kāraṇam ity arthaḥ \| na tu sva-māyayaiva
brahmā vimohita iti vyākhyeyam \| māyāyāḥ svāśraya-vyāmohakatvāsambhavāt
uttara-śloke dṛṣānta-virodhāc ca \|\|44\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** spuṭayati **evaṁ**
vatsa-tat-pāla-cauryeṇa **viṣṇuṁ** nandārbhakaṁ **mohayan ajo**
viriñco**'pi** **svayaiva māyayā** \| tasmin prayuktayā hetunā
tat-prayogāparādhena kāraṇena viṣṇos tasya māyayā viśeṣeṇaiva
**mohitaḥ** \| na ca sva-māyayaiva **svayaṁ** **vimohita** iti
vyākhyeyaṁ \| māyāyāḥ svāśrayāvyāmohakatvāt
parapadyokta-dṛṣṭānta-virodhāc ca \| kīdṛśam ity āha---**vimohaṁ**
vigato moho yasmāt tam \| māyā-nivartakaṁ jñāna-padaṁ viśveṣāṁ
svetareṣāṁ sarveṣāṁ vimohanaṁ yogayā triguṇayā ca yathāyathaṁ mohakaram
ity arthaḥ \|\|44\|\|

**\...**

**\|\| 10.13.45 \|\|**

**tamyāṁ tamovan naihāraṁ khadyotārcir ivāhani \|**

**mahatītara-māyaiśyaṁ nihanty ātmani yuñjataḥ \|\|**

**śrīdhara-svāmī (bhāvārtha-dīpikā) :** nanu, māyāśrayasya tasya kuto
mohaḥ ? ity ata āha---**tamyām** iti \| mahā-māyāvini bhagavaty
anya-māyāyā āvaraṇa-vikṣepakatvābhāve dṛṣṭānta-dvayam itam \| tamyāṁ
tamisrāyāṁ rātryāṁ **naihāraṁ** hima-kaṇa-prabhavaṁ **tama** iva \|
taddhitārthopasarjanasyāpi tamaso naihāram iti viśeṣaṇaṁ chāndasam \|
tat tamo yathā pṛthag āvaraṇaṁ na karoti, kintu tatraiva līyate \| yathā
ca **khadyotārcir ahani** pṛthak prakāśaṁ na karoti \| evaṁ mahati
puruṣe māyāṁ yuñjataḥ puṁsa itarā nīcā **māyā** tatra na kiñcit karoti,
kintv **ātmani** svasminn eva **aiśyaṁ** sāmarthyaṁ **nihantī**ti
\|\|45\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** māyāyāḥ
svāśravyāmohakatvasyendra-jāliya-**māyā**-dṛṣṭāntena
prasiddhatvād-brahmaṇo'pi māyāśratvān moho na ghaṭata ity
āśaṅkate---*nanv* ity-ādinā \| rajanī yāminī tamī iti kośāt
sādhāraṇa-rātriparo'pi tamī-śabda ihārtha-svārasyāt tamisrāparo jñeyaḥ
\| tathā ca **tamyāṁ** tamoyuktāyāṁ rātrau \| mahā-māyā-vinīti \|
māyinām api māyinī ity ukteḥ \| anya-māyāyā bhagavad **itara**-māyāyāḥ
\| *āvaraṇa-*vikṣepa-śaktidvaya-viśiṣṭā bhagavata eva māyā nānyasyeti
bhāvaḥ \| tamasā tulyaṁ **tamovad** iti tulyārthe vatis taddhitaḥ \|
viśeṣyaṁ tu pradhānaṁ syāt ity ukteḥ \| prādhānyam atra
taddhitārthasyaiva na tu tamasaḥ \| tathā ca katham atra tamaso
viśeṣyatvaṁ ? tad abhāve **naihāram** iti \| viśeṣaṇaṁ katham ?
tatrāha---chāndasam iti \| yad vā, vadavyayam ivārthesti \| tatra mahati
\|\|45\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : tamyām** ity-ādi \|
**māyā** tāvad dvedhā---āvarikā prakāśikā ca \| ubhayatra
dhyāyaḥ---āvarikāyāṁ tamyām iti \| **ahanī**ti prakāśikāyām \|
**iva**-śabda ubhayatra yojyaḥ \| **naihāraṁ** nīhāra-samūhaḥ, tasya
viśeṣaṇaṁ **tamovat** tamo-yuktaṁ, tamovat rakṣad iti vā \|\|45\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tac cocitam evety
āha---**tamyām** iti \| **naihāra**-tamasaḥ kadā drāghyāndhakāra
naiviḍyāpādanena kiñcit prayojana-siddhyā dṛṣṭāntāntaram
āha---**khadyote**ti \| sūryāṁśu-prabhāveṇa khadyotasya khedas tad
arciṣaś ca nāśa eva yathā, tad vad ity arthaḥ \| **itarā** itarasya vā
**māyā**, tāṁ **yuñjato** māyāṁ prayuñjataḥ \|\|45\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tac cocitam evety
āha---**tamyām** iti \| yad atra ṭīkāyām āvaraṇa-vikṣepa-kramaḥ sammataḥ
tad anusṛtya vyākhyāyate \| tamyāṁ **naihāraṁ** tamo yathā tamī nāvṛṇoti
\| kiṁ ca, tac ca svayam eva līnaṁsat tamī tamaḥ sāndrīkṛtya nīhāram
evāvṛṇoti yathā \| cāhanyahaḥ sthitasya pūrṇasya candrasyārcir api
sūryārciḥ svatayā pratyāyayati tathā \| **khadyotārci**-kartṛ-suryīrcir
api svatayā pratyāyayituṁ na śaknoti \| kiṁ tu, khadyotam eva
pratihata-prabhāvatvena jñāpayati \| tadvan **mahati** **māyāṁ**
prayuñjānasy**etarasya** māyāmahac chaktim āvarītuṁ bhāvāntaraṁ ca
vikṣeptum asamarthā satī svāśrayatayātmatvena vyapadiśya \| tasmin
itaratra yad **aiśyan**-tad eva **nihantīty** arthaḥ \| avyayam api
vac-chabdo'sti \| yad vā, yathā tathaivaivaṁ sāmya ity amaraḥ \|\|45\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ 19):** ātma-māyā svarūpa-śaktiḥ \|
mīyate'nayeti **māyā**-śabdena śakti-mātram api bhaṇyate---tasyām iti,
brahma-vākyaṁ tathaiva saṅgacchate \| śakti-mātrasya tāratamyaṁ hi tatra
vivakṣitam \| svalpā śaktiḥ khalv anṛtasya satyasya vā vyañjikā bhavatu
nāma, parābhavāya kalpata eveti hi tatra gamyate \| dṛṣṭāntābhyāṁ ca
tathaiva prakaṭitaṁ tasyāṁ **tamovad** ity-ādibhyām \| tathā yuddheṣu
māyāmaya-śastrādinā bahavaś chinna-bhinnā jātā iti purāṇādiṣu śrūyate
\|\|45\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : itarasya** kṣudrasya **māyā**
sva-prabhāva-darśanā tāṁ **yuñjataḥ** puṁsaḥ **ātmani aiśyaṁ hanti**
\|\|45\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha
durghaṭa-ghaṭana-paṭīyasī śaktir **māyā** \| sā ca

dvividhā---māyayā bahu-rūpayā ity uktatvāt \| tatra prathamaṁ
dvedhā---prakāśikā āvarikā ca \| ādyā ca dvedhā---svābhāvikī aicchikī ca
\| ubhe evānanda-śaktitvāt prakāśike \| dvitīyā tu svabhāva-saṅkocinī
kuhakaṁ ceti \| ubhayor āvaraṇa-dharmatvād āvarikātvam \| tatra
prakāśikāvarikayor māyayor akrameṇa dṛṣṭāntam āha---**tamyāṁ tamovad**
ity-ādi \| tamyām ity āvarikāyāṁ dhyāyaḥ, **ahanī**ti prakāśikāyām \|
mahā-māyika-cakra-cūḍāmaṇau tatra kvāpareṣāṁ māyā \| yatra brahmaṇo'pi
māyaivam āsīd ity āśayaḥ \| **naihāraṁ** nīhāra-samūhaḥ \| kīdṛśaḥ ?
tamovat tamo'rakṣat \[kīdṛśaḥ ! ghanaśyāmāḥ pīta-kauśeya-vāsasaḥ\] pāṭha
bhedaḥ \|\|45.53\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** mahā-māyāvini
bhagavaty-anya-**māyā** āvaraṇa-vikṣepau kartum aśaknuvatī \| svāśrayam
eva tiraskarotīti dṛṣṭāntābhyām āha---tamyāntām asyāṁ rātrau \|
**naihāraṁ tamovat** nīhāra-sambandhi tama iva ivārthe\'tra vac-chabdaḥ,
iva vad vā ca sādṛśye ity abhidhānāt \| **naihāraṁ** tamo yathā tamīm
āvarītum asamarthaṁ, tamī tamaḥ sāndrīkṛtya tena svam evāvṛṇoti nīhāraṁ
ca tiraskaroti \| tathaiva brahma-māyā bhagavantaṁ mohayitum asamarthā
\| bhagavad aiśvaryam eva vipulīkṛtya svramāvṛtavatīṁ brahmāṇam eva \|
tiraś cakāreti-dṛṣṭānte\'sminn aṁśena brahma-māyāyā api hetutvam astīty
aparituṣyan dṛṣṭāntaram āha---svadyoteti \| rātrau yathā pradyotate,
tathā divase\'pi mat-prabhā pradyotatām iti khadyotena prayuktāpi prabhā
divase udbhavitum eva na śaknoti \| pratyuta tam eva bhraṣṭa-tejasaṁ
sarvān jñāpayati \| tathaivānyatraiśvaryavān api brahmā bhagavaty api
māyayā nijaiśvaryaṁ prakaṭayitu-kāmo bhraṣṭa-tejā evābhūd ity ataḥ \|
**mahati** puruṣe **itara**-māyā-katrī **ātmani** ātmānaṁ **yuñjata**
svaṁ prayuñjānasya puṁsaḥ **aiśyam** aiśvaryaṁ **nihanti** \|\|45\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** mahāmāyini harau tad
anya-māyā na prabhavati, kintu svāśrayam eva tiraskaroti iti \|
dṛṣṭāntābhyām āha---tasyāṁ tamisrāyāṁ niśi **naihāraṁ** **tamovat**
ivārthe'tra vac-chadaḥ, iva vad vā ca sādṛśye ity ukteḥ \|
himakaṇa-prabhavaṁ tamo yathā tamīm āvarītum asamarthaṁ \| tat-tamo
niviḍayan-nihāram eva tiraskaroti \| tathā viriñca-**māyā** hariṁ
mohayitum asamarthā \| tasyaiśvaryam eva vardhayantī viriñcam eva
tiraskarotīty asmin dṛṣṭānte \| tan-māyāyā hetutvam astīty
asatoṣād-dṛṣṭāntāntaram āha---**khadyota**-prayuktārcir yathā **ahani**
pṛthak prakāśaṁ na karotīti, kitnu tatraiva vilīyate khadyotas tu
bhraṣṭa-tejāḥ pratīyate \| tathā **mahati** puruṣe **yuñjataḥ** puṁsa
**itarā** tucchā māyā **ātmani** sthitam **aiśyaṁ nihantī**ti viriñcasya
māyā vinaṣṭā sa ca bhraṣṭa-tejā abhūd iti bhāvaḥ \|\|45\|\|

**\...**

**\|\| 10.13.46-47 \|\|**

**tāvat sarve vatsa-pālāḥ paśyato'jasya tat-kṣaṇāt \|**

**vyadṛśyanta ghana-śyāmāḥ pīta-kauśeya-vāsasaḥ \|\|**

**catur-bhujāḥ śaṅkha-cakra-gadā-rājīva-pāṇayaḥ \|**

**kirīṭinaḥ kuṇḍalino hāriṇo vana-mālinaḥ \|\|**

**śrīdhara-svāmī (bhāvārtha-dīpikā) :** anyad api āścaryam
āha---**tāvad** iti \| **vatsa-pālāḥ** vatsāḥ pālāś ca \| sarve
yaṣṭi-viṣāṇādayaś ca \|\|46-47\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ato*'py* adbhutam
āhu---**tāvat** tadā sakalā vā, sarva-śabdasya *yaṣṭy*-ādi-paratvena
vyākhyānāt vyadṛśyanta brahmaṇeti śeṣaḥ \|\|46\|\| atra viśvanāthaḥ,

**rājīvaṁ** kamalam, bisa-prasūnarājīva ity amaraḥ \|\|47\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** pūrvaṁ
**vatsa-pāla**-rūpa evābhavat, samprati tad-ākāratāṁ tirodhāpya
svarūpeṇaivāvirabhūd iti darśayati---**tāvat** sarva ity-ādi \|\|46\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ mohena dīnatāṁ gate
śrī-brahmaṇi śrī-bhagavān acirāt kṛpāṁ vyatanod ity āha---**tāvad**
ity-ādinā \| kartari ṣaṣṭhī \| paśyatā punar api vicārayatety arthaḥ \|
kiṁ vā, dainyena bhayena ca śrī-bhagavantaṁ nirīkṣyamāṇena \| yad vā,
tān eva **paśyatā**pi satā \| ity āścarya-viśeṣa ukto bhramādikaṁ ca
nirastam \| viśeṣato'dṛśyanta dṛṣṭāḥ \| yad vā, **aje** paśyati sati
**vyadṛśyanta** dṛṣṭi-viṣayā jātāḥ \|\|46\|\|

**caturbhuja**tvāikaṁ śrī-vaikuṇṭha-nāthatva-bodhanārtham tat sevakasya
śrī-brahmaṇas tathaiva tan-māhātmya-pratīteḥ \| yad vā, brahmādibhiḥ
śrī-kṛṣṇasya prāyaś catur-bhūjādi rūpeṇaiva darśanāt \|\|47\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ mohena dīnatāṁ gate
brahmaṇi śrī-bhagavān apy acirātāt draṣṭuṁ mañju-mahitvam anyad api yad
\| iti tad abhiprāyānusāreṇaiva kṛpāṁ vyatanod ity āha---**tāvad**
ity-ādi-navakena \| aṅkās tu pṛthak pṛthak kriyante **paśyantam ajam**
anādṛtya tad dṛṣṭi-śaktim anapekṣya adṛśyanta \| svayam eva tad dṛṣṭau
vyaktī-bhūtāḥ sva-śakti mātreṇābhivyakteḥ karma-kartṛtvam \|\|46\|\|

**caturbhujā** ity atra caturbhujatvādinā viṣṇutvam avagamyate \| māyādy
adhiṣṭhātṛtvena tu prathama dvitīya-puruṣatvam avagaṁsyate tasmāt---

> sṛjāmi tan niyukto'haṁ haro harati tad vaśaḥ \|
>
> viśvaṁ puruṣa-rūpeṇa paripāti triśakti-dhṛk \|\|

iti brahma-vākyāt brahmāṇaṁ prati ca tat-tat-kāryāya
sarva-śakti-vyañjakatayā prāyo viṣṇor evāvirbhāva-śravaṇāt trayāṇām
abheda-jñāpanārtham eva vyāmiśratvenāvir bhāvo'yaṁ jñeyaḥ \|\|47\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** kīdṛśaḥ ? ghana-śyāmāḥ
pīta-kauśeya-vāsasaḥ \|\|46\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tāvad** iti \| yāvad
evaṁ brahmā mīmāṁsamāno vyāmuhyati smety arthaḥ \| **vatsā pālāś** ca
**paśyato'jasya** paśyantam apy ajam anādṛtyeti \| bhoḥ satya-loka-vāsin
aja ! satyaṁ tvam aja evāsi īdṛśyaiva buddhyā viśvaṁ sṛjasi asmān māyayā
mohayitum icchasi \| kathañcit jñātum api tāvan na śaknoṣi paśyeti
**vyadṛśyanta**, vayaṁ vṛndāvanīyās tṛṇaṁ caranto vatsā api vatsāṁś
cārayanto gopa-bālā api evaṁ bhavāmeti jñāpayanta iva \|
tad-dṛṣṭi-gocarāḥ svayam evābhuvan sva-prakāśatvād iti bhāvaḥ
\|\|46-47\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sāparādhe'pi
viriñca-bhṛtyatvāt kṛpaiva nandārbhakasyāsīd ity āha---**tāvad** iti \|
yāvad evaṁ vicārayan vimuhyati smety arthaḥ \| vatsāt tat-pālāś ca
**sarve** **ghana-śyāmā**di-lakṣaṇā **vyadṛśyanta** karmakartari
prayogaḥ \| sva-prakāśatvāt svayam eva dṛṣṭi-gocarā abhūvan \|
**paśyato'jasye**ty anādare ṣaṣṭhī \| bho satyaloka-nivāsin aja ! tvam
anayaiva budhyā viśvaṁ sṛjasi ? svāminy api nandārbhake māyāṁ tanoṣi \|
tad aṁśānapy asmān vṛndāṭavī nivāsinaḥ kathañcid api jñātuṁ neṣṭe !
paśyāsmākaṁ mahaiśvaryāṇy asmābhir eva darśitānīti \|\|46.47\|\|

**\...**

**\|\| 10.13.48 \|\|**

**śrīvatsāṅgada-do-ratna-kambu-kaṅkaṇa-pāṇayaḥ \|**

**nūpuraiḥ kaṭakair bhātāḥ kaṭi-sūtrāṅgulīyakaiḥ \|\|**

**śrīdhara-svāmī (bhāvārtha-dīpikā) : śrīvatsa**-prabhā-yuktān yad
**aṅgāni** **doḥṣu** yeṣām, **ratna**mayāni **kambu**-vat tri-dhārāṇi
**kaṅkaṇāni pāṇiṣu** yeṣāṁ, te ca te ca \|\|48\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : aṅgadāni** keyūrāṇi \|
aṅgadaṁ bāhu-bhūṣāyām aṅgado bālije'pi ca iti dharaṇiḥ \| kaṭako
valayo'striyām ity ukteḥ, kara-bhūṣaṇam api **kaṭako**'tra
nūpura-sāhacaryāt pāda-bhūṣaṇaparaḥ \| **kaṭi-sūtrāṇi**
kṣutra-ghaṇṭikā-yuktāni sūtra-protakaṭi-bhūṣaṇāni \|\|48\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : śrīvatso** nāma
dakṣiṇa-stanordhe sūkṣma-romṇāṁ dakṣiṇāvartaḥ
śrī-bhagavato\'sādhāraṇa-lakṣaṇam tena ca
sārūpya-prāpta-pārṣada-sādṛśyaṁ nirastam \| **kaṭakaiḥ** pāda-valayaiḥ
\|\|48\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : śrīvatso** nāma
dakṣiṇa-stanorddhve sūkṣma-romṇāṁ dakṣiṇāvartaḥ
śrī-bhagavato'sādhāraṇa-lakṣaṇām \| yad vā, śrī-yuktaṁ vatsaṁ vakṣaḥ tat
prabhā-yuktam ity-ādi \| yad vā, śrī-yuktaṁ vatsaṁ vakṣo yeṣām ity-ādi
yojyam, uro vatsaṁ ca vakṣaś ca ity amara \| **kaṭakaiḥ** pāda-valayaiḥ
pāriśeṣyāt anyat taiḥ, tatra **kambor** mukhāgra-bhāge tridhāratvāt
tathoktam \| yad vā, kambavo balayāḥ **kaṅkaṇāni**
maṇi-bandha-bandhanāni hasta-**sūtrāṇi**, kambuḥ syad valaye śaṅkhe ity
amarasya nānārthāt \| kaṅkaṇaṁ kara-bhūṣaṇam iti nṛ-vargāt tatra tatra
kṣīrasvāminā tathā tathā vyākhyānāt \|\|48\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : kaṭakaiḥ** pāda-valayaiḥ \|\|48\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śrī-lakṣmī-rekhā
tad-yuktāni vatsāni vakṣāṁsi yeṣāṁ, te ca **aṅgada**-yuktā doṣo bāhavo
yeṣāṁ, te ca **ratnaṁ** kustubhas tad-yuktāḥ **kambavaḥ** atiśayoktyā
tri-rekhāṅkitāḥ kaṇṭhā yeṣāṁ, te ca **kaṅkaṇa**-yuktā **pāṇayo** yeṣāṁ,
te ca te **kaṭakaiḥ** pāda-valayaiḥ \|\|48 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** śrīḥ lakṣmī-rekhā
tadvanti vatsāni vakṣāṁsi yeṣāṁ \| **aṅgada**vanto **doṣo** bhujā yeṣāṁ
\| **ratnaṁ** kaustubhas tadvantaḥ **kamba**vas tat-tulyāḥ kaṇṭhā yeṣāṁ
\| **kaṅkaṇāni** hasta sūtrāṇi ca tadvantaḥ **pāṇayo** yeṣāṁ \| kambuḥ
syād valaye śaṅkhe iti amara nānārtha-vargāt \| kaṅkaṇaṁ kara-bhūṣaṇam
iti nṛvargāt \| **kaṭakaiḥ** pāda-valayaiḥ \|\|48\|\|

**\...**

**\|\| 10.13.49 \|\|**

**āṅghri-mastakam āpūrṇās tulasī-nava-dāmabhiḥ \|**

**komalaiḥ sarva-gātreṣu bhūri-puṇyavad-arpitaiḥ \|\|**

**śrīdhara-svāmī (bhāvārtha-dīpikā) :** tathā **bhūri** bahu-janmārjitaṁ
**puṇyaṁ** tad yuktair janair **arpitaiḥ** \|\|49\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : bhūri-puṇyāni**
nārāyaṇa-kīrtanādīni, tad-vadbhir bhakta-sahasreṇārpitaiḥ **\|
tulasī-nava-dāmabhir** vana-mālābhir ity arthaḥ \| tulasyā
upalakṣaṇatvāt,

> tulasī-kunda-mandāra-karavīra-saroruhaiḥ \|
>
> pañcabhī racitā mālā vana-mālā prakīrtitā \|\| iti lakṣaṇāt \|

**aṅghrī** ca **mastakaṁ** cāṅghri-mastakam \| tad abhivyāpyety arthaḥ
\| āṅ-yoge dvitīyā \| anena---

> patra-puṣpa-mayī mālā yā syād āmastakāt punaḥ \|
>
> āpādaṁ lamba-mānā sā vana-mālā prakīrtitā \|\|

iti dvitīya-lakṣaṇam api vana-mālāyā atra sampannam \|\|49\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : bhūri-puṇyavadbhir
arpitair** iti prītyā teṣāṁ dhāraṇaṁ sūcitam \| yad vā, bhūri-puṇyaṁ
bhaktis tadvad ity utprekṣayā \| teṣāṁ tanmayatābhipretātaḥ
sarva-gātreṣv api tair dhṛtair ata ev**āṅghrito** **mastaka**-paryantam
**āpūrṇāḥ** \|\|49\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : bhūri-puṇyavad**bhiḥ sādhakais
tat-tat-pratimādiṣu manasā karmaṇā c**ārpitair** iti prītyā \| teṣāṁ
dhāraṇaṁ bahu-karaṇaṁ ca sūcitam \|\|49\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **bhūri-puṇyāni**
śravaṇa-kīrtanādi-bhajanāni tadvatā bhakta-sahasreṇārpitaiḥ \|\|49\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : bhūrīṇi puṇyāni**
viśuddha-karāṇi śravaṇa-kīrtanādīni tadvadbhir bhaktaiḥ \|\|49\|\|

**\...**

**\|\| 10.13.50 \|\|**

**candrikā-viśada-smeraiḥ sāruṇāpāṅga-vīkṣitaiḥ \|**

**svakārthānām iva rajaḥ-sattvābhyāṁ sraṣṭṛ-pālakāḥ \|\|**

**śrīdhara-svāmī (bhāvārtha-dīpikā) :
candrikā-viśada**-**smita**-yuktaiḥ sah**āruṇa**-guṇena ca vartamānā
ye**'pāṅgāḥ**, tair **vīkṣitaiḥ** \| svakārthānāṁ
sva-bhakta-manorathānāṁ **rajaḥ-sattvābhyāṁ sraṣṭṛ-pālakā iva**
vyadṛśyanta \| sattvavad viśada-smitena pālakā iva, rajovad aruṇa-guṇena
ca sraṣṭāra iva tādṛk kaṭākṣair dyotamānā ity arthaḥ \|\|50\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :
candrikā-viśada-smita**-*yuktaiḥ* kaumudī-dhavaleṣad-dhāsa-yutaiḥ \|
**apāṅgāḥ** kaṭākṣāḥ, apāṅgo hy aṅga-hīne syāt kaṭākṣe viṣṇu-rakṣite iti
yādavaḥ \| ity artha iti---dyotamānā iti pada-śleṣeṇāyam arthaḥ śobhano
bhavatīti bhāvaḥ \|\|50\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : svakārthānāṁ
sraṣṭṛ-pālakā** iti tādṛk-kaṭākṣair eva tad-eka-sādhyavatāṁ bhaktānāṁ
sarvābhīṣṭa-siddheḥ \| tatra kaṭākṣaiḥ sraṣṭāra iti tair eva
tad-viṣayaka-vicitra-kāmānām utpādanāt **smitaiḥ** \| pālakā iti
nijāyogyatvādi-vicāreṇa kṣīyamāṇānām api teṣāṁ, tair eva rakṣaṇāt
poṣaṇāc ca \| **ive**ti lokoktau \| yad vā, **rajaḥ-sattvābhyām** iveti
tatr**āruṇya**-**vaiśady**ābhyāṁ rajaḥ-sattva-sāmyena teṣāṁ tādṛśatvam
uktaṁ \| tathā kaṭākṣāṇāṁ kādācitkatvena sraṣṭṛtvaṁ smitānāṁ ca
sadātanatvena pālakatvam iti \| anyathānyonyaṁ teṣāṁ tat tat sambhaved
iti dik \|\|50\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : smeraiḥ** antaḥ smita-bāhulyena
svayam eva candrikā-nibha-viśadībhūtaiś ca tair ity arthaḥ \| ṭīkāyāṁ tu
smita eva viśadatā-viśeṣaṇaṁ tātparya-vaśād dattam iti jñeyam \| yad vā,
candrikāvad viśadaṁ yathā syāt, tathā smeraiḥ smayamānaiḥ mṛdu-pācaka
itivat kriyā-viśeṣaṇena samāsaḥ \| **svakārthānāṁ sraṣṭṛ-pālakā** iti
tādṛk-kaṭākṣair eva tadaika-sādhyavatāṁ svaka-śabdoktānām
ekānti-bhaktānāṁ tādṛśābhīṣṭa-siddheḥ \| tatr**āruṇa**-kaṭākṣaiḥ
sraṣṭāra iti tatra-sthasyāruṇa-guṇasya svaka-citta-mādakatvāt tenaiva \|
tad-viṣayaka-vicitra-kāmānām utpādanāt smita-yukta-kaṭākṣaiḥ pālakā iti
\| nijāyogyatvādi-vicāreṇa kṣīyamāṇānām api teṣāṁ, tenaiva rakṣaṇāt
poṣaṇāc ca ivety utprekṣāyām aruṇa-viśada-guṇa-sthānīyābhyāṁ
**rajaḥ-sattvābhyām** **ive**ti \|\|50\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : aruṇa-viśada**-sthānīyābhyāṁ
**rajaḥ-sattvābhyām** **ive**ty utprekṣā \|\|50\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **candrikāvat viśadaṁ**
yathā syāt, tathā smerayanta iti, candrikā-viśada-smerāṇi mṛdu-pācaka
itivat samāsaḥ \| **aruṇāpāṅgena** saha vartamānāni yāni
sammukha-vīkṣitāni taiḥ \| **svakārthānām**
anukampanīya-sva-bhakta-manorathānāṁ **rajaḥ-sattvābhyāṁ sraṣṭṛ pālakā
iva** vyadṛśyanta \| raja-sevāruṇa guṇena sraṣṭāra iva sattveneva
viśada-smitena pālakā iva \|\|50\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : candrikāvad viśadaiḥ
smeraiḥ** smitaiḥ **aruṇāpāṅga**-vīkṣitena sahitaiḥ \| **svakārthānāṁ**
svānukampita-bhakta-manorathānāṁ **rajaḥ-sattvābhyāṁ sraṣṭṛ-pālakā**
**iva** vyadṛśyanta \| raja-sevāruṇāpāṅga-vīkṣaṇena sraṣṭāraḥ
sattvenaiva viśada-smitena pālakā ity arthaḥ \|\|50\|\|

**\...**

**\|\| 10.13.51 \|\|**

**ātmādi-stamba-paryantair mūrtimadbhiś carācaraiḥ \|**

**nṛtya-gītādy-anekārhaiḥ pṛthak pṛthag upāsitāḥ \|\|**

**śrīdhara-svāmī (bhāvārtha-dīpikā) :** **ātmā** brahmā
tad-**ādi-stamba-paryantaiḥ anekārhair** anekārhaṇaiḥ \|\|51\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : stambaḥ**
skandha-hīna-vṛkṣas tṛṇa-samūho vā,
stambo'prakāṇḍa-dru-guccha-tṛṇa-kīcaka-gahvare iti dharaṇiḥ \|
ekaikasyāgre bhinna-bhinna-brahma-rudrādayo devāḥ sarve
sthāvara-jaṅgamāś ca sva-sva-**mūrti**-bhedaiḥ stuvantīti bhāvaḥ
\|\|51\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : carācarais**
tat-tal-lakṣaṇa-yuktais tat-tad-adhiṣṭhātṛbhis tatra-carāḥ pavanādayaḥ,
acarā himālayādayaḥ \| **nṛtya-gītādayo** ye naikārhā
**anekārha**ṇopakaraṇāni taiḥ \| **pṛthak pṛthag** iti
sva-svādhikārānusāreṇopāsanā-sāmagrī-bhedāt \| itthaṁ bālakādīnāṁ teṣāṁ,
pratyekam ekaika-brahmāṇḍeśvaratvam uktam \| tathā cāgre
śrī-brahma-stutau tāvanty eva jaganty abhūḥ \[bhā.pu. 10.14.18\] iti \|

yad vā, nṛtyādinopāsitāḥ \| kathaṁ-bhūtaiś carācaraiḥ ekārhair ekasya
śrī-bhagavato yogyais tat-tan-mukhair vaikuṇṭha-loka-vartibhir
bhagavad-vibhūtyākhyair ity arthaḥ \| sarveṣāṁ teṣāṁ
tādṛg-upāsanā-yogyatvāt, tathāpi jaganty abhūr iti siddhyed eva
tat-tan-mad upāsanāt \|\|51\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : carācaraiḥ**
tat-tal-lakṣaṇa-yuktaiḥ tat-tad-adhiṣṭhātṛbhiḥ **nṛtya-gītādayo**
yenaikārhāḥ **anekārha**ṇopakaraṇāni, taiḥ \| **pṛthak pṛthag** iti
sva-svādhikārānusāreṇopāsanā-sāmagrī-bhedāt \| itthaṁ bālakādīnāṁ teṣāṁ,
pratyekam ekaika-brahmāṇḍeśvaratvam uktam \| tathā cāgre
śrī-brahma-stutau, tāvanty eva jaganty abhūḥ \[bhā.pu. 10.14.18\] iti
\|\|51\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : carācarais**
tat-tad-adhiṣṭhātṛ-daivataiḥ \|\|51.53\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ātmā**tra brahmā \|
naikārhaiḥ **anekārhaṇaiḥ** \|\|51\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : ātmā**tra viriñcas
tad-ādibhiḥ **nṛtya-gītādi**bhir naikārhair **anekārhaṇaiḥ** \|\|51\|\|

**\...**

**\|\| 10.13.52 \|\|**

**aṇimādyair mahimabhir ajādyābhir vibhūtibhiḥ \|**

**catur-viṁśatibhis tattvaiḥ parītā mahad-ādibhiḥ \|\|**

**śrīdhara-svāmī (bhāvārtha-dīpikā) : ajādyābhir** māyā-vidyādibhir,
**vibhūtibhiḥ** śaktibhiḥ \| **mahad-ādibhir** iti mahat-sūtrayoḥ
pṛthaktva-vivakṣayā **catur-viṁśati**-tattvair jagat-kāraṇaiḥ \|\|52\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ādi-padāt
śrī-kīrti-puṣṭi-kānti-gir-ādayo jñeyāḥ \| **mahimabhiḥ** siddhibhiḥ \|
**aṇimādyair** atrāpy ādi-padān mahima-garimādayo jñeyāḥ \|\|52\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : mahimabhir**
aiśvarya-rūpaiḥ \| na jāyata ity **ajā** nitya-siddhā
sac-cid-ānanda-vigrahā bhagavatī lakṣmīr yoga-māyākhyā śaktir vā \|
**ādi**-śabdena māyā-vidyāvidyādayaḥ, tābhir **vibhūtibhiḥ**
śakti-rūpābhiḥ \|\|52\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : mahimabhir** aiśvarya-rūpaiḥ \|
na jāyata ity ajā nitya-siddhā bhagavatī lakṣmī yoga-māyākhyā śaktir vā
\| **ādyā**-śabdena māyā-vidyāvidyādayaḥ \|\|52\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **mahimabhir** aiśvaryaiḥ
\| **ajā** māyā tad-ādyābhiḥ śaktibhiḥ \| **catur-viṁśatibhir** iti
mahat-tattva-sūtra-tattvayoḥ pārthakya-vivakṣayā \| tattvair
jagat-kāraṇaiḥ \|\|52\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : mahimabhir** aiśvaryaiḥ \|
**ajā** mūla-prakṛtis tad-**ādyābhir** **vibhūtibhiḥ** śaktibhiḥ \|
**catur-viṁśatibhir** iti bahu-vacanaṁ pratyekaṁ tāvadbhis tattvair
upāsanāt \| catur-viṁśatitvaṁ ca mahat-tattva-sūtrayor bheda-vivakṣayā
\|\|52\|\|

**\...**

**\|\| 10.13.53 \|\|**

**kāla-svabhāva-saṁskāra-kāma-karma-guṇādibhiḥ \|**

**sva-mahi-dhvasta-mahibhir mūrtimadbhir upāsitāḥ \|\|**

**śrīdhara-svāmī (bhāvārtha-dīpikā) : kālādibhiś** ca tat saha-kāribhiḥ
\| tatra kālaḥ kṣobhakaḥ \| **svabhāvaḥ** pariṇāma-hetuḥ \| **saṁskāro**
vāsanāyā udbodhakaḥ \| **sva-mahi-dhvasta-mahibhir** bhagavan-mahimnā
tiraskṛta-svātantryair uktaiḥ sarvair aṇimādyaiḥ \|\|53\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kāmo** *vāsanā* \| **karma**
adṛṣṭam \| **guṇāḥ** sattvādayaḥ \|\|53\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : guṇāḥ** sattvādayaḥ \|
**ādi**-śabdena jāti-nāmādayaḥ \| **sva-mahimnā dhvasto** mahimānyeṣāṁ
yair \| aṇimādyair aṇimādīnāṁ mahā-siddhi-rūpatvāt tattvādīnāṁ ca
jagat-kāraṇatvāt \|\|53\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : guṇāḥ** sattvādayaḥ
**ādi**-śabdena jāti-nāmādayaḥ **sva-mahimnā** **dhvasto**'nyeṣāṁ mahimā
yais, tair aṇimādyādibhiḥ aṇimādīnāṁ tatrāsamordhvatvāt
anyāṇimādi-karaṇatvāc ca tattvādīnāṁ ca jagat-kāraṇatvam \|\|53\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kālādibhiś** ca
tat-sahakāribhir atra **svabhāvaḥ** pariṇāma-hetuḥ \| **saṁskāra**
udbodhakaḥ **sva-mahi-dhvasta-mahibhir** bhagavan-mahimnā
tiraskṛta-svātantraiḥ \|\|53\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : kālādibhiś** ca
tat-sahakāribhir **mūrtimadbhis** tat-tad-adhiṣṭhātṛbhiḥ \| kīdṛśaiḥ ?
ity āha---**sva-mahī**ti \| bhagavan-mahimnā tiraskṛta-svātantryair ity
arthaḥ \| **kālaḥ** kṣobhakaḥ, **svabhāvaḥ** pariṇāma-hetuḥ \|
**saṁskāra** udbodha-hetuḥ, **kāmo** viṣayābhilāṣaḥ, **karma**
puṇyādi-rūpaṁ, **guṇāḥ** sattvādyāḥ \|\|53\|\|

**\...**

**\|\| 10.13.54 \|\|**

**satya-jñānānantānanda-mātraika-rasa-mūrtayaḥ \|**

**aspṛṣṭa-bhūri-māhātmyā api hy upaniṣad-dṛśām \|\|**

**śrīdhara-svāmī (bhāvārtha-dīpikā) :** sarveṣāṁ mūrtimattve'pi viśeṣam
āha---**satya**-**jñāne**ti \| satyāś ca jñāna-rūpāś ca **anantāś** ca
**ānanda**-rūpāś ca \| tatrāpi tad-eka**-mātrā**
vijātīya-sambheda-rahitāḥ \| tatrāpi ca **eka-rasāḥ** sadaika-rūpā
**mūrtayo** yeṣāṁ te \| yad vā, satya-jñānādi-mātraika-rasaṁ yad brahma,
tad eva mūrtir yeṣām te iti \| ata eva **upaniṣad** ātma-jñānaṁ saiva
**dṛk** cakṣur yeṣāṁ, teṣām api \| hi niścitam \|
**aspṛṣṭa-bhūri**-**māhātmyāḥ** na spṛṣṭaṁ sparśa-yogyaṁ bhūri-māhātmyaṁ
yeṣāṁ, te tathā-bhūtāḥ santo vyadṛśyanteti \|\|54\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *viśeṣaṁ* brahmādibhyo
bhedam \| *tatrāpi* satyādi-rūpatve'pi \| *vijātīya*-bhedo ghaṭāt
paṭasya tadvan na, kintv eka-jātīyā eveti \| tatrāpy eka-jātīyatve'pi \|
kiṁ ca, sati jñāne svarūpāvāptyā jīvā api **satya-jñāna**ntādi-rūpā
jāyante \| atas teṣu jīva-viśeṣa-śaṅkām apānudann arthāntaram āha---yad
veti \| vyadṛśyanteti pūrveṇānvayaḥ \| na caitat sarvaṁ bhagavatā māyayā
darśitam iti mantavyam ity āha---satyaṁ vijñānam ānandaṁ brahma iti,
satyaṁ jñānam anantaṁ brahma \[tai.u. 2.1.1\] iti, ānandaṁ brahmaṇo
rūpam \[tai.u. 3.9\] ity-ādi-śruty-uktaṁ satyādi-rūpaṁ yad brahma tad
eva mūrtayo yeṣāṁ te *tathā* \| **upaniṣadaḥ** paśyanti bhakty-abhāvān
na tu tad-arthaṁ jānantīty upaniṣad-dṛśo dārśanikās tair na spṛṣṭaṁ
**bhūri māhātmyaṁ** *yeṣāṁ* te \| bhaktyāham ekayā grāhyaḥ \[bhā.pu.
11.14.21\] iti, na cakṣuṣā paśyati rūpam asya \[ka.u. 1.2.23\] iti, yam
evaiṣa vṛṇute tena labhyas tasyaiṣa ātmā vivṛṇute tanuṁ svām \[bhā.pu.
6.7.62\] iti, āditya-varṇaṁ tamasaḥ parastāt \[śve.u. 3.8\] iti,
ānanda-mātram ajaraṁ purāṇam ekaṁ santaṁ bahudhā dṛśyamānam \[bṛ.ā.u.
4.4.19\] iti, bahu-mūrty-eka-mūrtikam \[bhā.pu. 10.40.7\] iti,

> sarve nityāḥ śāśvatāś ca dehās tasya parātmanaḥ \|
>
> hānopādāna-rahitā naiva prakṛtijāḥ kvacit \|
>
> paramānanda-sandohā jñāna-mātrāś ca sarvataḥ \|\|\[MahāvarāhaP\]

ity-ādi-śruti-smṛti-gamyaṁ brahmaṇo'py aprākṛta-rūpa-guṇādimattvaṁ
tad-icchayā bhaktimac cakṣur-gamyam astīti jñeyam \| anyathā
mārkaṇḍeya-purāṇīya-saptaśatī-stavokta-vārāha-nṛsiṁha-viṣṇu-śarīra-prādurbhūta-vārāhyādi-śakti-kṛta-rakta-bījādi-yuddham
apy asaṅgataṁ syāt \| ataḥ sarvadaiva sarve bhagavad-avatārādi-vigrahāḥ
santīti niśceyam \|\|54\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** caitanyatā
aparicchinnatā vyāpakatā ca paryāptā, kiṁ punas tasyeti bhāvaḥ \| yad
vā, satya-jñān**ānantānanda**-**mātraika-raso** brahma, tad eva
**mūrtir** yeṣāṁ te tathā \| tena vibhūti-bhūtasya vigraha-vyūhasya
brahmatve vibhoḥ śrī-kṛṣṇasya vibhūtir brahmeti yat sātvatair ucyate \|
tatra kā pratipattir iti, tarhi katham evaṁ śruti-siddhaṁ syāt ?
tatrāha---**aspṛṣṭa-bhūri-māhātmyā** ity-ādi \| **upaniṣada** eva
**dṛśaś** cakṣūṁṣi tābir **apy** aspṛṣṭaṁ bhūri māhātmyaṁ yeṣām \| yeṣāṁ
māhātmyaṁ śruti-rūpa-cakṣuṣām api grāhyaṁ na bhavatīti śruti-siddhatve
ko'vasaraḥ ? \|\|54\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ
dehendriyādi-tat-tac-ceṣṭādinā vividha-bhedena bhinnānām apy abhedam
āha---**satye**ti \| itthaṁ śrī-vaiṣṇava-sammato bhedābheda-nyāyaḥ
siddhaḥ \| nanv ekam eva vastu bhinnaṁ ca māyā-vyatirekeṇa kathaṁ
sambhavet ? satyaṁ, parama-durūham evaitad ity āśayenāha---**aspṛṣṭe**ti
\| **upaniṣad-dṛśām** ātma-tattva-**jñānām** \| yad vā, brahmādīnāṁ
sāra-jñāna-hetavo yā upaniṣadaḥ satya-lokādau mūrtimatyas tāsāṁ
dṛśo'kṣīṇi tābhir **apy** aspṛśya **bhūri-māhātmyā** ity arthaḥ \|
śrī-bhagavat-prasāda-viśeṣeṇa tat-priya-janānugraheṇaiva
śāstra-sāra-siddhānta-rūpaṁ tat tattvaṁ vijñeyaṁ syāt, na tu
śāstrādi-pāṭha-jñāneneti bhāvaḥ \| ata eva vakṣyati---atarkye
nija-mahimni \[bhā.pu. 10.13.57\] iti \|\|54\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ **mūrtatv**e'pi
vividhatve'pi para-brahmaika-rūpatvena vaiśiṣṭyam ekatvam api
āha---**satye**ti \| tatra satyā eka-**rasāś** ca kālasyāpi
kāraṇatvenāśrayatvena cākalpatvāt \| tad uktaṁ kāla-svabhāvety-ādi,
sarve nimeṣā jajñire vidyutaḥ puruṣād adhi \[MahānārāyaṇaU 1.8\] iti
śruteḥ \| viśeṣeṇa vividhaṁ vā dyotate dīptiṁ karotīti vidyut nimeṣās
tan-nimeṣonmeṣa-prabhavāḥ kālāvayavā ity arthaḥ \| yo yaṁ kālas tasya
te'vyakta-bandho ! ceṣṭām āhuḥ ity-ādy-uktatvāt \| jñāna-rūpāḥ
sva-prakāśatvenājaḍatvāt \| tad uktaṁ paśyato'jasya tat-kṣaṇād
vyadṛśyanta iti, na cakṣuṣā paśyati rūpam asya iti, yam evaiṣa vṛṇute
tena labhyas tasyaiṣa ātmā vivṛṇute tanuṁ svām \[ka.u. 1.2.23\] iti,
āditya-varṇaṁ tamasaḥ parastāt \[śve.u. 3.8\] ity-ādi śruteḥ \|

nityāvyakto'pi bhagavān īkṣate nija-śaktita iti nārāyaṇādhyātmyāc ca
anantāḥ paricchinna-prāyatve'py acintya-śaktyāvibhutvāt, yas tv etam
evam ādeśa-mātram abhivimānam ātmānaṁ vaiśvānaram upāste \[chā.u.
5.18.1\] iti śruteḥ \| na cāntar na bahir yasya \[bhā.pu. 10.9.13\]
iti-uktatvāc ca ānanda-mātrā nirupādhi-parama-premāspada-sarvāṁśatvāt \|
tad uktaṁ kim etad adbhutam iva vāsudeve khilātmani \[bhā.pu. 10.13.36\]
ity-ādi \| ānandaṁ brahmaṇo rūpam iti śruteḥ \| vidito'si bhavān sākṣād
ity-ādy-uktatvāc ca bahutvaṁ caikasyaivāvirbhāvābheda-vivakṣayā,
ānanda-mātram ajaraṁ purāṇam ekaṁ santaṁ bahudhā dṛśyamānam \[bṛ.ā.u.
4.4.19\] iti śruteḥ \| yugapad ananta-guṇa-rūpasyaiva satas
tasyecchānusāreṇa viśeṣa-darśanāt \| ato bāla-vatsādi-rūpaṁ ca tatra
nāgantukam \| tad uktaṁ, maṇir yathā vibhāgena \[NārPañc\] ity-ādi \|
ata evaikatva-vivakṣayā ṭīkāyām āha---yad veti \| vakṣyate ca
śrīmatākrūreṇa, bahu-mūrty-eka-mūrtikam \[bhā.pu. 10.40.7\] iti \|

evaṁ śruti-pramāṇakatvād asya ca satyety-ādi-vākyasya pañcama-vedatvāt,
sarva-vedānta-sāraṁ hi \[bhā.pu. 12.13.15\] iti, sarva-vedetihāsānāṁ
sāraṁ sāraṁ samuddhṛtam \[bhā.pu. 1.3.42\] iti nyāyena tat-sāra-rūpatvāc
ca tair api **upaniṣac**-chabdena vedānto na vyākhyātaḥ \| vakṣyate ca,
atan-nirasana-mukha-brahmakam itau iti sader gaty-arthatvāj
jñānārthakatvaṁ tac ceśvara-jñānād avaram ātma-jñānam eveti, yato vāco
nivartante \[tai.u. 2.4.1\] ity-ādi-rītyā vā, tathoktam ānantyānāditvāt
**bhūri-māhātmya**-śabdena nirviśeṣatva-pratipādanaṁ ca nirastaṁ \|
**mātra**-padena ca jyotir-ādi-dharmāṇāṁ śuklādi-guṇānām iva
tad-dharmāṇāṁ tat-svarūpāntaḥ-pātitvaṁ vivakṣitaṁ prākṛtāgantukatvaṁ ca
niṣiddhaṁ yathā---

> na tasya kāryaṁ karaṇaṁ ca vidyate
>
> na tat-samaś cābhyadhikaś ca dṛśyate \|
>
> parāsya śaktir vividhaiva śrūyate
>
> svābhāvikī jñāna-bala-kriyā ca \|\| \[śve.u. 6.7-8\] iti śruteḥ \|

ata eva prakṛti-kṣobhāt pūrvaṁ sa aikṣata sa āsīd ity-ādi \|\|54\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (44):** atas tad-aṁśānām api
tādṛśatvaṁ \[sac-cid-ānanda-rūpatvaṁ\] āha---**satye**ti \| ṭīkā
ca---sarveṣāṁ mūrtimattve'py aviśeṣam āha---satya-**jñāne**ti \| satyāś
ca jñāna-rūpāś ca **anantāś** ca **ānanda**-rūpāś ca \| tatrāpi
tad-eka**-mātrā** vijātīya-sambheda-rahitāḥ \| tatrāpi ca **eka-rasāḥ**
sadaika-rūpā **mūrtayo** yeṣāṁ te \| yad vā,
satya-jñānādi-mātraika-rasaṁ yad brahma, tad eva mūrtir yeṣām iti \| ata
eva **upaniṣad** ātma-jñānaṁ saiva **dṛk** cakṣur yeṣāṁ, teṣām **api**
\| **hi** niścitam \| **aspṛṣṭa-bhūri**-**māhātmyāḥ** na spṛṣṭaṁ
sparśa-yogyaṁ bhūri-māhātmyaṁ yeṣāṁ, te tathā-bhūtāḥ sarve[^15]
vyadṛśyanteti \| ity eṣā \|

atra mātra-padaṁ tad-varṇādīnāṁ svarūpāntaraṅga-dharmatvaṁ bodhayati \|
na hy atrāparasminn arthe mūrti-śabdaḥ kevalātma-para iti svāminaḥ
śrī-śuka-devasya vā matam, lakṣaṇāyāḥ kaṣṭa-kalpanāmayatvāt \| aspṛṣṭety
atra aspṛṣṭeti bhūri-māhātmyeti apīti upaniṣad-dṛg iti
pada-catuṣṭayasyaiva vyastasya samastasya ca svārasya-bhaṅga-prasaṅgāt
\| ukta-prakārānurodhāt te'cakṣatākṣa-viṣayaṁ sva-samādhi-bhāgyaṁ
\[bhā.pu. 3.15.38\] ity-ady-udāhariṣyamāṇānusārāt, sva-sukha- \[bhā.pu.
12.12.68\] ity-ādi śrī-śuka-hṛdaya-virodhāc ca \|

ata eva viśuddha-vijñāna-ghanaṁ \[bhā.pu. 10.37.20\],
viśuddha-jñāna-mūrtaye \[bhā.pu. 10.27.21\], tvayy eva
nitya-sukha-bodha-tanāv \[bhā.pu. 10.14.22\] ity-ādi-vākyāni ca na
lākṣaṇikatayā kadarthanīyāni \|

tathaiva ānanda-mūrtim upaguhya dṛśātma-labdhaṁ \[bhā.pu. 10.41.25\] ity
ādau,

> dorbhyāṁ stanāntara-gataṁ parirabhya kāntaṁ
>
> ānanda-mūrtim ajahād atidīrgha-tāpam \|\| \[bhā.pu. 10.48.6\]

ity ādau ca darśanāliṅganābyām anyārthatvaṁ vyavacchidyate \| uktaṁ ca
mahāvārāhe---

> sarve nityāḥ śāśvatāś ca dehās tasya parātmanaḥ \|
>
> hānopādeya-rahitā naiva prakṛtijāḥ kvacit \|\|
>
> paramānanda-sandohā jñāna-mātrāś ca sarvataḥ \|
>
> deha-dehi-bhidā cātra neśvare vidyate kvacit \|\|\[MahāvarāhaP\] iti
> \|\|54\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : satye**ti \| kiṁ ca, satyāḥ
sarva-kāraṇatvena **jñāna**-rūpāḥ sva-prakāśatvena anantā vibhutvena
ānandā nirupādhi-paramāspadatvena **eka-rasāḥ** kāla-kāraṇatvena ata
evaikatvaṁ pṛthak-prakāśatvena ca pṛthaktvam apīti jñeyam \|\|54\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, katham iyaṁ prakāśikā
māyā ? eṣāpi kuhakatvenāvarikaiva bhavatu ? tan nety
āha---**satya-jñānānantānanda-mātraika-rasa-mūrtayaḥ** \|
satya-jñānānantānanda-mātraika-raso brahma, tad-rūpā mūrtir yeṣām iti,
na hi brahmaṇi kuhakāṁśakāḥ \| nanu, katham etat
satya-jñānānantānanda-mātraika-rasasya nānātvam ? śruty-apratipāditatvād
ity āśaṅkyāha---**aspṛṣṭa-bhūri-māhātmyā api hy upaniṣad-dṛśāṁ**,
śruty-agocaratvāt kathaṁ nāma tad-apratipāditatvādi \|\|54.56\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na caitat sarvaṁ
bhagavatā māyayā darśitam iti mantavyam ity āha---satyeti \| satyāś ca
**jñāna**-rūpāś ca **anantāś** ca **ānanda**-rūpāś ca tatrāpi
tad-**eka-mātrā**vijātīya-sambheda-rahitāḥ \| tatrāpy eka-**rasāḥ**
kāla-paricchedakābhāvāt sadaika-rūpā **mūrtayo** vapūṁṣi yeṣāṁ te \|

yad vā, satyam vijñānam ānandaṁ brahmeti, satyam vijñānam anantaṁ
brahmeti, ānandaṁ brahmaṇo rūpaṁ \[tai.u. 3.9\], ity-ādi śruty uktaṁ
satyādi-rūpaṁ yad-brahma tad eva mūrtayo yeṣāṁ te \|

nanu, dṛśyatva-bahu-vividhatvādikaṁ brahmaṇo naiva śrūyate
vedānta-darśinas tatrāha---**aspṛṣṭe**ti \| **upaniṣadaḥ** paśyanti
bhakty-abhāvān na tu tad-arthaṁ jānantīty upaniṣad-**dṛśo** dārśanikās
teṣāṁ, tair na spṛṣṭam **api bhūri-māhātmyaṁ** yeṣāṁ te \| bhaktyāham
ekayā grāhyaḥ \[bhā.pu. 11.14.21\] iti, bhaktyā mām abhijānāti yāvān yaś
cāsmi tattvataḥ \[Gītā 18.55\] iti, na cakṣuṣā paśyati rūpam asya
\[ka.u. 1.2.23\] iti, yam evaiṣa vṛṇute tena labhyas tasyaiṣa ātmā
vivṛṇute tanuṁ svām \[ka.u. 1.2.23\] iti, āditya-varṇaṁ tamasaḥ parastāt
\[śve.u. 3.8\] iti, ānanda-mātram ajaraṁ purāṇam ekaṁ santaṁ bahudhā
dṛśyamānam \[bṛ.ā.u. 4.4.19\] iti, bahu-mūrty-eka-mūrtikam \[bhā.pu.
10.40.7\] iti,

> sarve nityāḥ śāśvatāś ca dehās tasya paramnaḥ \|
>
> hānopādāna-rahitā naiva prakṛtijāḥ kvacit \|
>
> paramānanda-sandohā jñāna-mātrāś ca sarvataḥ \|\| \[MahāvarāhaP\]

ity-ādi-śruti-smṛti-gamyaṁ brahmaṇo'py aprākṛta-rūpa-guṇādimattvaṁ
tad-icchayā bhaktimac cakṣur-gamyam astīti jñeyam \|\|54\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** na caite hariṇā māyayā
triguṇayā viracitā ity āha---**satye**ti \| satyaṁ jñānam anantaṁ brahma
\[tai.u. 2.1.1\], vijñānam ānandaṁ brahma \[bṛ.ā.u. 3.9.28\] iti
śruty-uktaṁ, yat satya-**jñānānantānandaṁ** brahma tan-**mātrās**
tad-eka-rūpā, ata **eka-rasāḥ** kūṭasthā **mūrtayo** yeṣāṁ te \|
deha-dehi-bhedābhāve'pi tad-bheda-vyapadeśaḥ sattāsatīty-ādivad viśeṣād
eveti bodhyam \| **upaniṣad** vedānto dṛk yeṣāṁ, tair apy **aspṛṣṭaṁ**
sākalyenāgṛhītaṁ **māhātmyaṁ** yeṣāṁ te \| namo vedānta-vedyāyaupaniṣaḥ
puruṣaḥ iti śruter upaniṣad-vedyatvaṁ \| kārtsnyena nājo'py abhidhātum
īśaḥ iti smṛteḥ sākalyenāvedyatvam \|\|54\|\|

**\...**

**\|\| 10.13.55 \|\|**

**evaṁ sakṛd dadarśājaḥ para-brahmātmano'khilān \|**

**yasya bhāsā sarvam idaṁ vibhāti sa-carācaram \|\|**

**śrīdhara-svāmī (bhāvārtha-dīpikā) : evaṁ** **sakṛd** eka-deva
**dadarśa** \| **para-brahmaṇo** viśeṣaṇaṁ **yasye**ti \|\|55\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : yasya** brahmaṇaḥ, yasya
bhāsā sarvam idaṁ vibhāti \[Mu.U. 2.2.11\] iti śruteḥ \|\|55\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : sakṛt** yugapad ity arthaḥ
\| **para-brahma** śrī-kṛṣṇas tad-ātmakān \| nanv adhikāravatā
śrī-parameṣṭhinā katham evaṁ draṣṭuṁ śaktam ? tathāha---**yasye**ti \|
para-brahmaṇā śrī-bhagavatā kṛpayā tasmin prakāśitam iti bhāvaḥ \| yad
vā, yasya **ajasya** bhās tejaḥ svabhāva ity arthaḥ \| ten**edaṁ** jagat
**sarvaṁ** viśeṣeṇa bhāti karma-jñāna-bhakty-ādi-sampattyā dyotata iti
śrī-bhagavat-prasādena tasya sraṣṭṛtvāt yogeśvarāṇāṁ sanakādīnām \|
tathā jagato paro guruḥ \[bhā.pu. 2.9.5\] ity ukter bhagavad-bhaktānāṁ
śrī-nāradādīnām api gurutvāt svata eva tad-yogyatāsty eveti bhāva iti
bhramādinā darśanam api nirastam \|\|55\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sakṛd** yugapad ity arthaḥ \|
**paraṁ brahma** satya-jñānādi-rūpaṁ tad-eka-rūpāt \| tarhi kathaṁ
dṛṣṭi-viṣayatvam ? tatrāha---**yasye**ti \| ataḥ svayaṁ-prakāśyatvāt
**sarvaṁ** prakāśakatvāc ca tad-indriyāṇi sva-śaktyā prakāśya svayam iti
prakāśate iti bhāvaḥ \| ata eva vyadṛśyante iti kartāraṁ vinaivoktam iti
dik \| kiṁ tv anena prakāreṇa pūrva-vatsa-bālakānāṁ mahimaiva dṛśyante
sma \| mama līleyam etādṛśair eva siddhyati \| anyathā māyaika-sṛṣṭir
evākariṣyata iti jñāpanāyeti gamyate \|\|55\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : evaṁ** cet kathaṁ **darśa** ?
tatrāha---**yasye**ti \| tasya sarva-prakāśakatvāt sva-prakāśakatvāc
cety arthaḥ \|\|55\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yasya para-brahmaṇaḥ**
\|\|55\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** prākṛtair mahad-ādibhis
tattvair upāsitān **brahmātmakān** vatsa-tat-pālān **sakṛt pradarśya**
cinmayais tair upāsitāṁs tān atikṛpāluḥ sakṛd adarśayad ity
āha---**evam** iti \| **akhilān** vatsa-tat-pālāṁs tattva-paryantān
para-brahmātmakān **ajaḥ** sakṛd dadarśa \| evam iti saṅkhyayā nāmabhiś
ca pūrva-tulyān ity arthaḥ \| yasya para-brahmṇo **bhāsā** śaktyā
**sarvaṁ** sa-**carācaram** **idaṁ** jagad **vibhāti** kārya-kṣamaṁ
bhavati \| dravyaṁ karṁ ca kālaś ca ity-ādi-vacanāt idaṁ
dvitīya-darśanam \| adyaiva tadṛte'sya kim ity-ādinā aparādhyāye
vyaktībhāvi \|\|55\|\|

**\...**

**\|\| 10.13.56 \|\|**

**tato'tikutukodvṛtya**[^16]**-stimitaikādaśendriyaḥ \|**

**tad-dhāmnābhūd ajas tūṣṇīṁ pūr-devy-antīva putrikā \|\|**

**śrīdhara-svāmī (bhāvārtha-dīpikā) :** atikutukenāścaryeṇodvṛtya dṛṣṭīḥ
parāvṛtya haṁsa-pṛṣṭhe nipatyeti vā \| **kutuka**-śabde tṛtīyāyāś
chāndaso luk \| yad vā, udvṛtya iti chedaḥ \| atikutukena udvṛtyo
viloḍyo viparyastaḥ svasminn iti yāvat \| pāṭhāntare tv
**atikutukenodvṛttaḥ** kṣubhitaḥ \| teṣāṁ **dhāmnā** tejasā
stabdha-sarvendriyo brahmā **tūṣṇīṁ** niścalo**'bhūt** \| atra
dṛṣṭāntaḥ---**pūr devī** vrajādhiṣṭhātrī kācid devatā, tasyā **anti**
samīpe **putrikā** catur-mukhī-kṛtaka-pratimeva \|\|56\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** upasarga-yogena dhātor
anekārthatā-dyotanāya, nipatyeti veti \|
chāndasāśrayaṇasyāgatika-gatikatvāt prakārāntaram āha---*viloḍyo
viloḍituṁ* yogyaḥ \| tṛtīyā-tat-puruṣaḥ \| kharpare śari vā visarga-lopo
vaktavyaḥ iti visarga-lopaḥ \| *pāṭhāntare tu* **atikutukodvṛtta** iti
pāṭhe tu \| *teṣāṁ* satyādi-rūpāṇāṁ vatsa-pālānāṁ *tejasā* \|
dhvasta-sarvendriyaś cakitendriyaḥ \| atra *niścalas* **tūṣṇīm**bhāve \|
putrikā bhūmi-daṁśe syāt tathā kṛtrima-mūrtike iti sātvataḥ \|
**putrikā** iti pāṭhe **pūr-devī** bahu-lokaiḥ pūjyamānā grāma-devatā
tasyā **anti** nikaṭe \| putrikā bālakaiḥ khelyamānā pūjitā kṣudrā
mṛṇmayī pañcālikeveti viśvanāthaḥ \|\|56\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tataḥ parama-vismayena
stambhitaḥ stuti-praṇāmādikam api kartuṁ nāśaknod ity āha---**tata** iti
\| **tūṣṇīm abhūt** niśceṣṭo **vṛtta** ity arthaḥ \| tatra
dṛṣṭāntaḥ---**pūr devī** pauraiḥ pūjyamānā devī, tasyā **antike**
vartamānā yā **putrikā** śobhāryā citrādi-mayī puttalikā \| sā yathā
pūjādy-abhāvena niśceṣṭā dṛśyate, tathety arthaḥ \|\|56\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atha tasya moham
āha---**tata** iti \| **tad-dhāmnā** teṣāṁ prabhāveṇa **anti,** teṣām
antike **stimitaikādaśendriyo** niśceṣṭaḥ san **tūṣṇīm** abhūt \| kiñcid
vaktum api na śaktavān ity arthaḥ \| tatra kirīṭādi-śobhasya stabdhasya
ca tasyopamā **pūr-devī** nānā-paricchadaiḥ pura-janārādhyā pratimeveti
\| anyat taiḥ \|

tatra dṛṣṭīḥ parāvartya tad-dṛṣṭīnāṁ catur-dikṣu sthitatvāt tābhiḥ
paryāyeṇa dṛṣṭvety arthaḥ \| tasminn iti haṁsa-pṛṣṭha ity arthaḥ \|
kharparatvād visarga-lopaḥ \|\|56\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** teṣāṁ **dhāmnā** prabhāveṇa
**anti** \| teṣām eva samīpe kācit **pūr devī** purajanārādhyamānā yathā
saśobhā niśceṣṭā ca saiva \|\|56\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **atikautukena
udvṛttyāni** viloḍyāni **stimitāny** ānanda-stabdhāni
**ekādaśendriyāṇi** yasya sa \| udvṛtta iti pāṭhe atikutukena kṣubhitaḥ
teṣāṁ **dhāmnā** tejasā **tūṣṇīṁ** kim api vaktuṁ ceṣṭituṁ
cāśakto**'bhūt** \| atra dṛṣṭāntaḥ **pūr devī** bahu-lokaiḥ pūjyamānā
grāma-devatā, tasyā **anti** nikaṭe **putrikā** bālakena khelyamānā
apūjitā kṣudrā mṛṇ-mayī pañcālikeva \|\|56\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : atikutukenodvṛttāni**
kṣubdhāni **stimitāny** ānanda-kṣubdhāni **ekādaśendriyāṇi** yasya saḥ
\| teṣāṁ **dhāmnā** tejasā **tūṣṇīṁ** vaktum apy anīśo**'bhūt** \| tatra
dṛṣṭāntaḥ---**pūr devī** sarva-pura-janair nopacāraiḥ pūjyā
mahā-māhātmyā devī, tasyā **anti** sannidhau **putrike**va śiśubhiḥ
khelyamānā apūjyā pañcālikevety arthaḥ \|\|56\|\|

**\...**

**\|\| 10.13.57 \|\|**

**itīreśe'tarkye nija-mahimani sva-pramitike**

**paratrājāto'tan-nirasana-mukha-brahmaka-mitau \|**

**anīśe'pi draṣṭuṁ kim idam iti vā muhyati sati**

**cacchādājo jñātvā sapadi paramo'jā-javanikām \|\|**

**śrīdhara-svāmī (bhāvārtha-dīpikā) :** evaṁ moha-magnam ajam ujjahārety
āha---itīti \| **ireśe** irā sarasvatī tasyā **īśe** brahmaṇi **kim idam
iti** **muhyati sati** paścāt tad **draṣṭum apy anīśe** sati
**paramo'jaḥ** śrī-kṛṣṇaḥ **sapady ajā-javanikāṁ** māyā-rūpāṁ
tiraskariṇīṁ yayā adbhutaṁ darśitaṁ tāṁ **cacchāda** tiro-dhatta,
apasāritavān ity arthaḥ \|

athavā, ayaṁ lokābhimānī mamaiśvaryaṁ draṣṭum ayogya iti tasyopari māyāṁ
prasāritavān iti \| kasmin svarūpe mumoha tad āha---**atarkye**
tarkāgocare \| **nijo**'sādhāraṇo **mahimā** yasya, tasminn iti mohe
hetudvayam uktam \| darśanāyogyatvāya trīṇi viśeṣaṇāni \|
**sva-pramitike** sva-prakāśaṁ ca tat kaṁ sukhaṁ ca yasmin \| ata eva
**ajātaḥ** prakṛteḥ **paratra** parasmin \| **atan-nirasana-mukhena**
**brahmakaiḥ** śruti-śirobhir **mitir** jñānaṁ yasmin, tasmin svarūpe
\|\|57\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *evam* ukta-prakāreṇa \|
*moha-magnaṁ* mohitam \| *ajaṁ* brahmāṇam \| *ujjahāra* uddadhāra \|
*irā* sarasvatī, irā sarasvatīm adya-jala-kāma-pradeṣu ca iti dharaṇiḥ
\| *paścān* mohād anu \| tataḥ satyānanda-mūrti-vyūham \| pratisīrā
javanikā syāt tiraskariṇī ca sā ity amaraḥ \| *apasāritavān* dūrīcakāra
\| *ity artha* iti---sati prasiddhe'rthe'prasiddhārtha-kalpanam anyāyyam
iti hetoḥ prasiddhārtha-paratayā vyācakhya---*athavā* iti \|
mahimādhikyam \| **atarkye**'dbhuta-vaibhave moho bhavaty eveti
atarkyatvād iti *hetur* ūhanīyaḥ \| **atan-nirasana-mukhena** atad
vyāvṛttyā \| **irā** sarasvatī tasyā **īśa** mahā-buddhimaty apīty
arthaḥ \|\|57\|\| \[atra viśvanāthaḥ\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : ajā-javanikāṁ cacchāda**
saṁvṛtavān \| māyāntaḥ-pāta-saṁvaraṇānantaram eva
vṛndāvana-svarūpa-darśana-yogyatābhūd iti bhāvaḥ \|\|57\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : jñātvā**nubhūya bhagavan
māhātmyam iti prakaraṇād adhyāhāryam ataḥ premodrekeṇānanda-viśeṣeṇa vā
muhyati sati paścāt tat tad atirekeṇa draṣṭum apy aśakte sati \| cārthe
vā-śabdaḥ \| anyat tair vyākhyātam \| yad vā, tataś ca pṛthaktvena
prakāśitaṁ tad vatsa-vatsa-pādi-rūpaṁ pūrva-bālakeṣu śrī-brahmaṇo māyāṁ
ca, tāṁ nitarām anugṛhnan śrī-bhagavān saṁvṛtavān ity āha---**itī**ti,
iti---etān ity arthaḥ \| ajasya śrī-**brahmaṇo\'jājavanikāṁ** ca
bālādīnāṁ mohanācchādanātmikāṁ māyāṁ **cacchāda** saṁvṛtavān \| jñātvety
asyātraivānvayo\'vasaraṁ vicāryety arthaḥ \| anyat samānam \|\|57-58\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** iti pūrva-rītyā
bāla-vatsādi-rūpam ekam adbhutaṁ dṛṣṭaṁ **idaṁ vā kim iti**
vā-śabdārthaḥ \| **jñātvā** tan-mohādikam avadhārya \| anyat taiḥ \|

atra prathama-pakṣe māyayā avidyā-vidyā-vṛttikatvāt, avidyā-rūpeṇa
tiskariṇīṁ brahmaṇo dṛṣṭiṁ prati śrī-kṛṣṇa-rūpasya vyavadhāyikāṁ, tathā
yayā avidyā-rūpayā **atarkyaṁ** ity-ādi-pañca-viśeṣaṇakatvād anyād
dṛśyaṁ tad adbhutaṁ darśitaṁ tad-rūpeṇa prakāśikām api tām apasāritavān
iti \| tam etaṁ pakṣam avaiṣṇavam ayuktaṁ cāśaṅkya pakṣāntaram
āha---*athaveti* \| atra tasya sva-prakāśatvāt sva-prakāśatā-śaktir eva
darśane hetuḥ---gmāyā tv avidyāvṛtty-āvaraṇa-dharmaiva, vidyā-vṛttyā ca
na tasya tasyā api prakāśakasya, tasya prakāśana-samarthety uktaṁ tad
evāha---**paratrājāta** iti \| atas tādṛśa-vaibhavaṁ prati
brahma-dṛṣṭito māyāpasāraṇena tad darśitaṁ \| tatra prasāraṇena tv
ācchāditam iti, prasāritam api prasāritavān iti \| chader antarbhūtaṇy
arthatvāt māyāyāścāṇyantakarmatvāt iti śabdaḥ \| athaveti
pakṣa-samāpty-arthaḥ \| uttara-granthasya ubhayatrānvitatvāt \| kva
muhyati ? iti kutra tasya moha ity arthaḥ \| svarūpe ghana-śyāmādi-rūpe
**nija-mahimanī**ti bahuvrīhiḥ \| yad vā, nija-mahimanīty eva viśeṣyaṁ
karma-dhārayāt tādṛśa-caturbhuja-vṛnde tad-vaibhava ity arthaḥ \| anyat
samānam \|\|57\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : ity** anena prakāreṇa tāṁ tad-upari
**cacchāda** chādayāmāsa ity antar-bhūtāny arthatvāt \| kutra mohaḥ ?
tatrāha---**nija-mahimani** vyadṛśyanta ghana-śyāmā ity-ādi sva-vaibhave
tad-viśeṣaṇāni **sva-pramitika** ity-ādīni mā lakṣmīḥ \| tayā
śrī-rādhā-devyā sahitaḥ samaḥ śrī-kṛṣṇa tasya ā samyak priyaṁ rādhā
vṛndāvane vana iti \|\|57.58\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha tathā-vidhayā
prakāśakayā māyayā kim idaṁ kim idam idam iti brahmaṇi mohaṁ gate tāṁ
punas tirodhāpayāṁś cakārety āha---**itīreśa** ity-ādi \|
**atarkyo**'cintanīya-**nija-mahimani** prakāśā-śakti-vaibhave
**sva-pramitike** sva-pramāṇake sva-svarūpe, viṣaya-saptamīyam,
tathā-vidha-nija-mahima-viṣaye iti yāvat \| ireśe brahmaṇi muhyati sati
**ajā-javanikām** ajasya brahmaṇā ājavanikām ajatvābimāna-vanikāṁ vanīṁ
cacchāda \| sva-māyayā tasya māyāṁ chādayāmāsety arthaḥ \| ajasyedam
ājam ajatvābhimānaḥ \| tad eva vanikā atyalpa-vanaṁ, alpatvād vanam eva
vanī \| alpadvādīp \| tatrālpy alpatve kan \| nija-mahimānaṁ punar
viśinaṣṭi---ajātaḥ prakṛtitaḥ paratra \| tatra
hetuḥ---**atan-nirasana-mukhena** yad **brahmakaṁ** brahmānandas tasya
mitir yatra \| ireśe kīdṛśe ? **draṣṭum apy** **anīśe** \| punaḥ kīdṛśe
? **kim idam iti muhyati** sati \|

kaś **cacchāda** ? tatrāha---ajaḥ śrī-kṛṣṇaḥ \| dvayor ekājatve kathaṁ
tāratamyam ? ity āha---paramaḥ \| ayaṁ tu **paramo'jaḥ**, sa tv
aupacārikaḥ \| yad vā, ajā māyā, ajā cāsau ajavanikā atiraskaraṇī
anāvarikā prakāśiketi yāvat \| sā ceti karmadhārayaḥ \| tāṁ prakāśikāṁ
svakīyāṁ cachāda saṁvṛtavān ity arthaḥ \| kiṁ kṛtvā ? **jñātvā**
brahmaṇo mohaṁ jñātvā \|\|57\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tāvan mātra eva
mañju-mahimani nimajjantam anubhavāsamarthaṁ brahmāṇam ālokya, tataḥ
paras sahasreṣu darśayitavyeṣv asādhāraṇeṣu nija-mahā-mañju-mahimasu tam
anadhikāriṇam abhimṛśya mañju-mahima-darśanāṁ samāpayāmāsety
āha---**itī**ti \| **īreśe** brahmaṇi irā sarasvatī tasyā īśe
mahā-buddhimaty apīty arthaḥ \| **kim idam iti muhyati sati** paścād
**draṣṭum** **apy anīśe** sati \| **paramo\'jaḥ** śrī-kṛṣṇaḥ **jñātvā**
svaiśvarya-rasānubhave tad-yogyatāṁ vīkṣya **sapadi** ajā-javanikāṁ
yoga-māyā-rūpāṁ tiraskaraṇīṁ **cachāda** yayā puline bhuñjanān
śrīdāmādi-bālakān tṛṇaṁ carato vatsān vatsānveṣakaṁ svaṁ cācchādya,
svarūpa-bhūtān vatsa-bālakādīn punas tān eva caturbhujāditvena
darśayāmāsa tām antaradhāpayad ity arthaḥ \| yā vāstavaṁ vastv-āvṛṇoti
avāstava-vastv eva darśayati sā māyā \| yā tu vāstava-vastūnām api
madhye kim api āvṛṇoti, kim api darśayati sā yoga-māyā \| iti
māyā-yoga-māyayor bhedad **ajā**-śabdenātra bahiraṅgā-māyā na vyākhyeyā
\| kva **muhyati** ? **nija-mahimani**
darśata-caturbhujādi-rūpa-sva-mahaiśvarye kīdṛśe ? **atarkye** \| yataḥ
**sva-pramiti** sva-prakāśaṁ ca tat kaṁ sukha-rūpaṁ ca \| tasmin ata eva
**ajātaḥ** prakṛteḥ **paratra** parasmin \| **atan**
**nirasana-mukhena** **brahmakaiḥ**, asthūlam anaṇu ahṛsvam \[bṛ.ā.u.
3.7.8\] ity-ādikaiḥ śruti-śirobhir brahmābhi-vyañjakair mitijñānaṁ yatra
svarūpe \|\|57\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** mañju-mahima-culuke'pi
nimajjantaḥ tato'nyasmiṁs tad-arṇave darśayitavyo anadhikāriṇaṁ viriñcaṁ
vijñāya haris tad-darśanaṁ samāpayad ity āha---**itī**ti \| **irā**
sarasvatī tasyā **īśe** tat-pitari mahā-buddhiśālini viriñce **kim idam
iti muhyati sati** \| paścāt **draṣṭum** **apy anīśe** ca sati
paramonandārbhakaḥ sarveśas taṁ sva-mañju-mahima-darśane tad anubhave
cāyogyaṁ **jñātvā** **sapadi** tatkṣaṇāt **ajā-javanikāṁ cachāda** yayā
prakṛtān vatsa-bālāṁs tad anveṣaka-sva-paryantānācchādya \| punaḥ
svātmabhūtāṁ tān ghana-śyāmādi-lakṣaṇān adarśayantām-**ajā-javanikāṁ**
yoga-māyākhyāṁ tiraskaraṇīm antardhāpayad ity arthaḥ \|
māyā-yoga-māyayor bhedastu, viṣṇor māyā bhyagavatīti padya-ṭippaṇyāṁ
draṣṭavyaḥ \| kva muhyatīty ? atrāha---nije asādhāraṇe **mahimani**
darśite ghana-śyāmādi-lakṣaṇe mahaiśvarye \| kīdṛśe **atarkye** ? yataḥ
**sva-pramitike** sva-prakāśa-vijñānānanda-rūpe ity arthaḥ \| tādṛśasya
mūrtatvādinā atarkyatvam ity arthaḥ \| ataevājātas tri-guṇāyāḥ
**paratra** tad aspṛṣṭe ity arthaḥ \| **atan-nirasana-mukhena**
**brahmakair** veda-śirobhiḥ, asthūlam anaṇv ahrasvam \[bṛ.ā.u. 3.7.8\]
ity-ādyopaniṣad vākyair mitijñānaṁ yasya tasmin \|\|57\|\|

**\...**

**\|\| 10.13.58 \|\|**

**tato'rvāk pratilabdhākṣaḥ kaḥ paretavad utthitaḥ \|**

**kṛcchrād unmīlya vai dṛṣṭīr ācaṣṭedaṁ sahātmanā \|\|**

**śrīdhara-svāmī (bhāvārtha-dīpikā) : arvak** bahiḥ **pratilabdhāny
akṣīṇi** yena saḥ \| **paretavan** mṛto yadi kathañcit punar uttiṣṭhati
tathā \| **dṛṣṭīr** netrāṇi \|\|58\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tato** māyācchādanānantaram
\| **ko** brahmā ? \| **ātmanā** bhagavatā **sahedaṁ** vakṣyamāṇaṁ
vṛndāvanam **ācaṣṭa** dadarśa \|\|58\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tataḥ** sambaraṇād
**arvāk** paścāt **pratilabdhākṣaḥ** prāpta-sajña ity arthaḥ \|
**paretavad** iti mohasyātiśayyāt \| kiṁ vā, gate\'pi mohe cireṇa
ceṣṭotpatteḥ \| **utthita** iti mohena pūrvaṁ haṁsa-pṛṣṭhe patanaṁ
bodhayati \| **idaṁ** viśvam **ātmanā** **sahitam** iti mohena
vismṛtasyātmanas tadānīm anusandhānotpatteḥ \| yad vā, idaṁ vakṣyamāṇaṁ
vṛndāvanādikam \| sahaika-daivātmanā svayam evāpaśyata \|\|58\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : utthita** iti mohena
haṁsa-pṛṣṭhe patanaṁ bodhayati, **idaṁ** mamatāspadaṁ viśvam **ātmanā**
dehenāhantāspadena sahitaṁ tasyāpi vismṛtatvāt \|\|58\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) : tatas** tasyā saṁvaraṇe brahmā
prakṛtiṁ prāpta ity āha---**tato'rvāgi** ity-ādi \| ko brahmā ?
**paretaraṁ** mṛta **vat** **pratilabdhātmā** san **utthitaḥ**
**kṛcchrād-dṛṣṭīr unmīlyā**tmanā **saha idam** ukta-prāya-vaibhavam
**ācaṣṭe** \|\|58\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : arvāk** bahiḥ
**pratilabdhāni akṣāṇi** yena saḥ \| **paretavat** mṛto yadi kathañcit
punar **uttiṣṭhati** ? tathety arthaḥ \|
vismaya-rasa-mahā-bhāra-marditatvād iti bhāvaḥ \| **idaṁ** jagat
mamatāspadaṁ **ātmanā**hantāspadena **saha** apaśyat tayor api
vismṛta-pūrvatvāt \|\|58\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : arvāg** bahiḥ
**pratilabdhāny akṣāṇī**ndriyāṇi yena saḥ \| **paretavad utthitaḥ**
mṛtaś cet kathañcid **uttiṣṭhati** ? tathety arthaḥ \| vismaya mahābhāva
vimarditatvād iti bhāvaḥ \| **ātmanā** svena **sahedaṁ jagad**
āśaṣṭāpaśyat \|\|58\|\|

**\...**

**\|\| 10.13.59 \|\|**

**sapady evābhitaḥ paśyan diśo'paśyat puraḥ-sthitam \|**

**vṛndāvanaṁ janājīvya-drumākīrṇaṁ samā-priyam \|\|**

**śrīdhara-svāmī (bhāvārtha-dīpikā) : janānām ājīvyair drumair ākīrṇam**
\| **samā-priyaṁ** santatāny āsamantāt priyāṇi yasmiṁs tat \|\|59\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : sapadi** jhaṭity eva \|
**ājīvyair** āmrajaṁbvādibhiḥ \|

yad vā, janānājīvayanti kṣetra-karṣaṇādineti janājivyā vṛṣās teṣāṁ,
**drumā** drumavad utpādakā gāvas tābhir ākīrṇam \|

yad vā, janājīvyaṁ jalaṁ tasya drumā drumavad dātrī kālindī tayā
janājīvyā bhaktiḥ saiva drumo mokṣa-phala-pradatvena tayākīrṇam iti vā
\| priyakarāṇi puṣpa-patrādīni \| mā lakṣmīs tasyāḥ priyo haris tena
saheti samāpriyam \| mā lakṣmīḥ priyā-śabdoditā śrī-rādhā tābhyāṁ saheti
pūrvavat \| mā lakṣmīs tasyāḥ priyā gāvas tāsu nityaṁ sannihitatvāt
tasyābhis saheti \|\|59\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : vṛndāvanaṁ** kīdṛśaṁ ?
mā-**priyam**, mā śobhā asyāḥ priyam \| sa brahmā \|\|59\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : abhito diśaḥ paśyan sapady
eva vṛndāvanam apaśyat** sa brahmā \| māyāyā lakṣmyāḥ śrī-rādhā-rūpāyāḥ
**priyam**---tatra tasyāḥ śrī-bhagavat pradattādhipatyena parama-prīteḥ
śrī-bhagavat-priyatvād vā, tasyāḥ \| yad vā, mayā lakṣmyā saha vartate
samo bhagavān, tasya ā samyak priyam \|\|59\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tataś ca parama-kṛpayā
śrī-kṛṣṇas tasmai svāntaraṅga-vaibhavaṁ prakāśitavān ity
āha---**sapadī**ti tribhiḥ \| yad vā, pūrvaṁ
vṛndāvanādhiṣṭhānaka-śrī-kṛṣṇākhyaṁ parama-svarūpaṁ yayā
māyā-javanikācchādya sva-śakti-viśeṣeṇa-svarūpa-vaibhavāntaraṁ
darśitavān tām apasāritavān iti prācīna-tṛtīya-ślokārthaḥ \| tataś ca
sva-tejobhiḥ sarvācchādakena aprākṛtena parama-svarūpeṇaiva prakāśate
ity āha---tata iti caturbhiḥ \| arvāci sampraty avatīrṇe
śrī-kṛṣṇākhya-parama-svarūpe punar-labdha-dṛṣṭiḥ san idaṁ śrī-vṛndāvanam
ātmanā saha vyacaṣṭa tad eva vivṛṇoti-sapadīti \| **abhito diśaḥ paśyan
sapady eva vṛndāvanam apaśyat** sa brahmā māyā-lakṣmyāḥ
śrī-rādhā-rūpāyāḥ **priyaṁ** rādhā-vṛndāvane vana iti
mātsya-pādmādibhyaḥ \| yad vā, māyā tathaiva lakṣmyā saha vartata iti
samaḥ śrī-kṛṣṇaḥ tasya ā samyak priyaṁ vṛndāvanaṁ govardhanam ity-ādi
uktam \| yad vā, māyās tasysā eva priyaḥ śrī-kṛṣṇas tena saha vartamānam
ity evaṁ, cet samānām ātmārāmāṇām api āpriyam iti kiyat \|\|59\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : vṛndāvanaṁ** govardhanam iti
prasiddheḥ \|\|59\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** na kevalaṁ tad evācaṣṭe,
svarūpasthaṁ **vṛndāvanaṁ** ca dadarśety āha---**sapadīty**-ādi \|
**abhitaḥ** sarvā **diśaḥ** paśyan puraḥ-sthitaṁ vṛndāvanam **apaśyat**,
puraḥ-sthitam api yā yā diśaḥ paśyati tāsu tāsv eva paśyatīty arthaḥ \|
vṛndāvanam api vyāpakena dadarśa \| athava,
purovṛndāvana-darśana-yogyatā naṣīt, paścād evāhaṅkārahato dadarśa \|
kīdṛśam ? **janājīvya-drumākīrṇam**, janājīvya-drumāḥ kalpa-drumāḥ \| sa
brahmā ma śobhā tasyāḥ **priyaṁ** dayitam, tasyās tatraivānugatatvāt \|
ma lakṣmīr vā tasyā apriyaṁ samyak prītisthānam, vaikuṇṭhād api
manoharatvāt \| ātmanā sahety atraiva vānv etavyam \| yā yā diśaḥ
paśyati, tāsu tāsv ātmanā saha vṛnḍavanaṁ dadarśeti vṛndāvanasya
vyāpakatvam \| atas ṛtīye bhagavatā brahmāṇaṁ yat pratyuktam

> tataḥ ātmani loke ca bhakti-yuktaḥ samāhitaḥ \|
>
> draṣṭāsi māṁ tataṁ brahman mayi lokāṁs tv ātmanaḥ \|\|\[bhā.pu
> 3.9.31\]

iti tasyedam udāharaṇaṁ vyākhyātaṁ ca tatraiva tathā \|\|59.60\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca parama-kṛpayā
kṛṣṇas tasmai sva-mādhurya-vaibhavaṁ prakāśitavān ity āha---**sapady**
eveti \| samyag āsamantāt parasparaṁ **priyāṇy** eva yatra tat
\|\|59\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha kṛpāluḥ nandaṛbhakaḥ
sva-śiṣyāya tasmai svā-mādhuryāśriyaṁ vṛndāvanam adarśanād ity
āha---**sapade**ti \| **abhito diśaḥ paśyan vṛndāvanam apaśyat**
**janājīvyair** nānāsvādu-phala-rasa-vadbhir **drumair ākīrṇaṁ** samyag
āsamantāt **priyāṇi** yatra yat \|\|59\|\|

**\...**

**\|\| 10.13.60 \|\|**

**yatra naisarga-durvairāḥ sahāsan nṛ-mṛgādayaḥ \|**

**mitrāṇīvājitāvāsa-druta-ruṭ-tarṣakādikam \|\|**

**śrīdhara-svāmī (bhāvārtha-dīpikā) :** tad āha---**yatre**ti \|
**naisarga-durvairāḥ** svābhāvikāpratikārya-vairavanto'pi **narāḥ**
siṁhādayaś ca **mitrāṇīva** yatra **sahaivāsan** \| **ajitasyāvāsena**
**drutāḥ** palāyitāḥ **ruṭ-tarṣādayaḥ** krodha-lobhādayo yasmāt
tatrābhūtaṁ vṛndāvanam apaśyad iti \|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tat samāpriyatvam \|
apratīkāryaṁ nivartanāśakyam, yathā go-vyāghrākhubiḍālādīnām yatra
vṛndāvane \| tad apaśyad iti pūrveṇa sambandhaḥ \|\|60\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī):** lal lakṣaṇam
āha---**yatre**ti \| tair vyañjitam eva \| yad va,
**naisarga**-**durvairā** ahi-nakulādayāḥ **sahaivāsan nṛ-mṛgādayaś** ca
**mitrāṇīvāsan** parasparaṁ hitācaraṇāt \| tatra hetum
āha---**ajitasya** yogādinā mahā-prayāsena hṛdy api vaśīkartum
aśakyasya, bhagavata **āvāsaḥ** sadā samyag-vasatir yasmin \| ata eva
svabhāvata eva vā, **druta-ruṭ-tarṣādikaṁ** tac ca tac ca tasmin \|
ādi-śabdena dambha-mātsaryādayaḥ \|\|60\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tal lakṣaṇam
āha---**yatre**ti \| tair vyañjitam eva \| yad vā **nisarga-durvairā**
ahi-nakulādayaḥ **sahaivāsan** tataḥ sutarāṁ **nṛ-mṛgādayaś** a
**mitrāṇīvāsann** ity arthaḥ \| tatra hetuḥ, **ajitasya** yogādinā
mahā-prayāsena hṛdy api vaśīkartum aśakyasya, śrī-bhagavata āvāsaḥ
sadāvasthitiḥ tena tad rūpeṇa nija-mahimnā drutaṁ **ruṭ-tarṣādikaṁ**
yasmāt tat \|\|60\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : ajitāvāsa**-rūpaṁ ca tat
**druta-ruṭ-tarṣādikaṁ** ca, tat tasmin \|\|60\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *pūrva ślokasya vyākhyā
draṣṭavyā.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evāha---**naisarga**
nisargotthaṁ mitho **durvaraṁ** yeṣāṁ \| te\'pi manuja-vyāghrādayaḥ
**mitrāṇīva sahaivāsan ajitasyāvāsena drutā** palāyitāḥ \|
**ruṭ-tarṣādayaḥ** krodha-lobhādayo yasmāt tasmin \|\|60\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tadaivāha **naisargikaṁ**
svābhāvikaṁ **durvairaṁ** yeṣāṁ, te **nṛ-mṛgādayo** manuṣya-vyāgrādayo
yatra **mitrāṇīva sahaivāsan ajitasyāvāsena drutāḥ** palāyitā \|
**ruṭ-tarṣādayaḥ** krodha-lobhādayo yatas tasmin \|\|60\|\|

**\...**

**\|\| 10.13.61 \|\|**

**tatrodvahat paśupa-vaṁśa-śiśutva-nāṭyaṁ**

**brahmādvayaṁ param anantam agādha-bodham \|**

**vatsān sakhīn iva purā parito vicinvad**

**ekaṁ sa-pāṇi-kavalaṁ parameṣṭhy acaṣṭa \|\|**

**śrīdhara-svāmī (bhāvārtha-dīpikā) : tatra** ca **parameṣṭhī** brahmā
iva purā pūrvavad eva brahma **acaṣṭā**paśyat \| kathaṁ-bhūtam ?
**paśupa**-**vaṁśa**-**śiśutvaṁ nāṭyam** **udvahat** \| nāṭyam ity atra
hetuḥ, advayam ity-ādi \| **advayaṁ** ca **vatsān vicinvat**, ekaṁ ca
**sakhīn**, agādha-bodhaṁ ca vicinvat \| **anantaṁ** ca **parito**
vicinvat, **paraṁ** ca śiśutvam udvahat, **brahma** ca
**sa-pāṇi-kavalam** iti nāṭyam evodvahad ity arthaḥ \|\|61\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tatra** vṛndāvane \| ity
artha iti---**nāṭya**-vinādvayasya vatsa-vicayanam, ekasya
**sakhi-vicayanam**, **agādha-bodhasya** vicayanam, **anantasya**
**parito** vicayanaṁ parasya **śiśutvaṁ**, brahmaṇaḥ
**sa-pāṇi-kavalatvaṁ** ca kadācid api na sampanīpadyata iti bhāvaḥ \|
tataḥ svarūpa-bhūtāni caturbhujatvādīni yoga-māyayaivācchādya prakaṭam
ev**ādvayaṁ** brahma śruty uktaṁ darśita-sarva-svarūpa-mūlabhūtaṁ
svarūpaṁ darśayāmāsa \|\|61\|\| atra viśvanāthaḥ

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : tatrodvahad** ity-ādi \|
śrī-vigrahasya paricchinnatvādi-viruddha-dharma-nirāsa-mukhena
bahir-mukhānāṁ mukha-mūdraṇārthaṁ brahmaiva tad iti
nirdiśati---tatrodvahad iti \| **paśupānāṁ** **vaṁśo**'nvayas tasya ye
**śiśavas** teṣāṁ, bhāvas tad-rūpatā sa eva **nāṭyaṁ** līlām udvahat
sat, **advayaṁ** **brahma pure**va **ekaṁ pāṇi-kavalaṁ** pāṇau kavalo
yasya taṁ, **parameṣṭhī acaṣṭa** \| advayam iti tad-atiriktaṁ brahmānyan
nāsti \| sa eva śrī-vigrahe brahmeti kecit sātvatāḥ \| yad vā,
paśupa-vaṁśa-śiśutva-nāṭyam udvahat, śrī-kṛṣṇākhyaṁ paraṁ prameśvaraṁ
parātparaṁ kim api vastu acaṣṭa \| pureva ekaṁ dadarśa, nāṭyam ity
alīkatvaṁ nivārayati \| brahmādvayaṁ brahmaṇā sahādvayaṁ tad eva
brahma-rūpam \| ataḥ satya-jñānānantānandatvādi-siddham \| paraṁ kīdṛśam
? agādha-bodhaṁ ca \| punaḥ kīdṛśam ? **vatsān sakhīṁś** ca vicinvat,
atīta-sāmīpye vartamānā \|\|61\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tataś ca śrī-kṛṣṇaṁ
dadarśety āha---**tatre**ti \| abda-gate\'pi
pūrvavad-**vatsa-sakhi**-gaṇa-mārgaṇādikaṁ śrī-brahmaṇaḥ
parama-kautukāyaḥ \| kiṁ vā, bhāvi-moha-nivṛttir nija-sahacarāṇāṁ
pūrvavat samāgamādi-sukhārtham \| anyat tair vyākhyātam \| tatra tādṛśaṁ
vastv īdṛg vartata iti camatkāra-viśeṣasya bhakti-viśeṣasya vā kāraṇatve
tātparyam, na tu brahma-dṛṣṭāv iti \| yad vā, **paraṁ-brahma**
śrī-bhagavantam **acaṣṭa** \| katham-bhūtam ? **paśupa-vaṁśa-śiśutvena**
śrī-nanda-kumāratvena **nāṭyaṁ** līlām **udvahat** \| yad vā,
paśupa-vaṁśo-gopa-veṇus tasmin śiśutvaṁ vādanādi-paratvam, tad eva
nāṭyam udvahat \| kadācit kautukena dakṣiṇena hastena, kadācit vāmena
tasya vādanāt \| kadācic ca bhojanārthaṁ jaṭhara-paṭa-sandhau nyasanāt
\| katham-bhūtaṁ nāṭyam ? **advayam** asādhāraṇam ity arthaḥ \|
katham-bhūtaṁ paraṁ brahma ? **ekam** ekāki-vatsa-bālādi-rūpa-saṁvaraṇād
ata eva **pure**va **vicinvat** \| anyat samānam \| evam eṣāṁ
śrī-brahma-dṛṣṭānāṁ yathottaraṁ śrīṣyam uham \|\|61\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tataś ca tat tat sarva-phalaṁ
sākṣāc cakārety āha---**tatre**ti brahmeti \| prāpañcikānāṁ teṣāṁ
tenaivāvirbhāvādi-darśanena tadādy antayor eka-svarūpodayena ca tat tal
lakṣaṇākrāntatvāt \|

nanu, samprati dṛśyamāna-prapañcasyānyat kāraṇam astu
tatrāha---**advayaṁ**, ekam evādvitīyaṁ brahma \[chā.u. 6.2.1\] iti
śruteḥ \| sajātīya-bheda-rahitaṁ tato dṛṣṭaṁ parityajya, kim artham
adṛṣṭaṁ ? kalpyeta-tatredam apy ekaṁ tatra tatra sva-śaktye
eka-mātra-sahāyaṁ pūrva-yuktyā bahumūrtitve'pi saty
ajñānādi-svarūpaika-mūrtikam ity arthaḥ \| anena vijātīya-sambhedaś ca
niṣiddhaḥ keṣāñcit sva-gata-bheda-niṣedhaś ca śakti-śaktimator
abheda-vivakṣayā evaṁ sarva-kāraṇatvena sarva-paratvam **anantatvam** \|
tathā sarvajñatva-satya-saṅkalpatva-sarvārtarkya-svarūpatac
chaktitvādibhir **agādha-bodhatvaṁ** ca prasiddham \|
mahā-puruṣādi-kāraṇa-narākṛtitvenaiva sarva-bṛhattamatvāt **brahmatvaṁ**
sādhayitvā **paraṁ** brahmāpaśyadity uktam \| vakṣate ca adyaiva tv
adṛte \[bhā.pu. 10.14.18\] ity-ādi \| tad evam anubhūta-pāramaiśvaryasya
lokavat tu līlā-kaivalyam \[ve.sū. 2.1.33\] iti nyāyena \|
sarva-līlā-nidhānasya tādṛśa-narākṛtitvocita-parama-līlā-mādhuryam apy
anubhūtavān ity āha---tatra tādṛśe śrī-vṛndāvane
**paśupa-vaṁśa-śiśutvaṁ** śrī-gopa-rāja-kumāra-līlatvam eva **nāṭyaṁ**
vaicitrībhis tad vat parama-camatkāra-kārakam utsarvotkṛṣṭatayā vahat
yatnena bibhrad iti \| tatra ca tādṛśa-brahmatvādi-dharmāṇām api
upasarjanatājananīṁ brahmādi-cāṇḍāla-paryanta-jana-manoharāṁ
nija-jana-premavaśatāmayīṁ kām api līlām anubhūtavān ity āha---vatsān
iti \| sarvaṁ vidhikṛtaṁ kṛṣṇaḥ sahasāvajagāma ha iti teṣāṁ jñātatvāt
pureva **vicinvad** ity arthaḥ \| anyat tad vyākhyāvat evaṁ vatsaraṁ
yāvat tenaiva rūpeṇa vatsa-bāla-pālakatayā tat-parokṣam avasthitis tasya
gamyate vraje gamanaṁ ca sva-svarūpa-prakāśa-dvaitena
janaka-śruta-deva-gṛha-gamanavat tat prakāśe kāla-gamanaṁ ca **sakhīnām
iva** tasyāpi saṅkṣepeṇeva jñātam \| kavalādīnāṁ tatraiva sthiter iti
jñeyam \|\|61\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatreti \| brahma adyaiva
tvad-ṛte'sya \[bhā.pu. 10.14.18\] ity-ādi-nyāyena narākṛtitayaiva
para-brahma tad apaśyat \| ata evādvayam ity-ādi \| evam api lokavat tu
līlā-kaivalyam \[ve.sū. 2.1.34\] iti nyāyena sarva-līlā-nidhānasyāpi
tasya tādṛśāvirbhāvābhīṣṭa-līlām anubhūtavān ity āha---**tatra** iti \|
śrī-gopa-rāja-kula-tilaka-līlatvam eva **nāṭyaṁ** tadvac
camatkāra-kārakaṁ tad-utkṛṣṭatayā vahat yatnena bibhrat \| tatrāpy
upasarjjanīkṛtaṁ para-brahmatva-bhāvāṁ nija-jana-prema-vaśatāmayīṁ
kāñcit tad antarīṇāṁ līlām anubhūtavān ity āha---**vatsān** iti
\|\|61.62\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha prakāśikāṁ māyām
antardhāpya svarūpeṇa sthitam ekam eva dadarśety āha---**tatrodvahad**
ity-ādi \| sa **parameṣṭhī** **ekam advayaṁ brahmācaṣṭa** dadarśa \|
kīdṛśam ? **vatsān sakhīṁś** ca **pure**va **vicinvat** \| punaḥ kīdṛśam
? **pāṇi-kavalaṁ** pāṇau kavalo yasya, **paraṁ** parātparam \|
**anantam** ekam apy aparicchinnam \| **agādha-bodham**
anavagāhya-bodham \|

nanu, katham ekatvam ? tataḥ sarve vatsapālāḥ \[bhā.pu. 10.13.46\]
ity-ādau \| satya-jñānānantānanda-mātraika-rasa-mūrtayaḥ \[bhā.pu.
10.13.54\] iti svasyaiva bahutvāt \| satyam ity
āha---**paśupa-vaṁśa-śiśutva-nāṭyam udvahat**, paśupānāṁ gopānāṁ vaṁśaḥ
pṛthak pṛthag anvavāyās teṣāṁ, śiśavo bālakās teṣāṁ bhāvaḥ svarūpam \|
tad eva nāṭyaṁ nāṭakīya-vastu, tad yathā praveśa-nirgamābhyām
āvirbhāva-tirobhāvavat, tathā tad udvahat \| vyadṛśyanta ghana-śyāmāḥ
\[bhā.pu. 10.13.46\] ity-ādinā ye ye dṛṣṭāḥ \| teṣāṁ sarve
tatraivāntarbhāvād ekam eveti siddham, na tu svasya
nanda-kiśoratva-nāṭyaṁ \| tadā vaṁśa-śabdo nirarthakaḥ syāt \|
paśupa-śiśutva-nāṭyam ity ukter eva siddheḥ \| etena
śrī-nanda-kiśora-svarūpasyaivādvaya-brahmeti siddham \| narākṛti paraṁ
brahma, paramātmā narākṛti \[bhā.pu. 7.10.48\], gūḍhaṁ paraṁ brahma
manuṣya-liṅgaṁ \[bhā.pu. 7.15.75\] ity-ādi pūrvoktena ca \|
**pāṇi-kavalatvena** dvibhujatvam eva **para-brahmaṇaḥ** śrī-kṛṣṇasya
sāhajikaṁ, advayaṁ brahmety ukteḥ \| brahmaṇāpahṛtāḥ sarva iti jānato'pi
tat-tad-vicayanam agādha-bodhatve hetuḥ \|\|61.64\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca
sva-svarūpa-bhūtāni caturbhujatvādīni yoga-māyayaivācchādya, ekam
evādvayaṁ brahma \[chā.u. 6.2.1\] iti śruty uktam \|
sva-darśita-sarva-svarūpa-mūla-bhūtaṁ svarūpaṁ taṁ darśayāmāsety
āha---**tatra** vṛndāvane **parameṣṭhī brahmā** brahma **acaṣṭa**
apaśyata \| kīdṛśaṁ **paśupa-vaṁśa-śiśutve\'pi** ?
prauḍha-parama-caturocitam **nāṭyaṁ** mat-prabhur mayā mohita eveti \|
brahmāṇaṁ mithyābhimānaṁ grāhayituṁ śādbale **vastān** dṛṣṭvāpi
puline\'pi **sakhīn** dṛṣṭvāpi darśanābhinayaṁ naṭānāṁ karma **udvahat**
\| darśitānāṁ brahmādi-stamba-paryantānāṁ yoga-māyayācchādanād
**advayaṁ** sarva-mūla-bhūta-svarūpatvāt **paraṁ** darśitebhyaś cid
vaibhavebhyo apy apareṣāṁ cidānandamaya-parassahasra-mahā-vaibhavānāṁ
vidyamānatvād **anantaṁ** **parameṣṭhino** varākasya kā gaṇanā
śrī-baladevādyair avatārair api duṣpraveśatvād \| **agādha-bodhaṁ**
ukta-lakṣaṇāt nāṭyāt vatsān sakhīṁś ca **pure**va itas tato **vicinvad**
iti \| vatsa-bālānveṣaṇaṁ pūrva-varṣe brahmaṇā māyā-mohitatvāt
yathārtham evāvagatam adhunā tu māyā-nirmuktatvāt śādbale tṛṇaṁ carato
vatsān puline ca bhūñjānān bālān paśyatā, svāpahṛtān
māyika-vatsa-bālakāṁś ca apaśyatā \| tena man mohanārtham
abhinaya-mātram idam ity avagatam \| ata eva naumīḍya ! te ity
agrima-stuti-vākyena vatsa-bālān vicinvate iti viśeṣaṇaṁ \| nopanyas taṁ
svarūpa-bhūtānāṁ vāsudeva-mūrtīnāṁ sva-bhedānāṁ yoga-māyayaivācchādanād
ekaṁ bhakta-manohara-mahā-madhura-līlāmayatvāt **sa-pāṇi-kamalam** \|
atra kasmiṁścid adhikāriṇi nikṛṣṭe dharma-dharmi-bhāva-rahitaṁ nirākāraṁ
jñāna-mātraṁ yat brahmeti prasiddhaṁ \| tad api yoga-māyayaiva tad
dṛṣṭīḥ prati cidānandamayānām avirūpa-guṇa-nāma-līlā-parikara-dhāmādīnām
ācchādanājñāna-mātrasyaiva prakāśanāt saṅgatam ity evam \| eva mitho
viruddhārthā api śrutayo nirvirodham eva saṅgamayitvavyā iti dik \| atra
paśupa-vaṁśa-śiśutvaṁ nāṭyam evodvahan na tu svarūpam iti vyākhyānam \|
śrī-bhāgavatasya mohinītva-pratipādakam eva, naumīḍya te\'bhra-vapuṣe
ity atra naumīty uktā prastutasya bhagavataḥ karmatve jñāte
prayojanāpekṣāyām \| evaṁ-bhūto bhagavān eva prayojanam iti
vyācakṣaṇānāṁ svāmi-caraṇānām api nābhimatam ity avasīyate \| na hy
avāstavī-bhūtaṁ vastu stuti-prayojanī-kriyate ity avadheyam \|\|61\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha prakāśitair
vatsa-tat-pālaiḥ sahaikena prakāśitenaiva rūpeṇa vana-goṣṭhayor
vikrīḍannaiva prakṛtān \| tatra tatra sthitān eva tāṁs
tan-maitryāviṣṭatvāt prakṛtenaiva rūpeṇa vicinvan harir asthāt \| tac ca
prakṛtaṁ tad rūpam antaḥ-praveśitaṁ prakāśitaṁ brahmāṇaṁ praty adarśayad
ity āha---**tatre**ti \| tatrokta-svarūpe vṛndāvane **parameṣṭhī**
**brahmā acaṣṭa** kīdṛśaṁ ? tad ity---āha **paśupa-vaṁśa-śiśutve**
gopāla-kula-bālakatve'pi proḍāticaturocitaṁ **nāṭyam** uccair vahat \|
viriñcasya mithyā moha-kṛtābhimāna-grahaṇāya śādvale **vatsān**
saraḥ-puline tat-pālāṁśa dṛṣṭvāpi tad-adarśanābhinayaṁ naṭānāṁ karma
dhārayad ity arthaḥ \| prakāśitānām antaḥ pareśitatvād **ekaṁ**
jīva-prakṛti-rūpāvayavadvayānyatvād **advayaṁ** viśuddham ity arthaḥ \|
tad anyatve'tra nañ, tat-tac-chaktimat khalv avayavi-prakāśita-tat-tad
aṁśitvāt **paraṁ** prakāśitebhyo'pi vaibhavebhyo'nyeṣāṁ tādṛśānām
asaṅkhyānām \| tasmin satvād **anantaṁ** śrī-balabhadreṇāpi
duṣpraveśatvād **agādhovadhaṁ pure**va vatsādīn sampraty api
**vicinvat** \|\|61\|\|

**\...**

**\|\| 10.13.62 \|\|**

**dṛṣṭvā tvareṇa nija-dhoraṇato'vatīrya**

**pṛthvyāṁ vapuḥ kanaka-daṇḍam ivābhipātya \|**

**spṛṣṭvā catur-mukuṭa-koṭibhir aṅghri-yugmaṁ**

**natvā mud-aśru-sujalair akṛtābhiṣekam \|\|**

**śrīdhara-svāmī (bhāvārtha-dīpikā) : nija-dhoraṇataḥ** sva-vāhanāt
**tvareṇa** vegenāvatīrya daṇḍavan **natvā** **caturṇāṁ mukuṭānām**
agrair **aṅghri-yugmaṁ** **spṛṣṭvā mud-aśru-sujalair** ānandāśru-rūpaiḥ
sujalair abhiṣekam akarod iti \|\|62\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yugyaṁ patraṁ ca dhoraṇam
iti amaraḥ \| **kanaka-daṇḍam iva** hema-yaṣṭir iva \| idam eva narākṛti
paraṁ brahma sarva-mūla-bhūtam ity avagamya **tvarayā** vāhanād uttīrya
dehābhimānaṁ parityajya **bhūmau** *daṇḍavat* papāta \| bhakty
udbhūtāśrūṇāṁ pāvitrayāt suprayogaḥ \|\|62\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kathaṁ natvety ? etad
āha---**pṛthvyām** iti pāda-dvayena \| tena devābhimānāpagamam api
bodhayati, anyathā "nahi devā bhuvaṁ spṛśanti" iti tan na sambhavet \|
**kanake**ti śrī-brahma**-vapuṣa** īṣad rakta-pīta-varṇatvāt \|
**catur-mukuṭāgraiḥ-spṛṣṭveti** śirasaś catur diśaṁ vartamānānāṁ
caturṇāṁ mukhānāṁ kṛtārthatārthaṁ krameṇa parivṛtya catur lalāṭānāṁ
bhūmau nipātanāt \| ata-evoktam abhitaḥ pātayitveti \| tathā bhayād iva
dūrato natiṁ ca bodhayati \| paścād ānandodayenāṅghri-yugma-spaṛśanaṁ
mukhair jñeyam \| **akṛtābhiṣekam** iti tasyaivābhiṣekokteḥ,
anen**āśrūṇām** atyanta-bāhulyaṁ ca bodhyate \| yad vā, padam aspṛśato
brahmaṇas tādṛśy aśru-dhārā snutā, yayā caraṇābhiṣeko'bhūt \| yad vā,
śrī-vṛndāvanasyābhiṣekam iti \|\|62\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kathaṁ natvety ? etad
āha---**pṛthvyām** iti pāda-dvayena \| tena devābhimānāpagam api
bodhayati, anyathā na hi devā **bhuvaṁ** spṛśantīti, na siddhyet \|
kiyad vedaṁ tad bhūri bhāgyam iha janma \[bhā.pu. 10.14.34\] ity-ādi
vakṣyamāṇāt **kanake**ti \| tad **vapuṣa** īśad rakta-pīta-varṇatvāt \|
**catur-mukuṭāgraiḥ spṛśṭeti**, catur-dikśu sthitānāṁ caturṇām api
kṛtārthatāyai krameṇa parivṛttyā bhūmau lalāṭa-pātanāt \| paścād
ānandodayena cumbann iv**āṅghri**-sparśana-mukhair api kṛtavān iti
jñeyam \| **akṛtābhiṣekam** ity upapattau anenāśrūṇām atyanta-bāhulyaṁ
bodhyate \|\|62\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** punaḥ punaś ciram āste \|\|62\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **dṛṣṭveti** idam eva
narākṛti paraṁ brahma sarva-mūla-bhūtam ity avagamya-**tvareṇa** tvarayā
**nija-dhoraṇataḥ** sva-vāhanāt **pṛthvyāṁ** **vapur** abhipātyeti \| na
hi devā bhūvaṁ spṛśantīti niyamollaṅghanād brahmaṇo\'sya
devatvābhimānāpagamo jñeyaḥ \| **caturṇāṁ mukuṭānām** agrair
**aṅghri-yugmaṁ** **spṛṣṭve**ti \| catur-dik-sthitānāṁ caturṇām api
mukhānāṁ balena kṛṣṇābhimukhīkaraṇāt \| **abhiṣekam** arthād
aṅghri-yugmasyākarod ity utthāyotthāya bhūmau druta-patane \|
**aśruṇāṁ** bāhulyena puro vegāc caraṇayor nipāto jñeyaḥ \| aśrūṇāṁ
bhakty anubhāva-rūpatvena pāvitryāt supadaṁ prayogaḥ \|\|62\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : dṛṣṭvā** idam eva svayaṁ
rūpaṁ brahmeti vijñāya **nija-dhoraṇataḥ** sva-vāhanāt **pṛthivyām** iti
\| "devā bhuvaṁ na spṛśantīti" niyama-vilopas tadmuvas tad-dhāmatvāt \|
**catur-mukuṭa-koṭibhir aṅghri-yugmaṁ spṛṣṭve**ti catur-dik-sthitānāṁ
balena kṛṣṇābhimukhāvidhānāt \| **abhiṣekam** aṅghri-yugmasyaiva bodhyam
\|\|62\|\|

**\...**

**\|\| 10.13.63 \|\|**

**utthāyotthāya kṛṣṇasya cirasya pādayoḥ patan \|**

**āste mahitvaṁ prāg-dṛṣṭaṁ smṛtvā smṛtvā punaḥ punaḥ \|\|**

**śrīdhara-svāmī (bhāvārtha-dīpikā) : cirasya** ciraṁ **pādayoḥ patann
āste** \|\|63\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : mahitvam**
ananta-brahmāṇḍa-pradarśana-rūpam \|\|63\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :***na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tataś cotthānānantaraṁ
śrī-mukha-darśanānanda-viśeṣeṇa pādābjayor eva **ciraṁ** **patann**
**āsta**, iti praṇāma-bāhulyaṁ bodhayati \| yad vā, **punaḥ punar** iti
sarvair revānveti, tathāpi vīpsā-dvayaṁ parama-harṣabharodayāt \| yad
vā, **mahima**-viśeṣa-darśanād bhakti-viśeṣeṇeṇādau śrī-caraṇābjayor
daṇḍavat patati \| tad anantaraṁ śrī-mukha-darśana-lobhenottiṣṭhati \|
punar māhātmya-smaraṇāt patati \| punas tathaivottiṣṭhatīty evaṁ ciram
avartatety arthaḥ \|\|63\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : utthāyotthāya patan punaḥ punaś
ciram āste** āsīt, lakāra-vyatyayaś chāndasaḥ sākṣāt paśyata \| ivokter
aupacārikā vā, tatra patane hetuḥ \| **mahitvam** ity utthāne hetus tu
tac chrī-mukhad idṛkṣaiva jñeyaḥ \|\|63\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** punaḥ punaś ciram āste \|\|63\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **patann āste** iti,
bahutara-praṇāmānte ānanda-jāḍyodayāt \| vartamāna-prayogo munes tadānīṁ
tat-sākṣātkārānubhāvāt \|\|63\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : patann āste** iti,
bahu-praṇāmottaram ānanda-jāḍyodayāt \| śukasya tat-sākṣātkārānubhavāl
laṭaḥ prayogaḥ \|\|63\|\|

**\...**

**\|\| 10.13.64 \|\|**

**śanair athotthāya vimṛjya locane**

**mukundam udvīkṣya vinamra-kandharaḥ \|**

**kṛtāñjaliḥ praśrayavān samāhitaḥ**

**sa-vepathur gadgadayailatelayā \|\|**

**śrīdhara-svāmī (bhāvārtha-dīpikā) : sa-vepathuḥ** sa-kampaḥ \| ata eva
**gadgadayā** \| anukaraṇam etat \| **ilayā** vācā \| **ailata** astaut
\|\|64\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ata eva *sa-kampatvād*
*eva* \| etad-**gad-gadaye**ty *etat* \| *anukaraṇaṁ* *vāca* eva tac ca
tad vat tan netilakṣaṇakam \| īḍyate'nayeti īḍā ḍalayor aikyatvādīveti
\| hṛsvekārādir apy ayaṁ vāg-vācakosti \| **ailata** īḍ-stutau
\|\|64\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : śanair** iti, bhakty
udrekeṇa praṇāma-parityāga-śakteḥ \| aṣṭa-locanatve\'pi
**locana**-dvayoktiḥ śrī-bhagavad abhimukhavarti-mukhasya locanābhyām
evodvīkṣaṇāt \| yad vā, pratimukhām netra-dyavam iti locanābhyāṁ sarvāṇy
eva tāny upalakṣitāni \| **mukundam** iti, taṁ prati
paramānanda-pradattvābhiprāyeṇa \| udvīkṣya nija-mukham utthāpyoccair
viśeṣeṇa dṛṣṭvā, paścād viśeṣato **namra-kandhavaḥ** san
māyā-vistāraṇāparādhato bhaya-lajjādinā \| kiṁ vā, bhakti-svabhāvena
praśrayavān vinayīti prīta-bhaktir uktā \| **samāhita** ity anena
**sa-vepathur gad-gadye**ti prema-sampal lakṣaṇena ca stotrasya
parama-samyaktvaṁ sūcitam \| "**ilā**" sarasvatī, tayā svarvathaiva
vācety arthaḥ \| catur-mukhānāṁ kṛtārthatāyai taiḥ sarvair eva stavanāt
\| **ailate**ty ādau lakāra-prayogaḥ
prokta-śrī-brahma-bhāva-viśeṣa-smaraṇena śrī-bādarāyaṇer api
bhāva-viśeṣāvirbhāvād vāg iva-kārāpatter iti \| śrī-brahmaṇo
bhakti-viśeṣeṇa vatsādi-mārgaṇārtha bhramaṇaṁ vihāya sthirī-bhūya
sthitam amum asau tuṣṭāveti jñeyam \| evam adhyāye\'sminn apyārambhād
antāntaṁ pratipadādikaṁ yathottarām adhikam āścaryam abhijñair ūhyam \|
tatra tathā rāja-praśnānumodanaṁ prathamam āścaryam \| tatra ca
viṭ-dṛṣṭānena sāra-gṛahi-satāṁ śrī-bhagavat kathā-paratā
svabhāva-varṇanam \| tato\'pi śrī-bhagavatā saraḥ pulina-ślāghanam,
tato\'pi kṣut-pīḍā-vijñāpanam, tato\'pi bālakānāṁ bhojana-paripāṭī,
tato\'pi śrī-bhagavato bhojana-mudrā, tato\'pi
vidūra-gata-vatsānayanārthaṁ mitrāṇām āśvāsana-pūrvakaṁ svayaṁ gamanam
\| tatrāpi sa-pāṇi-kabalatvam, tato\'pi durgama-sthāneṣu prayatnena
vatṣānveṣaṇam, tato\'pi māyayā brahmaṇā vatsa-vatsapa-vargāṇāṁ mohanam
ācchādanaṁ ca, tato\'pi parama-vyagratayā śrī-bhagavatā vatsa-vatsapānāṁ
sarvatrānveṣaṇam, tato\'pi sadya eva brahmāśeṣa-ceṣṭita-jñānam, tato\'pi
tan mātṝṇām iva brahaṇo\'pi pramodanecchā, tato\'pi
vatsa-vatsapādita-tad-rūpatāvapti-kauśalam, tao\'pi taiḥ saha pūrvavat
krīḍā, tato\'pi tat tan mātṝṇāṁ snehodrekas tābhir lālanādi-viśeṣaś ca,
tato\'pi pūrvato\'nyo\'nyaṁ sneha-viśeṣaḥ, tato\'pi śrī-baladevasya
ciraṁ tat tatvājñānam, tato\'pi tad-bodhanārthaṁ vatsarānte gavāṁ
gopānāṁ ca sneha-viśeṣa-prakāśanam, tato\'pi rāmeṇa vicāra-viśeṣeṣato
vitarkaṇam, śrī-bhagavad uktyaiva tat-samyag-bodhanaṁ ca, tato\'pi
śrī-brahma-mohas tatrāpi brahmaṇā tattva-tas tat tad rūpa-darśanam \|
tatra ca tat tat tattvaṁ tat tan māhātmyaṁ ca \| tato\'pi
parama-vismayena brahmaṇo niśeṣṭatādi, tato\'pi sadya tat tad
rūpādi-sambaraṇam, tato\'pi brahmaṇo vyutthāna-prakāraḥ \|
śrī-vṛndāvanādi-darśana-prakāraḥ \| śrī-bhagavad darśana-viśeṣaḥ \|
namaskāra-mudrā-premāśrubhir abhiṣeko muhur utthānaṁ pataṁ ca
prema-stutyārambhaś cety evaṁ krameṇa tat tad avāntare\'pi
prakaraṇa-viṣayakāścarya-paramparā draṣṭavyā \| anyā ca
grantha-vistarabhayān na vistāryate \| śrī-bhagavad bhakti-rasikānāṁ
vicāreṇa sā svam eva hṛd vedyaiva \|\|64\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : śanair** iti, bhakty udrekeṇa
praṇāma-parityāgāśakteḥ \| kiṁ vā, prema-bharākrāntyā svabhāvata eva
jāḍyāpatteḥ \| **locane** **vimṛjye**ti galad-aśru-dhārayā samyag
darśanāśakteḥ aṣṭa-locanatve'pi locana-dvayoktiḥ śrī-bhagavad
abhimukhavarty apekṣayā \| **mukundam** iti, mukti-dātṛ-tīrthatve'pi
mukti-śabdasya bhaktāv api sammatatvāt \| yathā pañcame yathā
varṇa-vidhānam apavargaś ca bhavatīty ārabhya,
ananya-bhakti-yoga-lakṣaṇā ity **udvīkṣya** uccair vilokya \| paścād
viśeṣato **namra-kandharaḥ** san aparādha-bhaya-lajjādinā iti \|
śrī-bhrahmaṇo bhakti-viśeṣeṇa vatsādi-mārgaṇa-prāyārthaṁ bramaṇaṁ vihāya
sthirī-bhūto'sāv iti gamyate \| **samāhita** ity anena **sa-vepathur**
**gadgadaye**ti prema-sampal lakṣaṇena ca stotrasya pamara-samyak tvaṁ
sūcitam \| **ailata** aiṭṭa-lakāroccāraṇaṁ gadda-bhāvānukaraṇenaiva
anyo'nyaṁ pūrvaṁ pūrvaṁ cottarottaram api sphuṭaṁ sarvam etan
mahāścaryaṁ vilokayati man-manaḥ \|\|64\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : ailata** aiṭṭa \[peṭṭa\] \|\|64\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **locane** iti, dvitvaṁ
pāṇi-dvayena locana-dvayasyaiva yugapan mārjanopapattaiḥ \|
**gadgadayā** gadgada-bhāvavatyā **ilayā** vācā **ailata** aiṭṭa astaut
\|\|64\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : locane** iti, dvi-vacanaṁ
prāṇidvayena tad-dvayasya yugapad avimārjanāt **gadagadayā**
sa-galadakṣarayā **irayā** vācā **ailata** astaut \|\|64\|\|

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe brahma-mohano nāma
> trayodaśo'dhyāyaḥ \|

\|\|13\|\|

**\...**

(10.14)

## atha caturdaśo'dhyāyaḥ

### brahmaṇā kṛtā bhagavataḥ stutir vatsa-vatsapālānayanaṁ ca \|

**\|\| 10.14.1 \|\|**

**brahmovāca---**

**naumīḍya te'bhra-vapuṣe taḍid-ambarāya**

**guñjāvataṁsa-paripiccha-lasan-mukhāya \|**

**vanya-sraje kavala-vetra-viṣāṇa-veṇu-**

**lakṣma-śriye mṛdu-pade paśupāṅgajāya \|\|1\|\|**

**śrīdhara-svāmī (bhāvārtha-dīpikā) :**

caturdaśe'dbhutaṁ dṛṣṭvā pūrvāgantuka-niścayam \|

anīśaḥ kartum astauṣīt kṛṣṇaṁ brahmā vimohitaḥ \|\|

sva-kṛtāparādhena bhiyā sa-kampatayā bhagavan-mahimānam anavagāhamānas
tāvad dṛṣṭa-svarūpam eva kīrtayann āha---**naumī**ti \| he **īḍya** !
stutya, te tubhyaṁ naumi staumi \| dvitīyārthe caturthyaḥ \| atha vā,
naumīty uktvā prastutasya bhagavataḥ karmatve jñāte, prayojanāpekṣāyām
evaṁ-bhūto bhagavān eva prayojanam iti tādarthye caturthī \| yad vā,
tubhyāṁ tvām eva prasādayituṁ tvām eva staumīty arthaḥ \| **abhravad**
**vapur** yasya tasmai \| **taḍid**-vad-ambaraṁ yasya tasmai \|
**guñjābhir avataṁsau** karṇa-bhūṣaṇe paripicchaṁ ca barhā-pīḍaṁ tair
lasan mukhaṁ yasya tasmai \| **vanyāḥ srajo** yasya tasmai \|
**kavalādibhir lakṣmabhiḥ** śrīḥ śobhā yasya tasmai \| **mṛdū pādau**
yasya tasmai **paśupasyāṅgajāya** \|\|1\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** pūrvasminn adhyāye
agantukaṁ samprāptaṁ yad bhagavato vatsa-pālībhūya punaḥ
satya-jñānādi-rūpeṇa pratibhānaṁ tasya *niścayaṁ* kim idaṁ katham etad
iti vyavasitum *anīśo*'kalpaḥ \| *vimohito* viśeṣeṇa mohitaḥ \|\|\*\|\|
*anavagāhamāno* yāthātathyenājānat \| chāndasāśrayaṇato yatnāntaraṁ
varam ity abhiprety āha---atha veti \| prastutasya prasaṅgāgatasya \|
parānanda-rasaṁ tvāṁ vinā puruṣārthāntarayitvāsambhavāt, tvam eva
*prayojanam* iti dhanāptaye dhanasyeva na hi tat-prāptaye tat-stutir
ucitety asvārasyād āha---*yad veti* \| "kriyārthopapadasya ca karmaṇi
sthāninaḥ" iti caturthī \| **abhravan** meghavat śyāma-snigdha-sundaraṁ
sarva-jīva-jīvanānandaṁ sābhivarṣaṁ **vapur** yasya tasmai \|
**taḍid-**vat sa-camatkāre pīte cañcale **ambare** vastre yasya tasmai
\| avataṁsaḥ karṇa-pūre na striyāṁ śekhare'pi ca iti medinī \|
**vanyāḥ** patra-puṣpa-mayyaḥ \| **srajo** mālā vetraṁ vetasa-daṇḍam \|
**viṣāṇaṁ** śṛṅgam \| **mṛdū** **lakṣmyā** api kara-sparśāsahau,
pāpa-mardanaśīlau vā \| **paśupo** nandas tasyāṅgāj jāyate iti tathā
tasmai \| yad vā, paśupo nandas tasyāṅgaṁ mitraṁ vasudevas taj-jāya \|
yad vā, paśupāṁ gopānāṁ madhye gajāya mukhyāya, māne mataṅgaje mukhye
vastu-bhede gajo'cale iti dharaṇiḥ \| yad vā, paśur vai sa devānām iti
śruteḥ \| paśavaḥ karma-jaḍās tān pāntīti paśupā devās te'ṅgajā yasya \|
yad vā, paśupo rudraḥ so'ṅgaṁ śarīraṁ yasya sa paśupāṅgo brahmā taṁ
jnayatīti tathā \| mama janakāyety arthaḥ \| atra
vaikuṇṭhīyānarghya-ratnālaṅkārebhyo'pi vṛndāvanīya-**guñjādī**nām
utkarṣaḥ \| **vanyā** vṛndāvanīyā eva patra-puṣpamayyaḥ **srajo**
yasyeti naiḥ-śreyasa-vanastha-pārijātādibhyo'py utkarṣaḥ sūcitaḥ \|
**kavale**ty-ādinā---tadīya-sarvācaraṇebhyo gopāla-caraṇasyaiva
śraiṣṭhyam \| paśupāṅga-jāyeti vasudevādibhyaḥ śrī-nanda-rājasya
saubhāgyādhikyaṁ vyañjitam iti cakravartī \|\|1\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** naumīḍyety-ādi \| tvām
ity adhyāhāryam \| bhayenātikṣobhatayā tvām iti vaktuṁ nāśakat \| nanu,
stavya eva stūyate, brahmaṇas te gopālako'haṁ kiṁ stavyaḥ ? tatrāha---he
**īḍya** ! bhavān eva stavya ity arthaḥ \| anyatra stavanam artha-vādaḥ,
tvayi tu sarvaṁ yathārtham eveti \|

kim-arthaṁ nauṣi ? tatrāha---**te** tubhyaṁ tvat-prāptaye \| yad-artham
ity avagataṁ, ahaṁ nirākāraṁ brahma \| tarhi tathatvenaiva stūyatām \|
nety āha---**abhra-vapuṣe** megha-śyāma-vigrahāya \| **taḍid-ambarāya**
pīta-vāsase \| tarhi nārāyaṇaḥ stūyatām \| so'pi tathā na, ity
āha---**guñjāvataṁsa-paripiccha-lasan-mukhāye**ty-ādi-viśeṣaṇāny
āsamāpteḥ \| sa tv evaṁ na bhavati \| yad vā, he īḍya ! vapuṣe
etad-rūpāya vapuṣe tubhyaṁ vapu-rūpa tvad-arthaṁ tvāṁ **naumi** \|
asminn eva vapuṣi ratir bhavatv iti phalam uddiśya naumi \|

nanu, nārāyaṇāj jāto'si taṁ tyaktvā kathaṁ paraṁ nauṣi ? tatrāha---he
**abhra** ! aṁ nārāyaṇaṁ bibhartīti tathā-bhūta-nārāyaṇasyāpi bhartaḥ \|
nārāyaṇo'ṅgaṁ \[bhā.pu. 10.14.14\] ity āder atraiva vakṣyamāṇatvāt \| sa
va-kāra-pāṭhe, āpo nārā iti proktāḥ \[manu 1.10\] ity-ādi apām
ayanatvenāpo bibhartīti ab-bhra-śabdena nārāyaṇa evocyate \| he nārāyaṇa
! nārāyaṇa-nāmā khalu tvad-bhinnā na bhavati, tvayi stute so'pi stutaḥ
\| yathā taror mūla-niṣecanena \[bhā.pu. 4.31.14\] ity-ādi \|
ab-bhra-śabdah sambodhana-tātparyaḥ \| tadā sarvāṇi vapur-viśeṣaṇāni \|

**paśupāṅgajāya** paśūnāṁ pālaṁ rakṣaṇaṁ tad-artham aṅgajā ceṣṭā yasya
vapur iti vapati paramānandam iti jani-dhani-vapi-prabhṛtibhyaḥ
ūsauṇādikaḥ \| **taḍid-ambarāya** taḍid iva gauraṁ cañcalaṁ ca
pītāmbaraṁ yasya, yadā pavana-spando bhavati, tadā dṛśyate, anyathā na
dṛśyate iti taḍitā sahopamānam \| yad vā, **vapuṣe** vapur-nimittam iti
vapuṣaḥ kim etāvad gauram ity āha---taḍ idam, idaṁ vapur anusvārābhāvaḥ
sandhi-vivakṣitatvāt \| kiṁ vā, ma-kāraś chāndasaḥ \| taṭ-śabdena
ucchritaṁ sarvopari vartamānam iti yāvat \| taḍ ucchrāye ity ataḥ kvipi
siddheḥ parātparam ity arthaḥ \| vapuṣe kathaṁ-bhūtāya ? varāya vriyate
varam ity abhilaṣaṇīyam \|

he **guñjāvataṁsa** ! guñjā avyakta-śabdas tasya avataṁsaḥ \|
**paripicchala** ! pari paritaḥ pī pyānaṁ vṛddhir yasya tathā-bhūtaṁ
**chalaṁ** māyā yasya \| paiṅ vṛddhau dhyāpor iti sampraṣāraṇaṁ,
klībatvād hrasvaḥ, grāmaṇi-kulam itivat paścāt samāsaḥ \|
san-**mukhāya** sat prasannaṁ mukhaṁ yatra vapur-viśeṣaṇam \| satāṁ
bhaktānāṁ mukhaṁ yatra san-mukham iti vā \|

athavā he īḍya ! te tava **mṛdu-pade naumi** \| kim-arthaṁ ? vapuṣe
vapur-artham \| etad eva vapuḥ sarvadā sphuratv iti kṛte \| tadā sarvaṁ
vapur-viśeṣaṇam \|\|1\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** śrī-bhagavataiva nitarām
anukampitaḥ śrī-caturmukhaḥ parama-manohara-rūpa-guṇa-līlā-vaibhavaṁ tam
avalokya parama-prema-rasa-nimagnaḥ, sākṣād-dṛśyamānaṁ tad-rūpam evādau
varṇayan stauti---naumīti \| he **īḍya** ! iti tvam eva stuti-yogyaḥ, na
brahmā, na ca śrī-vaikuṇṭha-nātho nāpi tvad-avatārādayo'nye kecid ity
arthaḥ \| para-brahmaṇi tvayy evāvatāriṇo'vatārādeś cādya dṛṣṭavān \|
ataḥ staumi tvām \| kim-arthaṁ ? **te** tubhyaṁ tvat-prāpty-artham evety
arthaḥ \|

nanu, brahma-rūpatveṇāntaryāmi-rūpatvena ca mama svataḥ prāptir asty eva
? tatrāha---apo bibhartīty abhraṁ navīna-śyāma-meghaḥ, tadvat
snigdha-kṛṣṇa-kāntir vapur yasya, taḍidvat pītam ambaraṁ yasya \|

nanu, īdṛśāḥ śrī-vaikuṇṭheśvaraḥ śrī-raghunāthaś cety āśaṅkya
tad-vailakṣaṇyārtham āha---guñjety-ādi \| paritaḥ picchāni yasmin tat
**paripicchaṁ** barhāpīḍam \| **vanyā** vanodbhavā
nānā-varṇa-patra-puṣpādi-mayyaḥ **srajo** yasya tasmai \| tatra ca
viśeṣato bālya-līlayākṛṣṭa-cittas tām evoddiśati---**kavale**ti \| tatra
kavalaṁ dadhy-odana-grāso vāma-haste, vāma-kakṣe **vetra-viṣāṇe**
jaṭhara-paṭa-sandho **veṇur** iti pūrvoktānusāreṇa boddhavyam \| tāny
eva lakṣmāṇi asādhāraṇa-lakṣaṇāni \| ata eva taiḥ śrīḥ śobhā yasya
tasmai \| **mṛdu-pada** iti bālyam evābhipretaṁ, sākṣāt tad-anuktiḥ
pitṛtva-gurutva-prabhutvādinā parama-gauravāt \|

anuktam anyac chrī-vṛndāvana-vihāritvaṁ vana-dhātu-vicitritāṅgatvādikaṁ
ca saṁgṛhṇann āha---**paśupasya** śrī-nandasya **aṅgajāya** putrāya,
tat-kumāratvena svata eva nityaṁ tat-tat-samavetatvād ity etac
chrī-bāla-gopāla-rūpaṁ tvām atra prāptuṁ tvām eva naumīti
parama-lālasayā prāg eva prayojanam uddiṣṭam \| stavanaṁ cedam
evābhipretam \| evam atrāpi viśeṣaṇānām āsām uttarottaram utkarṣeṇa
pratipadādikam āścaryṁ ūhyam \|\|1\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** śrī-vṛndāvana-candrāya namaḥ
\| evaṁ yasya rūpasya jñāta-paramaiśvarya-mādhuryas tad-rūpam eva
nija-parama-puruṣārthatvena stotum upakramate---naumīti \| he **īḍya** !
iti tvam eva stuti-yogya ity arthaḥ \| para-brahmaṇas
tavaiśvarya-mādhuryayor
evādya-sarva-prāpañcika-nirgama-praveśa-darśanāt, ataḥ staumi tvām \|
kim-arthaṁ ? **te** tubhyaṁ tvāṁ prāptuṁ, kriyārthopapadasya ca karmaṇi
sthāninaḥ \[pā. 2.3.14\] ity edhobhyo vrajatītivac caturthī\|

nanu, brahma-rūpeṇa rūpāntareṇa vā mat-prāptiḥ syāt ? tatrāha---apo
bibhartīty abhraṁ navīna-śyāma-meghaḥ, tadvat snigdhaṁ kṛṣṇa-kānti-vapur
yasya, taḍidvat pītam ambaraṁ yasya tasmai\|

nanu, īdṛśāḥ śrī-vaikuṇṭheśvarādayo'pi sambhavantīty
āśaṅkyāha---**guñje**ty-ādi \| paritaḥ picchāni yasya
tat-**paripicchaṁ** barhāpīḍaṁ **vanyā** vanodbhavā
nānā-varṇa-patra-puṣpādi-mayyaḥ **srajo** yasya tasmai \| tatra ca
viśeṣato bālya-līlayākṛṣṭa-cittas tām evoddiśati---**kavale**ti \| atra
kavalaṁ dadhy-odana-grāso vāma-haste, vāma-kakṣe **vetra-viṣāṇe**
jaṭhara-paṭa-sandhau **veṇur** iti pūrvoktānusāreṇa boddhavyam \| tāny
eva **lakṣmāṇi** asādhāraṇa-lakṣaṇāni \| ata eva taiḥ **śrīḥ** śobhā
yasya tasmai \| **mṛdu-pada** iti bālyam evābhipretaṁ sākṣāt tad-anuktiḥ
pitṛtva-gurutva-prabhutvādinā parama-gauravāt anuktam \|

anyad vṛndāvana-vihāritvaṁ vana-dhātu-citritāṅgatvādikaṁ ca saṁgṛhṇan,
sarvānte sarva-viśeṣaṇāśrayam abhīṣṭaṁ viśeṣaṇam āha---**paśupasya**
śrī-nanda-rājasya **aṅgajāya** putrāya tat-kumāratvena svata eva nityaṁ
tat-tat-samavetatvād ity etac chrī-bāla-gopāla-rūpaṁ tvām atra prāptuṁ
tvām eva **naumī**ti parama-lālasayā prāg eva prayojanam uddiṣṭam
\|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ bahūṁś caturbhujān dṛṣṭavān
api narākāra-śrīman-nandanandana-caraṇāravindam eva
parama-puruṣārthatayā niścintya viśeṣatas tad-rūpam eva stotum
upacakrame---naumīti \|\|1\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha brahmaṇaḥ stutim
āha---naumīty-ādi \| tvām ity adhyāhāryam\| bhītasyoktau nyūna-padatā
guṇaḥ, tvāṁ naumīty arthaḥ \| nanu, stutya eva stūyate, brahmaṇas te
gopya-bālako'haṁ kiṁ stutyaḥ ? ity āśaṅkyāha---he **īḍya** ! bhavān
eveḍyo nānyaḥ ko'pīty arthaḥ \| anyatra stavanam artha-vādaḥ \| tvayi tu
sarvaṁ yathārtham eva \|

kim-arthaṁ naumi ? ity ata āha---**te** tubhyaṁ tvad-arthaṁ
tvat-prāptaya ity arthaḥ \| nanu, mat-svarūpam eva kiṁ yat prāpty-arthaṁ
stauṣi ? ity āha---**abhra-vapuṣe** megha-śyāma-vigrahāya \| evam eva te
svarūpam \| tarhi nārāyaṇa eva nūyatām, so'pi tathā ? nety
āha---**guñjāvataṁsa-paripiccha-lasan-mukhāye**ty-ādi-viśeṣaṇāny
āsamāpteḥ \| sa tv evaṁ na bhavati, dvibhujaś ca na bhavati, narākṛtiḥ
iti \| yad vā, he īḍya ! vapuṣe te vapu-rūpāya tubhyaṁ pūrvavat
tādarthye caturthī, tvāṁ naumi \|

nanu, nārāyaṇāj jāto'si taṁ tyaktvā kathaṁ paraṁ nauṣi ? tatrāha---he
**abhra** ! aṁ nārāyaṇaṁ bibhartīti tathā, tasya sambodhane
nārāyaṇasyāpi bhartar ity arthaḥ \| nārāyaṇo'ṅgaṁ \[bhā.pu. 10.14.14\]
ity atraiva vakṣyamāṇatvāt \| vapuṣa ity asyaiva sarvāṇi viśeṣaṇāni \|
te kīdṛśāya ? **paśupāṅgajāya** nanda-putrāya \| **taḍid** iva gauram
ambaraṁ yasya \| athavā, yadā pavana-spando bhavati, tadā dṛśyate,
anyadā na lakṣyate \| ati sūkṣmatvād gauratvāc ca taḍid-upamānam \|
athavā, vapuṣe vapur nimittam ity upasthite vapuṣo mahanīyatve tad eva
katham ity āśaṅkyāha---taḍidam, idaṁ vapus taṭ ucchrāyavat ucchrāyaḥ
sarvotkarṣaḥ \|

nanūccair iti vākyāntaraṁ hetutvenotthāpanīyam \| tad ucchrāye ity ataḥ
kvipi siddham \| sarvocchritaṁ parātparam ity arthaḥ \| te kīdṛśāya ?
sarva-śreṣṭhāya \| athavā, varāyābhimata-phala-dānāya idaṁ tad ucchritam
ity ekam eva vākyāntaram \| vṛ varaṇe vādiḥ pa-vargīyaḥ \|
tenānusvārasya pañcamaḥ \|

he **guñjāvataṁsa** ! guñji avyakte śabde guñjo'vyakta-śabdaḥ
śabda-brahma, avyaktatvād apauruṣeya ity arthaḥ \| tasyāpi avataṁsa !
śruti-śiro'vataṁsa ! pratyakṣatayā svāvataṁsaḥ svayaṁ na dṛśyata iti
śabda-brahmāgocara ity arthaḥ \| he **paripicchala** ! pari paritaḥ pī
pyānaṁ vṛddhir yasya tat paripi \| napuṁsakatvāt hrasvaḥ \| paripi
sarvato vṛddhaṁ chalaṁ māyā yasya saḥ sampraty evānubhūtatvāt \|
dhyāpyor iti kvipi pyaiṅ dhātoḥ sampraṣāraṇe piḥ \| sanmukhāya satsu
bhakteṣu mukhāya abhimukhāyeti te ity asya viśeṣaṇam \| vapuṣe ity asya
vā \| athavā te tava mṛdu-pade **naumi** \| kim-arthaṁ ? vapuṣe
vapur-artham \| etad eva vapur nirantaraṁ sphuratv iti \| kākvā sarvāṇy
eva vapur-viśeṣaṇāni \|\|1\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

bhakti-jñāna-mahaiśvarya-mādhuryābdhau patan vidhiḥ \|

astaut prīti-vidhau praśnottaraṁ coktaṁ caturdaśa \|\|

mama ratna-vaṇig-bhāvaṁ ratnāny aparicinvataḥ \|

hasantu santo jihremi na sva-svāntar-vinoda-kṛt \|\|

śrīmad-guru-padāmbhoja-dhyāna-mātraika-sāhasam \|

vidhis tavāmbudheḥ pāraṁ yiyāsati mano mama \|\|

nikhila-sac-cid-ānanda-svarūpa-mūla-bhūtaṁ śrī-gopendra-nandanaṁ sākṣād
anubhūya, tatraivodbhūta-bhakti-niṣṭhas tam eva vidhi
varṇayati---**naumī**ti \| he **īḍya** ! adhunaiva
dṛṣṭa-brahmādi-stamba-paryanta-sarva-stuta ! vāsudeva ! sahasrāṁśitvena
parama-stavya ! **te** tubhyaṁ **naumi** \| stutyā tvām abhipraimi patye
śeta itivad etāṁ stutiṁ tubhyaṁ dadāmīty arthaḥ \| yad vā tvām eva
prāptuṁ prasādayitum \| vā, tvāṁ naumi **abhra-**tulya-**vapuṣe**
**taḍid**-**ambarāye**ti bhūtala-santāpa-hāritvaṁ
bhakta-cātaka-jīvanatvaṁ ca \| **guñjā** cūḍā-vartinī **avataṁsaḥ
pauṣpaḥ** cūḍāvartī śrotravartī ca **paripiccham** utkṛṣṭa-barhaṁ
cūḍāgra-varti tair **lasan-mukhaṁ** yasyety asādhāraṇa-lakṣaṇavattvam \|
vaikuṇṭhīyānarghya-ratnālaṅkārebhyo'pi vṛndāvanīya-guñjādīnām utkarṣaś
ca \| **vanyā** vṛndāvanīyā eva patra-puṣpa-mayyaḥ **srajo** yasyeti
niḥśreyasa-vanastha pārijātādīnāṁ nikarṣaḥ \| **kavalā**dibhir
**lakṣma**bhir eva **śrīḥ** śobhā yasyeti \| gopa-bālocitācaraṇasyaiva
tadīya-sarvācaraṇebhyaḥ śraiṣṭhyam \| **mṛdu** atisukumārau pādau
yasyeti tābhyāṁ vana-bhramaṇa-darśināṁ kāruṇya-prema-mūrcchotpādakatvam
\| **paśupāṅga-jāye**ti śrī-vasudevādibhyo'pi śrīman-nandasya
saubhāgyādhikyaṁ vyañjitam \|\|1 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**

caturdaśe stutaḥ kṛṣṇaḥ sarveśaḥ parameṣṭhinaḥ \|

śuddha-prīti-vidhau praśnottare ca paridarśinau \|\|

aṣṭādaśārṇa-mantra-rājopadeṣṭṛtvena guruṁ viśvaiśvarya-dātṛtvena prabhum
upadeśa-velāyāṁ mañju-mahima-darśanottaraṁ ca gopa-veṣatvena dṛṣṭaṁ
kṛṣṇāṁ viriñcas tad-veṣam eva tāvat stauti---naumīti \| he **īḍya** !
mañju-mahima-śālitvena mama stuti-yogya, **te** tubhyaṁ **naumi** tvām
eva prāptuṁ, tvāṁ staumīty arthaḥ \| puṣpebhyo gāṭitva prayogaḥ kīdṛśāya
**abhram** iva vapur yasya \| **taḍid** ivāmbaraṁ yasyeti \|
nikhila-tāpa-hāritvaṁ sva-bhakta-cātaka-jīvātutvaṁ ca sūcyate, **guñjā**
cāvataṁsaś ca pauṣpaś cūḍā śrotra-vṛttiḥ **paripicchaṁ**
mantra-śikhi-śikhaṇḍaś cūḍāgra-vṛttis tair **lasat mukhaṁ** yasyeti \|
**vanyā** vṛndāvana-bhava-patra-puṣpa-mayī **srak** mālā yasya,
**kavalā**dibhir **lakṣma**bhiḥ, gopa-cihnaiḥ **śrīḥ** śobhā yasya,
**mṛdū** komalau **pādau** yasya, paśupasya nanda-gopasyāṅgāj **jātāya**
tad-aurasyāyetītthaṁ ca, tad u hovāca hairaṇyo gopa-veṣam abhrābhaṁ
taruṇaṁ kalpa-drumāśritam \| tad iha ślokā bhavanti---

> sat-puṇḍarīka-nayanaṁ meghābhaṁ vaidyutāmbaram \|
>
> dvibhujaṁ jñāna-mudrāḍhyaṁ vanamālinam īśvaram \|\|

gopa-gopī-gavāvītam ity-ādi śruti-gītaṁ svayaṁ bhagavat-para-brahma
gopāla-rūpam iha stutam \|\|1\|\|

**\...**

**\|\| 10.14.2 \|\|**

**asyāpi deva vapuṣo mad-anugrahasya**

**svecchā-mayasya na tu bhūta-mayasya ko'pi \|\
neśe mahi tv avasituṁ manasāntareṇa**

**sākṣāt tavaiva kim utātma-sukhānubhūteḥ \|\|2\|\|**

**śrīdhara-svāmī (bhāvārtha-dīpikā) :** nanu, naumīti pratijñāya kiṁ
svarūpānuvāda-mātraṁ kriyate ? ata āha---asyāpīti \| bho **deva** !
**asyāpi** sulabhatvena prakāśitasyāpi **tava vapuṣo**'vatārasya
**mahi** mahimānam **avasituṁ** jñātuṁ **ko'pi** ko brahmā aham api
**neśe** na śaknomi \| yad vā, kaścid api neśe na samartha āsīt \|
sulabhatvāya viśeṣaṇa-dvayam \| **mad-anugrahasya** mamānugraho yasmāt
tan mad-anugrahaṁ, tasya \| kiṁ ca, **svecchā-mayasya** svīyānāṁ
bhaktānāṁ yathā yathecchā, tathā tathā bhavataḥ \| tarhi kim iti jñātuṁ
na śakyate ? ata āha---**na tu bhūta-mayasya,**
acintya-śuddha-sattvātmakasya \|

yadāsyaivaṁ, tadā kathaṁ punaḥ **sākṣāt tava** kevalasya
**ātma-sukhānubhūter eva** sva-sukhānubhava-mātrasyāvatāriṇo guṇātītasya
mahimānam **āntareṇa** niruddhenāpi **manasā** ko vā jñātuṁ samartho
bhavet ?

athavā, bhūta-mayasyāpi tu virāḍ-rūpasya tava tvan-niyamyasya vapuṣo
mahimānam evāvasituṁ ko'pi neśe, tadā sākṣāt tavaivāsādhāraṇasya
niyamya-niyantṛ-bheda-rahitasyokta-lakṣaṇasyāsya mahimānam avasituṁ
ko'pi neśa iti **kim u** vaktavyam ? ity arthaḥ \|\|2\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** śaṅkate---*nanv* iti \|
*anuvādaḥ* punaḥ punaḥ kathanam \| tvaṁ mā samartho bhūḥ, anye tu
santīti śaṅkāpanodana-vyājenārthāntaram āha---*yad vā* iti \|
ihāḍa-bhāva ārṣaḥ \| sarvān vihāya tavānugrahe pakṣa-pātaḥ syād iti ced
āha---*kiṁ ca,* iti \| iha prādhānye mayaṭ \| yady etādṛśaḥ, *tarhi* iti
\| *acintya-śuddha-sattvātmakasya* jñānaṁ durghaṭam iti bhāvaḥ \|
yadāsya śuddha-sattva-tanor evaṁ mahimā jñātum aśakyaḥ, tadā *ko* *vā* ?
na **ko'pī**ty arthaḥ \|

**bhūta-mayasyāpi** jñānaṁ na kevalaṁ śuddha-sattvācintya-rūpasyaivety
abhipretyāha---*athavā* iti \| bhūta-mayasyokta-lakṣaṇasya virāja ity
arthaḥ \| tan niyamya-vapuṣas tvad āyattasya ity artha \| iti---kaimutya
nyāyena bodhayati bhrahmeti \| nanu, bho brahman tvaṁ
jagad-aiśvaryādi-patir ahaṁ tu vanya-gopāla-putraḥ, tvaṁ purātano'haṁ tu
bālaḥ, tvaṁ vedārtha-tātparyajñatvāt parama-vidvān-sadācāra-parāyaṇo'haṁ
tu vatsa-cārakatvāj jñāna-śunya-smārtācāra-gandham apy ajānaṁs tiṣṭhan
bhrāmyann api odana-kavalaṁ bhuñjānaḥ, tvaṁ māyī parama-sukhī sākṣāt
paśyasi evāhaṁ tu tvan-māyā-mohito mano-duḥkhena vanaṁ paryaṭaṁs tava
stavaṁ kartuṁ nārhāmīti brahmā tad-uktim āśaṅkya, satyam ajñānān
mahāparādham aham akaravam iti vyañjayann āha---asyeti \| he **deva** !
**asyāpi** bāla-ceṣṭā-mayasya prakaṭita-maugdhasyāpi **tava vapuṣo**
**mahi**mānaṁ **jñātuṁ neśe**, **kim uta** kaiśora-līlasya
prakaṭayiṣyamāṇa-mahā-cāturyasya vapuṣaḥ\| **kim uta** **ātmano**
**manaso** yā **sukhānubhūtiḥ,** tasyā niratiśayānanda-mayo'pi
vatsa-cāraṇādinā yādṛśaṁ sukham anubhavasi, tasyeti cakravartī \|\|2\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** kiṁ vā, stotavyaṁ
jñātasyaiva vastunaḥ sambhavati bhavan-mahimā tu na jñāyata eva ity
āha---asyāpīty-ādi \| he **deva** ! **asya** gopasya gopa-bālaka-rūpasya
**vapuṣaḥ** "cid-eka-rūpatvād eka-vacanam" **mahi** mahimānam
**avasituṁ** jñātuṁ **ko'pi** brahmāpy ahaṁ **na īśe**, īśo na bhavāmi,
yataḥ sarva eva satya-jñānānantānanda-mātraika-vapuṣaḥ, sarva eva
pratyekaṁ madādibhir vandyamānāḥ, katham etad ghaṭatām iti tava
sac-cid-ānanda-prapañca-bhūtasya vatsa-vatsapādi-vyatikarasya mahimā na
jñātaḥ \| kim-bhūtasya ? **mad-anugrahasya** mama
darpa-hāni-rūpo'nugraho yatra, **svecchā-mayasya** svasya tavecchā
svecchā, tan-mayasya, tava nityecchatvāt tasyāpi nityatvam \| ato na tu
**bhuta-mayasya,** tu-śabda evārthaḥ, **āntareṇa** samādhi-niścalena
**manasā**pi, astu tāvad vacasā vaktum iti bhāvaḥ \|
**ātma-sukhānubhūteḥ** sākṣāt prakaṭībhūtasya tava sarveśvareśvarasya
sāndrānanda-vigrahasya mahimā, kim uta vaktavyaḥ \| ātma-sukhaṁ
vaṁśī-vilāsa-rasas tatrānubhūtir anugatā bhūtiḥ sampadyasya \|\|2\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu, naumīti pratijñātam
utkarṣa-varṇanam eva stutir nāma \| tat kiṁ svarūpa-mātraṁ varṇyate ?
tatrāha---asyeti \| vapuṣo'vatārasyo'py ekatvam avatāra-jāty-apekṣayā \|
yad vā, ātmanaḥ sukhenānubhūtiḥ sākṣāj jñānaṁ tasyā hetor yadāntaraṁ
bāhya-viṣayādi parityāgenāntar-mukhī-bhūtaṁ manas tenāpi \| **kim uta
sākṣāt** tavāvatāriṇaḥ \| anyat tair vyañjitam \| atas tava
yathā-dṛṣṭa-rūpa-varṇanam eva stutir iti bhāvaḥ \| yad vā, yasya kasyāpy
ekasyety arthaḥ \| **mad anugrahasye**ty
adharmanāśana-dharma-pravarttana-dvārā brahma-sṛṣṭeḥ pālanān na tu
**bhūta-mayasya** jyotirmaya-devatāntara-dehavat
pāñca-bhautikatva-rahitasyety arthaḥ \|

tarhi kīdṛśasyety apekṣāyām āha---**ātma-sukhānubhūteḥ**
para-brahmātmakasyety arthaḥ \| yad vā, ātmanaḥ sukhenānubhūtiḥ sākṣāj
jñānaṁ tasyā hetor yad āntaraṁ bāhya-viṣayādi
parityāgenāntar-mukhī-bhūtaṁ manas tenāpi, kim uta sākṣāt tavāvatāriṇaḥ
\| anyat tair vyañjitam \| atas tava yathāddiṣṭa-rūpa-varṇanam eva
stutir iti bhāvaḥ \| yad vā, tava deva-vapuṣaḥ
śrī-vaikuṇṭhādhiṣṭhātṛ-divya-rūpād apy asya vapuṣaḥ
śrī-bāla-gopāla-rūpasya \| yad vā, asya śrī-bāla-gopāla-rūpiṇas tava
**mahi ko'py avasituṁ neśe**, kim utātma-sukhānbhūter brahmaṇaḥ sakāśāt
sac-cid-ānanda-ghana-divya-caturbhuja-rūpād
ātma-sukhānubhūti-svarūpasyātmanas tava brahmaṇas tattvasya nyūnatvena,
kim uteti nyāyoktir divya-rūpato'py asya mahimādhikyena tasyāḥ
\[ātma-sukhānubhūteḥ\] sakāśāt svata eva mahimādhikyatā-siddheḥ
\|\|2\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** asyāpīti \| tair vyākhyātam
\| tatra *nanv* ity-ādy-ante utkarṣa-varṇanam eva hi stutir nāmeti hetur
adhyāhāryaḥ \| tava **vapuṣa** iti caturtha-caraṇād atrāpi taveti
yojanayā sādhitaṁs tava yad vapuṣaḥ kaścid apy avatāras tasyety arthaḥ
\| kīdṛśasyāpi tasya tatrāha---asyāpīti \| jagati sulabhatvena
prakāśitatvāt tatredantā-nirdeśaṁ prāptasyety arthaḥ \|
**mad-anugrahasye**ti madīya-sṛṣṭi-pālakatvād iti bhāvaḥ \| tad
etan-mate tu \| nanu, **bhūta-mayasye**ti
ta-varga-pañcama-dvayādi-bhāga-maya eva pāṭhaḥ, na tu
tat-pañcama-prathamādi-bhāga-mayaḥ, na tu vā
tat-prathama-pañcamādi-bhāga-mayaḥ, uttara-vyākhyāyāṁ tayor na tu tanvor
asparśāt tasmād yat tu prathama-vyākhyāyāṁ na tv iti vyākhyātaṁ, tat
khalu nu-kārasyaiva ta-kārārthatayā svīkārāj jñeyam \| **neśe mahi tv
avasitum** ity asmān nañ-āyojanayā vā atra na tu vitarkārtho jñeyaḥ \|

dvitīyārthe, nanu, niścayārtho jñeyaḥ \| nanv iti
ta-varga-pañcamāntara-pāṭhas tu ṭīkāyāṁ mūle ca prāya sarvatra dṛśyate,
tasmād athavety asya pāṭhāntara ity evārtho jñeyaḥ, **sākṣāt** taveti
svayaṁ bhagavatas tavety arthaḥ \| kevalasyety eva-kāra-vyākhyā
tat-tad-avatārān atītya virājamānasyety arthaḥ \| guṇātītasyeti, tatra
ca puruṣa-tri-devīvan na tu
traiguṇya-tat-tad-guṇa-paricchinnādhikārasyety arthaḥ \|
sva-sukhānubhūti-mātrasyāpi tat-tad-avatāritvaṁ mahimavattvaṁ ca,
etasyaivānandasyānyāni bhūtāni mātrānupajīvanti \[bṛ.ā.u. 4.3.32\] iti,
ko hy evānyād kaḥ prāṇyād yad eṣa ākāśa ānando na syāt \[tai.u.
2.7.1\]iti, parāsya śaktir vividhaiva śrūyate svābhāvikī
jñāna-bala-kriyā ca \[śve.u. 6.8\] iti śruti-prāmāṇyād gamyate \|

na ca "nirviśeṣatayā tad āvirbhāva-viśeṣasya\" brahmaṇa eva
durjñeyatādhikyam atra pratipādyate tathāpi bhūman mahimā-guṇasya te
\[bhā.pu. 10.14.6\] ity-ādy-uttara-vākya-dvaye sa-viśeṣasyaiva
tad-ādhikyaṁ vyākhyāsyate arthavaty atra virāḍ-rūpasyāpi
durjñeyatvollekhaḥ svayaṁ bhagavati tasmin parama-kaimutyaṁ
pratipādayati sma asminn eva pakṣe tanu-bhūtamayasyeti cit-sukha-pāṭhaḥ
\| saṅgacchate tanubhiḥ sūkṣmair ābrahma-stamba-paryantair vyāptatvād
iti hitad-vyākhyā \| pūrvasmin pakṣe tu tanu-sūkṣmam acintyaṁ yad-bhūtaṁ
śuddha-sattvātmakaṁ bhagavat-tattvaṁ tat-svarūpasyety arthaḥ \| asya
mahato bhūtasya \[bṛ.ā.u. 2.4.10\] iti śruteḥ \| lokanātho mahad bhūtam
iti sahasra-nāma-stotrāc ca niyantṛ-niyamya-bheda-rahitasyeti
virāḍ-rūpasya tvan-niyamyety uktatvāt, na tasya kaścit niyantā, na ca sa
kaścin niyamya iti vivakṣayā ukta-lakṣaṇasyeti abhra-vapur
ādi-viśeṣaṇair darśi tasyety arthaḥ\|

atha sva-vyākhyā \| nanu, mamaitādṛśaṁ svarūpam anūdya kiṁ stauṣīty
āśaṅkayā sa-sambhramaṁ tatra nijāsāmārthyam āha---asyāpīti \| asya
jagato yad deva-vapur ādhidaivika-rūpaṁ nārāyaṇākhyaṁ tava vapur adhunā
darśiteṣu caturbhuja-rūpeṣv ekam api vapus tasyāpīti yojyam \|
nārāyaṇo'ṅga nara-bhū-jalāyanāt \[bhā.pu. 10.14.14\] iti hi vakṣyate \|
**vapuṣo** viśeṣaṇāni **mad-anugrahasye**ty ādīni **sākṣāt**
**tavaive**ti pūrvavat **ātmanā** svayam eva kartrā **sukhānubhūtir**
yasya ananya-vedyānandasyety arthaḥ \| yad vā, asya tava yad deva-vapur
adhunādarśiteṣu caturbhujeṣv ekam api vapus tasyāpīti yojyam \| ara
mad-anugrahasyeti tad-darśanād eva hi tvan-mahimā jāta iti bhāvaḥ
\|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** pūrva-mahitvaṁ dṛṣṭvā vimūḍhas
tat-stutim upekṣamāṇa iva sa-sambhramam āha---asyāpīti \|\|2\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha yo yaj jānāti, sa tat
stotum arhati \| nājñātasya stavaḥ kartuṁ śakyata iti \| naumīti yad
uktaṁ tad asambhāvyam ity āśaṅkyāha---asyāpīti \| he **deva** !
sarva-vijigīṣā-para \| **asyāpi** vatsa-pāla-rūpasya, vapuṣaś
cid-eka-rasatvāj jātāv eka-vacanam, **mahi** mahimānam **avasituṁ**
jñātuṁ **ko'pi** brahmāpy ahaṁ **neśe** na samartho'smi, yataḥ sarva eva
caturbhujāḥ, sarva eva satya-jñānānantānanda-mātraika-rasa-mūrtayaḥ,
sarva eva mahad-ādibhiḥ sevyamānāḥ, atas tathāvidhasyāsyeti
**sākṣād**-dṛṣṭasya, sarva-nāmno buddhi-vṛttitvād idaṁ śabdaḥ khalu
vatsa-vatsapādi-paraḥ \| kīdṛśasya ? **mad-anugrahasya** mama
darpa-hāni-rūpo'nugraho yatra \| punaḥ kīdṛśasya ? **svecchāmayasya**,
svasya tava icchā tan-mayasya, tathā prakaṭitasya, ato **na tu
bhūtamayasya** \| tur evārthaḥ, avyayānām anekārthatvāt \| antareṇāpi
samādhi-niścalenāpi manasā sākṣād aparokṣasya **ātma-sukhānubhūter**
vigraha-rūpa-paramānandāvabodhasya tava tu śrī-kṛṣṇasya mahi avasituṁ
yan na īśe, tat **kim uta**, ātmā yatno dhṛtir buddhiḥ svābhāvo brahma
varṣma ca atra varṣma-paraḥ \| te'pi satya-jñānādi-rūpa-mūrtayaḥ ayaṁ
cātma-sukhānubhūtir iti tulyatvād aviśeṣe sākṣāc-chabdaḥ, vastutas tu
tad-icchāmayatvād aicchikyāḥ prakāśikākhyāyā māyāyā eva vilāsaḥ, ayaṁ tu
sākṣāt tathāvidhamāya iti viśeṣaḥ \|\|2\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, bho brahman ! tvaṁ
jagad-aiśvaryādhipatiḥ, ahaṁ tu vanya-gopāla-putraḥ \| tvaṁ purātanaḥ,
ahaṁ tu bālaḥ \| tvaṁ vedārtha-tātparya-vijñatvāt parama-vidvān
sadācāra-parāyaṇaḥ, ahaṁ tu vatsa-cārakatvāt jñāna-śūnyaḥ \|
smārtācāra-gandham apy ajānaṁs tiṣṭhan bhrāmyann api odana-kavalaṁ
bhuñjānaḥ \| tvaṁ māyī parama-sukhī sākṣāt parameśvara eva, ahaṁ tu
tvan-māyā-mohito mano-duḥkhena vanaṁ paryaṭaṁs tava stavaṁ kartuṁ
nārhāmīti vakroktim āśaṅkya satyam ajñānān mahāparādham akaravam iti
vyañjayann āha asyeti \|

he **deva** ! **asyāpi** bālya-ceṣṭāmayasya prakaṭita-maugdhasya tava
**vapuṣo mahi** mahimānam a**vasituṁ** jñātuṁ **neśe** na śaknomi, **kim
uta** kaiśora-līlasya prakaṭita-mahā-cāturyasya vapuṣaḥ\| vapuṣo'pi
mahi jñātuṁ neśe, kim uta **tava ātmano** manaso yā **sukhānubhūtis**
tasyā niratiśaya-svānanda-mayo'pi vatsa-cāraṇādinā yādṛśaṁ sukham
anubhavasi tasyety arthaḥ \| tathā tvat-sahacārāṇām api
manaḥ-sukhānubhūter mahi jñātuṁ neśe, kim uta **sākṣāt** **tavaiva**
**antareṇa** pratyāhṛtyāntarvaśīkṛtenāpi **manasā** kim utāsthireṇa \|
tathā ko brahmāpy ahaṁ neśe, kim utānye iti kaimutya-pañcakam
ajñānātiśaya-pratipādakaṁ mamāpi jñāna-sambhāvanāyāṁ na
śāstrābhyāsa-tapo-yogādikaṁ hetuḥ \| kintu kṛpā-kaṭākṣa-kaṇa eveti
bruvan vapur viśinaṣṭi mayy aparādhiny apy anugraho
mahaiśvarya-darśanottha-mohottara-kāla-darśana-dānād anumito yasya tasya
\| anugrahe hetuḥ \|

**svecchā-mayasya** svīyānāṁ prema-bhaktimatāṁ yathā yathā yā yā icchā
didṛkṣā-siseviṣādis tan-mayasya bhakta-vatsalatvāt
tat-tat-sampādakasyety arthaḥ \| ato mayy api bhakty-ābhāsavattvād
aparādhitve'py anugraha-leśa-prāpty-adhikāra iti bhāvaḥ \|

nanv icchānugrahau nara-vapur-dharmāv ity ata āha---na tu
**bhūta-mayasya** bhūta-mayaṁ hi vapur jaḍaṁ, na tu cin-mayam \| ata eva
brahma-saṁhitāyām uktam aṅgāni yasya sakalendriya-vṛttimantīty etac ca
sarvendriyavattvaṁ tad etasya govindasyāṅgānāṁ yathā-kālam anyān
avatārān praty eva, na tu sākṣāt taṁ prati sa tu sva-cakṣurbhyām eva
paśyati sva-śrotrābhyām eva śṛṇoti sva-manasaiva vicārayati, na tu
sva-pāṇibhyām api paśyatīty ādi vivecanīyam \|

athavā asyāpi deva-vapuṣo devākārasya adhunaiva tayā darśitasya
vāsudeva-mūter **mad-anugrahasya** catuḥ-ślokī bhāgavatopadeṣṭṛtvena
mayy anugrahavataḥ svīyasyāṁśinas tavecchā-sampādakasya
tvad-icchā-sampādakatve'pi na vayam iva bhautikā ity āha---na tu
bhūta-mayasya **mahi** mahimānaṁ ko brahmāpi sva-vyañjakān vedān
veda-phalaṁ śrī-bhāgavataṁ cādhyāpito'py ahaṁ jñātuṁ neśe kim uta sākṣāt
tavaiva nara-vapuṣaḥ sarvāṁśinaḥ svayaṁ bhagavataḥ katham-bhūtasya
ātmanaḥ ? svasya sukheṣu
dadhi-caurya-gopikā-stanya-pāna-vatsa-cāraṇa-bālya-cāpalyādy-uttheṣu
svāvatārāntarāsādhāraṇeṣu anubhūtir yasya tasya \|\|2\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, gopa-kumāre mayi
kim-aiśvarya yat sarvajñena jagat-prabhuṇā viriñcenāpi nūyeham itivat
tatra kaimutthaṁ darśayann āha---asyāpīti \| **deva** sarvārādhyaḥ !
asyedānīṁ tvayā prakaṭitasya ghanaśyāmādi-lakṣaṇasya **vapuṣo**
vāsudeva-vyūhasya **mahi** mahimānam **avasituṁ** boddhuṁ **ko'pi**
viriñco'py ahaṁ naiśosamartho nāsmi mat-sṛṣṭasyānyasya kā katheti bhāvaḥ
\| kīdṛśasya **mad-anugrahasya** sāparādhe'pi mayi vyetvasya vimoha ity
anugraho yasmāt tasya svecchā-mayasya sveṣāṁ bhaktānāṁ yā icchās
tan-mayasya tad-adhīnasya mamāpi mṛtyatvān mahaiśvaryaṁ mañju mahimānaṁ
draṣṭuṁ vāñchā-bhū-deva tat-pūrakasyety arthaḥ \|

nanu, māyayā tad-vapūḥ kenacit tava darśitaṁ syāt tatrāha na tu
**bhūta-mayasye**ti satya-jñānāntanandety ādy ukter
vijñānānanda-mayasyety arthaḥ \| **āntareṇa** niruddhenāpi manasā ced
evaṁ, tarhi **sākṣāt** tad-aṁśinas tavaiva gopa-kumārasya mahimānam
avasituṁ **neśe** iti **kim uta** vācyam ity arthaḥ \| tava kīdṛśasyety
āha---ātma-sukheti \| gopa-gopī-gavāvītam \[bhā.pu. 10.11.28\] ity-ādi
śravaṇāde gopādi-viśiṣṭasyātmanaḥ sukheṣu tava saha-krīḍodbhūteṣu tvad
asādhāraṇeṣv anubhūtir yasyeti tvat-svāṁśānāṁ mahimānaṁ voddhum asama
svayaṁ-rūpasya tava mahimā kathaṁ śakyo boddhum ity arthaḥ \|\|2\|\|

**\...**

**\|\| 10.14.3 \|\|**

**jñāne prayāsam udapāsya namanta eva**

**jīvanti san-mukharitāṁ bhavadīya-vārtām \|**

**sthāne sthitāḥ śruti-gatāṁ tanu-vāṅ-manobhir**

**ye prāyaśo'jita jito'py asi tais tri-lokyām \|\|**

**śrīdhara-svāmī (bhāvārtha-dīpikā) :** tarhy ajñāḥ kathaṁ saṁsāraṁ
tareyuḥ ? ata āha---jñāna iti \| **udapāsya** īṣad apy akṛtvā sadbhir
**mukharitāṁ** svata eva nityaṁ prakaṭitāṁ **bhavadīya-vārtāṁ**
sva-sva-**sthāna eva sthitās** tat-sannidhi-mātreṇa svata eva
**śrūti-gatāṁ** śravaṇaṁ prāptāṁ **tanu-vāṅ-manobhir namantaḥ**
sat-kurvanto **ye jīvanti** kevalaṁ yady api nānyat kurvanti, taiḥ
**prāyaśas tri-lokyām** anyair **ajito'pi** tvaṁ **jitaḥ** prāpto'sīti
\| kiṁ jñāna-śrameṇa ? ity arthaḥ \|\|3\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yadi jñātum aśakyaḥ,
*tarhi* tadā ṛte jñānān na muktiḥ iti śruter ajñānāṁ kadāpi
*saṁsāra*-virāmo na bhaved iti cet, ata āha---jñāna iti \|
**jñāna**-sādhane śama-damādau \| *ity artha* iti---tava kathaiva
mokṣadeti bhāvaḥ \|

jñāne tvadīya-svarūpaiśvarya-mahima-vicāre \| **sthāne** nivāsa
evāvyagratayā **sthitāḥ**, na tu tīrtha-yātrādi-kleśān kurvantaḥ \|
**tanv**-ādibhiḥ *sat-kurvantaḥ*\| tanvā sat-kāraḥ śravaṇe
samaye'ñjali-bandhādiḥ, vācānumodanādiḥ, manasā cāstikyādiḥ \|
**san-mukharitāṁ** santo'nṛtoktyādi-parihārārthaṁ prāyo mauna-śīlā api
mukharitā mukharīkṛtā yayā tām \|

yad vā, bhavadīyānāṁ śrī-vraja-rājādīnāṁ vārtām \| yad vā,
**bhavadīya-vārtāṁ** **jīvanti** upajīvanti tad-eka-jīvanatvena sadbhyaḥ
śrutvā śrāvayanti \| yad vā, tanv-ādibhis tat-tac-ceṣṭayājita aprāpya
sva-prakāśenendriyādy-agocaratvāt \| yad vā, tanv-ādibhiḥ kṛtvā tair
**api jito'si** tat-tad-vṛtau sadā sphurasīty arthaḥ \| yad vā,
tanv-ādibhir eva sākṣāt-prāpto bhavasi \| tatra tanvā prāptiḥ
sva-hastādinā śrī-pādābjādi-sparśādiḥ, vācāhvānādinā samāgamanādiḥ,
manasā ca saṅkalpenaiva darśanādiḥ \| yad vā, tanv-ādibhiḥ saha
**jitas** tava tanv-ādīny api tair vaśīkṛtāni \| tatra tanor vaśīkaraṇaṁ
tad-bhakta-pārśve sadāvasthity-ādiḥ, vācas tad-guṇa-kathanādiḥ, manasaś
ca tac-cintanādir iti toṣiṇyām \|\|3\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** tasmāt sādhanāntare śramaṁ hitvā
jijñāsunā bhaktir evānusartavyety āha---jñāna iti \| **jñāne**
jñāna-viṣaye **prayāsaṁ** śramādy-anuṣṭhānaṁ hitvā **bhavadīyānāṁ**
viṣṇu-bhaktānāṁ **vārtāṁ** kathāṁ **namantaḥ** śravaṇādibhir ādiryamāṇā
**eva jīvanti** \| nānyat kurvanti **santo mukharitā** yayā vācaṁ-yamā
api santaḥ kathā-saundaryād vācālatāṁ bhajantīty arthaḥ \| **sthāna**
eva **sthitāḥ**, na tu tīrtha-viśeṣe \| **śrutiḥ** karṇa-vedaś ca
**prāyaśa** iti saṁśaya-vacanaṁ mukti-viśeṣārtham \| yadyapi tam anyair
**ajitaḥ**, tathāpi kathā-rūpa-marma-jñānād bhaktair **jite**
vaśīkṛto'**si** jñāto'sīty arthaḥ \|\|3\|\| \[mu.pha. 6.9\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** jñāna-yogenaiva
yan-mahimā jñātuṁ śakyate, sa te nāsti \| kathaṁ jñātavya iti cet, mama
brahmaṇo bhavān eva jñānopadeṣṭā, tenāpi kim api nābhūt, ato jñānaṁ
tan-mahima-jñāna-kāraṇaṁ na bhavatīty āha---jñāne prayāsam ity-ādi \|
**sthāne** tvayi **sthitāḥ**, tvayi bhāvaṁ kurvanta ity arthaḥ, sthānād
bhrasṭāḥ patanty adhaḥ \[bhā.pu. 11.5.3\] ity uktatvāt \|
**tanu-vāṅ-manobhiḥ** tanvā praṇāmādinā pūjādinā vā, vācā utkīrtanādinā,
manasā smaraṇādinā **namantaḥ** sat-kurvantaḥ santo **ye jīvanti**,
**tais tri-lokyāṁ** tvam **ajito'pi jito**'sīti \| **sadbhir
mukharitāṁ** sākṣād vā bhāgavatādi-śāstra-dvārā vā, kintu **jñāne
prayāsam udapāsya** tyaktvā īṣad apy akṛtveti svāminaḥ \|\|3\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ato yathā kathañcit tava
bhajanena tvaṁ vaśīkriyasa ity āha---jñāna iti\| tvat-tattva-vedane
"ut" uccair apāsya, tanv-ādibhir **namantaḥ** sat-kurvantaḥ\| tatra
tanvā sat-kāraḥ śravaṇe samaye'ñjali-bandhanādiḥ, vācānumodanādiḥ,
manasā cāstikyādiḥ \| **san-mukharitāṁ**
santo'nṛtokti-sarvendriya-kṣobha-parihārādy-arthaṁ prāyo mauna-śīlā api
mukharitā mukharīkṛtā yayā tāṁ **bhavadīyāṁ** bhavadīyānāṁ **vārtām** \|
paraṁ tair vyañjitam \|

yad vā, vārtāṁ **jīvanti** upajīvanti jīvikārtham eva sadbhyaḥ
śṛṇvantīty arthaḥ \| he tanv-ādibhis tat-tac-ceṣṭay**ājita** ! aprāpya !
sva-prakāśatvenendriyādy-agocaratvāt \| yad vā, tanv-ādibhiḥ kṛtvā tair
api jito'si vaśīkṛto bhavasi, tat-tad-vṛtau sadā parisphurasīty arthaḥ
\| yad vā, tanv-ādibhir eva sākṣād eva prāpto bhavasi \| tatra tanvā
prāptir hastādinā śrī-pādābjādi-sparśanādinā, samanubhavādir
vācāhvānādinā samāgamanādiḥ, manasā ca saṅkalpenaiva sandarśanādiḥ \|
yad vā, sahārthe tṛtīyā tanv-ādibhiḥ sahito **jitas** tava tanv-ādīny
api tair vaśīkṛtānīty arthaḥ \| tatra tava tanvor vaśīkaraṇaṁ
tad-bhakta-pārśve sadāvasthity-ādiḥ, vācas tad-guṇa-kathanādi, manasaś
ca tac-cintanādi \| anyat samānam \|\|3\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ata eva bhaktās
tad-anveṣaṇa-śramaṁ parityajya bhakti-viśeṣa-rūpatayā
tvadīya-rūpa-guṇa-līlā-vārtām eva śṛṇvanti, tena vaśīkurvanti ca tādṛśam
apīty āha---jñāna iti \| **jñāne** tvadīya-svarūpaiśvarya-mahima-vicāre,
**sthāne** satāṁ nivāsa evāvyagratayā **sthitā**, na tu
tīrtha-yātrādi-kleśān sahantaḥ \| tanv-ādibhir **namantaḥ**
sat-kurvantaḥ\| tatra tanvā sat-kāraḥ śravaṇe samaye'ñjali-bandhanādiḥ,
vācānumodanādiḥ, manasā cāstikyādiḥ \| **san-mukharitāṁ**
santo'nṛtokti-sarvendriya-kṣobha-parihārādy-arthaṁ prāyo mauna-śīlā api
mukharitā mukharīkṛtā yayā tām \| vāhitāgny-ādiṣu \[pā. 2.2.37\] iti
niṣṭhāyāḥ para-nipāto'pi bhavadīyāṁ bhavadīyānāṁ śrīmad-vraja-rājādīnāṁ
vā vārtām \| anyat taiḥ \|

yad vā, **bhavadīya-vārtāṁ jīvanti** upajīvanti tad-eka-jīvanatvena
sadbhyaḥ śrutvā svādayantīty arthaḥ \| he **tanv**-ādibhis
tat-tac-ceṣṭay**ājita** ! aprāpya ! sva-prakāśatvenendriyādy-agocaratvāt
\| yad vā, tanv-ādibhiḥ kṛtvā tair **api jito'si** vaśīkṛto'si
tat-tad-vṛtau sadā parisphurasīty arthaḥ \| yad vā, tanv-ādibhir eva
sākṣāt-prāpto bhavasi \| atra tanvā prāptiḥ hastādinā
śrī-pādābjādi-sparśanādiḥ, vācāhvānādinā samāgamanādiḥ, manasā ca
saṅkalpenaiva darśanādiḥ \| yad vā, sahārthe tṛtīyā tanv-ādibhiḥ sahito
**jitas** tava tanv-ādīny api tair vaśīkṛtānīty arthaḥ \| tatra tanor
vaśīkaraṇaṁ tad-bhakta-pārśve sadāvasthity-ādiḥ, vācas
tad-guṇa-kathanādiḥ, manasaś ca tac-cintanādiḥ \| anyat samānam
\|\|3\|\|

**---------------------------------------------------------------------------------------------------------------------**

**jīva-gosvāmī (bhakti-sandarbhaḥ (37) :** bhakti-mārge tu śramo na syāt
\| tad-vaśīkāritā-rūpaṁ phalaṁ cāpūrvam ity āha---jñāne prayāsam ity-ādi
\|udapāsya iṣad apy akṛtvā **sthāne** nivāsa eva **sthitā** api yad
ṛcchayā saṅgataiḥ sadbhir **mukharitāṁ** svata eva nityaṁ prakaṭitāṁ
**bhavadīya-vārtāṁ** tat svata eva **śruti-gatāṁ** śravaṇaṁ prāptāṁ
**tanu-vāṅ-manobhir** **namantaḥ** sannidhi-mātreṇa kurvanto **ye
jīvanti** kevalaṁ yadyapi nānyat kurvanti taiḥ **prāyaśas**
**tri-lokyām** anyair **ajito'pi** tvaṁ **jito'si** vaśīkṛto'si \| ata
evoktaṁ śrī-nṛsiṁha-purāṇe---

> patreṣu puṣpeṣu phaleṣu toyeṣv
>
> akrīta-labhyeṣu sadaiva satsu \|
>
> bhaktyā sulabhye puruṣe purāṇe
>
> muktau kim-arthaṁ kriyate prayatnaḥ \|\| iti \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** yasmād evaṁ tasmāj **jñāna** iti
\|\|3\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** na tu bho brahman !
jñāna-yogenaiva mahi jñātuṁ śakyate, sa te nāsti \| kathaṁ jñātavyo
bhavatā ? iti cet, mama tu jñānopadeṣṭā śrī-nārāyaṇa eva, tathāpi tava
mahimā na jñātaḥ \| ato bhavad-anugrahaṁ vinā jñāna-yoge'pi tat tava
tattva-jñāna-kāraṇaṁ na bhavatīty āha---jñāne prayāsam ity-ādi \|
**sthāne** tvayi **sthitā** tvayi bhāvaṁ kurvanta ity arthaḥ, sthānād
bhrasṭāḥ patanty adhaḥ \[bhā.pu. 11.5.3\] ity ukteḥ \| jñāne **prayāsam
udapāsya** utkarṣeṇa tyaktvā samyak tyaktvety arthaḥ \| **tanu
vāṅ-manobhiḥ**---tanvā praṇāmādinā, vācā kīrtanena, manasā smaraṇādinā
**bhavadīya-vārtā** bhavati, taṁ deśam eva praṇamed iti \| tan neti
tṛtīyā-vibhakter vyañjakatā \| athavā, tanu-vāṅ-manobhir **jito'sīty**
anvayaḥ \| vārtāṁ kīdṛśīṁ ? sadbhir **mukharitāṁ śruti-gatām** iti
śravaṇa-patha-prāpta-mātra eva tad-arthādy-avadhāraṇam apy anavekṣyety
arthaḥ \|\|3\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, tarhi tam eva
viditvātimṛtyum eti \[śve.u. 3.8\] iti śruter ajñānāl lokāḥ kathaṁ
saṁsāraṁ tareyuḥ ? tatrāha---jñāna iti \| **udapāsya** īṣad apy akṛtvā
**san-mukharitāṁ** santo mauna-śālino'pi sva-mādhuryeṇa mukharitā
mukharīkṛtā yayā tāṁ **bhavadīyāṁ** bhavadīyānāṁ vā **vārtāṁ**
**sthāne** satāṁ nivāsa eva **sthitāḥ**, na tu tīrthāny apy aṭantaḥ
santaḥ, **śruti-gatāṁ** tat-sannidhi-mātreṇa svata eva śruti-gatāṁ
śravaṇa-prāptāṁ **tanu-vāṅ-manobhir** ārambha-parisamāptyor
**namantaḥ**, tatra tanvā pāṇibhyāṁ saha śīrṣṇā bhūmi-sparśena, vācā
kṛṣṇa-kathāyai tad-āsvādakebhyaḥ vaiṣṇavebhyaś ca nama iti vacanena
manasā śrutāyāḥ kathāyāḥ avadhārikayā buddhyā praṇamanto ye **jīvanti**,
kevalaṁ yadyapi nānyat kurvanti, tad api taiḥ **prāyaśas**
**tri-lokyām** anyair **ajito**'pi tvaṁ **jito'pi** vaśīkṛto'pi bhavasi
\| jñānāl labdha-muktibhis tu na vaśīkṛto bhavasy ataḥ saṁsāra-taraṇaṁ
kathā-śrotṝṇāṁ kiṁ citram iti bhāvaḥ \| atas tvat-kathaika-deśa-jñānam
eva tvaj-jñānaṁ tena saṁsāram api tarantīti śruty-artho jñeya iti bhāvaḥ
\|\|3\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, tvam api cen
mahimānaṁ na jānāsi, tarhy ajñāḥ kathaṁ saṁsāraṁ tareyuḥ? śrutis tu
jñānād eva tat-taraṇam āha---jñātvā devaṁ sarva-pāśāpahāniḥ \[śve.u.
1.11\]ity-ādiketi cet, tatrāha---ananta-svarūpa-guṇa-vibhūtes tava
svarūpādi-viṣayake kṛtsne **jñāne ye prayāsaṁ** śramam **udapāsya**
parityajya santo maunino'pi **mukharitā** yayā tāṁ **bhavadīyāṁ vārtāṁ**
tanv-ādibhir **namanta** eva kevalaṁ **jīvanti** nānyat kiñcit
kurvantīty arthaḥ \| sthāne sva-nivāsa eva sthitā, na tu tīrthāni
paryaṭantaḥ, **śruti-gatāṁ** tat-sandhi-mātreṇa svata eva
śrotra-prāptāṁ, he **ajita** ! **tri-lokyām** ajito'pi tvaṁ tais
tvad-vārtā-śraddhālubhiḥ prāyaśo bāhulyena **jito'si** vaśīkṛto'sīti
tvad-vārtayaiva vijñātayā saṁsārato nistārāt kiṁ kṛtsna-viṣayakena
jñānena tasyāśakyatvāc ca \|\|3\|\|

**\...**

**\|\| 10.14.4 \|\|**

**śreyaḥ-sṛtiṁ bhaktim udasya te vibho**

**kliśyanti ye kevala-bodha-labdhaye \|**

**teṣām asau kleśala eva śiṣyate**

**nānyad yathā sthūla-tuṣāvaghātinām \|\|**

**śrīdhara-svāmī (bhāvārtha-dīpikā) : bhaktiṁ** vinā jñānaṁ tu naiva
sidhyed ity āha---**śreyaḥ-srutim** iti \| **śreyasām**
abhyudayāpavarga-lakṣaṇānāṁ **srutiḥ** sravaṇaṁ yasyāḥ, sarasa iva
nirjharāṇām \| tāṁ **te** tava **bhaktim udasya** tyaktvā \| śreyasāṁ
mārga-bhūtām iti vā \| **teṣāṁ kleśalaḥ** kleśa eva ava**śiṣyate** \|
ayaṁ bhāvaḥ---**yathā** alpa-pramāṇaṁ dhānyaṁ parityajyān
antaḥ-kaṇa-hīnān **sthūlān**-dhānyābhāsāṁs **tuṣān** vā **avaghnanti,**
teṣāṁ na kiñcit phalam \| evaṁ bhaktiṁ tucchīkṛtya ye kevala-bodhāya
prayatante, teṣām apīti \|\|4\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** bhaktir eva jñāna-hetuur
ity āha---**kevala-bodha-labdhaye** iti \| jīvopādhi-tyāgena kevalasya
śuddha-cid-ānanda-ghanasya tava jñānāya \| *ayaṁ bhāva* iti \|
taṇḍula-prāptaye dhānyam iva mukty-avāptaye bhaktir evādartavyeti bhāvaḥ
\|

> bhaktyā mām abhijānāti yāvān yaś cāsmi tattvataḥ \|
>
> tato māṁ tattvato jñātvā viśate tad-anantaram \|\| \[gītā 18.55\]
> ity-ādinokteḥ \|

bhaktyāham ekayā grāhyaḥ \[bhā.pu. 11.14.11\] ity-ādinoktyā ca \|
tapa-ādi-pūrtes tat-phalasya jñānasya ca bhakty-adhīnatayā teṣāṁ kleśa
eveti tattvam \|\|4\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** atha pañcabhir jñāna-yogād bhaktim
utkarṣayan tatraikena bhaktiṁ vinā ātma-sākṣātkāro na bhavatīty
āha---śreyaḥ-sṛitim iti \| **śreyaḥ-sṛtiṁ** mukti-mārgam **udasya**
tyaktvā **kliśyanti** \| śama-damādīn anutiṣṭhantaḥ śrāmyanti \|
**kevala-bodho** brahma-jñānam \| **kleśalaḥ** śrama **eva śiṣyate,** na
tu jñānaṁ svārthe lac-pratyayaḥ \| mat-tra-svīyānām api svārthikatvaṁ
bhū-drumādivat \|\|4\|\| \[mu.pha. 6.7\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tarhi jñānaṁ kiṁ
svataḥ śreyaḥ-sādhanaṁ na bhavati ? atha kim, na bhavaty eveti jñāpayann
āha---śreyaḥ-sṛtim ity-ādi \| he **vibho** ! **tava bhaktim udasya** ye
**kevalaṁ bodha-labhdaye kliśyanti**, **teṣāṁ kleśalaḥ** kleśa **eva
śiṣyate**'vaśiṣṭo bhavati, karma-kartari prayogaḥ \| bhaktiṁ kīdṛśīṁ ?
**śreyaḥ-sṛtiṁ** śreyasaḥ saraṇim \| jñānaṁ tu na tathā \| kevalaṁ
bodhaḥ khalu mokṣaṁ janayaty eva, kathaṁ kleśaḥ ? iti nāśaṅkanīyam,
tasyāpi kleśatvaṁ, bhakti-śūnyatvāt \| tathā dṛṣṭāntaḥ---**yathā**
**sthūla-tuṣāvaghātināṁ** kleśa eva phalaṁ, nānyat kim api \| kathaṁ
bhaktyā mokṣo'pi bhavati ? tathā ca---akāmaḥ sarva-kāmo vā mokṣa-kāma
udāra-dhīḥ \| tīvreṇa bhakti-yogena \[bhā.pu. 2.3.10\] ity-ādi bhakteḥ
kāma-dvayatvāt, ato bhaktir eva kāryā \|\|4\|\|

**---------------------------------------------------------------------------------------------------------------------**

**sanātana-gosvāmī (dig-darṣinī):** \[ha.bha.vi. 11.608\] bhaktiṁ vinā
tu jñānaṁ naiva sidhyet, atha ca kevalaṁ duḥkham eva syād ity
āha---śreya iti \| **śreyasām** abhyudayāpavarga-lakṣaṇānāṁ **sṛtiḥ**
sravaṇaṁ yasyāḥ sarasa iva nirjharāṇām \| tāṁ **te** tava **bhaktim
udasya** tyaktvā \| śreyasāṁ mārga-bhūtām iti vā \| **teṣāṁ kleśalaḥ**
kleśa **eva śiṣyate** \| ayaṁ bhāvaḥ---**yathā** svalpa-pramāṇa-dhānyaṁ
parityajyāntaḥ-kaṇa-hīnān **sthūla**-dhānyābhāsāṁs **tuṣān**
ye'**vaghnanti**, teṣāṁ na kiñcit phalam, evaṁ **bhaktiṁ** tucchīkṛtya
**kevala-bodhāya** ye prayatante, teṣām apīti \|\|4\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ yathā-kathañcid
bhajanenāpi parama-phalam uktam \| samagrāyāś ca bhakter māhātmyaṁ kena
varṇyatāṁ ? tathāpy
etādṛśa-bhakti-parityāgenātma-tattva-jñānārtha-yatna-parā mahā-duḥkhina
evety āha---śreya iti \| **śreyasāṁ** sarveṣām **eva sṛtim** ity
avāntara-phalatvena svata evātma-jñānam api bhavitaiva sūcitam \|
tathā-bhūtām api **udasyo**ccair avahelayā dūre kṣiptvātyantam
anādṛtyety arthaḥ \| **kliśyanti** yama-niyamādibhiḥ \| śramaṁ kurvanti,
**kevalasya** śuddhātma-tattvasya **bodha-labdhaye** \| yad vā,
kathañcid api bhakty-amiśritasya bodhasyātma-tattva-jñānasya labdhaye \|
eva-kāreṇa svargādikaṁ citta-śuddhy-ādikaṁ ca phalaṁ nirastam \|

nanu, yogābhyāsādi-śrameṇa pratiṣṭhāyā dhanasya vāvaśyaṁ lābho bhavitā ?
tatrāha---**nānyad** iti \| anyat kiñcid api na syāt \| tatropayukto
dṛṣṭānto, **yathā** **sthūla-tuṣāvaghātena** lokair mūrkha ity
upahasyate, tuṣā buṣāṇi teṣām apy aticūrṇitānāṁ nāśaḥ
kevala-hastādi-vedanaiva syāt tadvad ity arthaḥ \| **vibho** ! he prabho
! ity avaśya-bhajanīyatoktā \| atas **teṣāṁ** naraka-pāto'pi syād iti
bhāvaḥ \| tathā caikādaśa-skandhe---

> ya eṣāṁ puruṣaṁ sākṣād ātma-prabhavam īśvaram \|
>
> na bhajanty avajānanti sthānād bhraṣṭāḥ patanty adhaḥ \|\| \[bhā.pu.
> 11.5.3\] iti \|\|4 \|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanu, tad-vidhāṁ bhaktiṁ
tyaktvā man-mahima-paryavasāna-darśanāya tad-ucita-śravaṇa-mananādibhiḥ
kañcij jñānābhyāsino'pi dṛśyante ? tatrāha---śreya iti \| **śreyasāṁ**
sarveṣām **eva sṛtim** ity avāntara-phalatvena svata eva jñānam api
bhavitaiveti sūcitam \| tathā-bhūtām api madhura-rūpādi-vārtā-mayīṁ
**bhaktim** **udasyo**ccair avahelayā dūre kṣiptvātyantam anādṛtyety
arthaḥ \| kevalasya tad-vidha-bhakti-śūnyatayā
sva-vijñatā-mātra-tātparyasya **bodhasya labdhaye kliśyanti**,
tad-ucita-śravaṇa-mananādy-artham itas tato gamanādibhir
yama-niyamādibhiś ca śramaṁ kurvanti, **teṣāṁ** **kleśala eva śiṣyate**,
teṣu tavānugrahānudayād iti bhāvaḥ \| eva-kāreṇa citta-śuddhy-ādikaṁ
phalaṁ ca nirastam \|

nanu, yogābhyāsādi-śrameṇa siddhi-lābhas tu bhavitā?
tatrāha---**nānyad** iti \| sarveṣām api siddhīnāṁ mūlaṁ
tac-caraṇārcanaṁ \[bhā.pu. 11.15.35\] iti nyāyena \| ata eva vakṣyate
svayaṁ śrī-bhagavatā---

> yasyāṁ na me pāvanam aṅga karma
>
> sthiti-udbhava-prāṇa-nirodham asya \|
>
> līlāvatārepsita-janma vā syād
>
> vandhyāṁ giraṁ tāṁ bibhṛyān na dhīraḥ \|\| \[bhā.pu. 11.11.20\]

iti tatropayukto dṛṣṭāntaḥ---**yathā** **sthūla-tuṣāvaghātino** lokair
mūrkhā ity upahasyante, tuṣā buṣāṇi teṣam apy aticūrṇitānāṃ nāśaḥ
kevalaṁ hastādi-vedanaiva ca syāt tadvad ity arthaḥ \| **vibho** ! he
prabho ! ity avaśya-bhajanīyatoktā \|\|4\|\|

**---------------------------------------------------------------------------------------------------------------------**

**jīva-gosvāmī (bhakti-sandarbhaḥ (37) :** vastutas tu---śreyaḥ-sṛtim
iti \| ṭīkā ca---**bhaktiṁ** vinā naiva jñānaṁ sidhyatīty āha **śreya**
iti \| **śreyasām** abhyudayāpavarga-lakṣaṇānāṁ sṛtir yasyāḥ sarasa iva
nirjharāṇāṁ tāṁ **te** tava bhaktim **udasya** tyaktvā **teṣāṁ**
**kleśala evāvaśiṣyate** \| ayaṁ bhāvaḥ \| yathālpa-pramāṇaṁ dhānyaṁ
parityajyāntaḥ-kaṇa-hīnān **sthūla**-dhānyābhāsān **ye'vaghnanti**,
teṣāṁ na kiñcit phalam \| evaṁ bhaktiṁ tucchīkṛtya ye **kevala-bodhāya**
prayatante teṣām api \| ity eṣā \|

atra **vibho** itivat kevala-śuddha ity api sambodhanam \| asau
dṛśyamānaḥ kleśalaḥ sannyāsādīny eveti ca jñeyam \| śrī-gītāsu ca
śrī-bhagavān uvāca, amānitvam adambhitvaṁ \[gītā 13.7\] ity-ādikaṁ
jñāna-yoga-mārgam upakramya, madhye, tattva-jñānārtha-darśanaṁ \[gītā
13.11\] iti samāpyāha---etaj jñānam iti proktam ajñānaṁ yad ato'nyathā
\[gītā 13.11\] iti \| tato bhakti-yogaṁ vinā jñānaṁ na bhavatīty arthaḥ
\| tato'nte'py uktaṁ---mad-bhakta etad vijñāya mad-bhāvāyopapadyate
\[gītā 13.18\] iti \| anyatra ca---

> aśraddadhānāḥ puruṣā dharmasyāsya parantapa \|
>
> aprāpya māṁ nivartante mṛtyu-saṁsāra-vartmani \|\| \[gītā 9.3\] iti \|

asya, satataṁ kīrtayanto māṁ \[gītā 9.14\] ity-ādi-pūrvokta-lakṣaṇasyety
arthaḥ \| ata evāsphuṭa-bhaktīnāṁ mudgalādīnām api kṛtacarī
sādhana-bhaktir anusandheyā \|\|4\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanu, kecid bhaktim api parityajya
jñāne prayatamānā dṛśyante ? tatrāha---śreyaḥ-sṛtim iti \|\|4\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, tarhi kiṁ jñānaṁ
svataḥ-sādhanaṁ na bhavati ? atha kim, na bhavaty evety
āha---śreyaḥ-sṛtim ity-ādi \| he **vibho** ! **te** tava **bhaktim**
**udasya kevala-bodha-labdhaye ye kliśyanti**, **teṣāṁ** **kleśalaḥ**
kleśa eva **śiṣyate**v, avaśiṣṭo bhavati \| śyāmāditvāt svārthe
la-pratyayaḥ \| **nānyat** kaivalyādi---bhakti-sanāthenaiva jñānena
kaivalyaṁ janyata iti niyamāt \| bhaktiṁ kīdṛśīṁ ? **śreyaḥ-sṛtiṁ**
śreyasaḥ saraṇim \| jñānaṁ tu na tathā \| tatra dṛṣṭāntaḥ---**yathā
sthūla-tuṣāvaghātināṁ** sthūla-tuṣāvaghāte hi kleśa eva kevalam \|
pareṣām api karṇa-kāṭavam \|\|4\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śravaṇa-kīrtanādinām
ekatarayāpi bhaktyā kṛtārthī-bhavanti \| yad uktaṁ nṛsiṁha-purāṇe---

> patreṣu puṣpeṣu phaleṣu toyeṣv
>
> akrīta-labhyeṣu sadaiva satsu \|
>
> bhaktyā sulabhye puruṣe purāṇe
>
> muktyai kim arthaṁ kriyate prayatnaḥ \|\| iti \|

tad api **ye** tāṁ parihāya jñāne prayāsavantas teṣāṁ duḥkham eva
phalatīty āha---śreyasābhyudayāpavarga-lakṣaṇānāṁ sṛtiḥ saraṇaṁ yasyāḥ
sarasa iva nirjharāṇāṁ tāṁ tava bhaktim udasyeti śrī-svāmi-caraṇānāṁ
vyākhyā \| śreyāṁsi jñāna-karmādi-nānā-sādhana-sādhyāni phalāni yayaiva
syus tāṁ **bhaktiṁ** tyaktvety arthaḥ \| **teṣām** asau **bodhaḥ
kleśalaḥ** kleśaṁ lāti dadātīti saḥ \| **śiṣyate** paryavasito bhavati
\| tatra dṛṣṭāntaḥ---**sthūla-tuṣāvaghātinām** alpa-pramāṇaṁ taṇḍulaṁ
parityajya yatas tataḥ pariśramyānīya parvata-pramāṇaṁ
sthūla-tuṣa-puñjaṁ sañcintya
tasyāntaḥ-karaṇa-hīna-dhānyābhāsasyāvaghātaṁ kurvatāṁ janānāṁ **yathā**
sa sthūla-tuṣaḥ kleśalaḥ **kevalaṁ** hastādi-vedanā-mātra-phala-pradaḥ
\|\|4 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sukarāṁ **bhaktim**
ananuṣṭhāya kṛtsna-jñāne prayatamānānāṁ kleśe bhavatīty
āha---**śreyasām** abhudayāpavarga-lakṣaṇānāṁ **śrutiḥ** prasravo yasyāḥ
nirjharāṇām ivākṣayat sarasaḥ tāṁ **te** bhakti tvad vārtāśravaṇādikām
**udasya ye kevala-bodha-labdhaye kliśyanti teṣām asau bodhaḥ kleśalaḥ
sann eva śiśyate** kleśaṁ lāti dadātīti saḥ **yathā**lpa-pramāṇaṁ
taṇḍulacayaṁ vihāya **tuṣa**-rāśim **avaghnatāṁ** sa tadrāśiḥ kleśalas
tadvat \|\|4\|\|

**\...**

**\|\| 10.14.5 \|\|**

**pureha bhūman bahavo'pi yoginas**

**tvad-arpitehā nija-karma-labdhayā \|**

**vibudhya bhaktyaiva kathopanītayā**

**prapedire'ñjo'cyuta te gatiṁ parām \|\|**

**śrīdhara-svāmī (bhāvārtha-dīpikā) :** bhaktyaiva jñānaṁ nānyathety
atra sad-ācāraṁ pramāṇayati---pureheti \| he **bhūmann** ! aparicchinna
! **iha** loke **pūrvaṁ yogino'pi** santo yogair jñānam aprāpya paścāt
**tvad-arpitehās** tvayy arpitā laukiky apīhā **ceṣṭā** yais te
**nija-karma-labdhayā**, tvad-arpitair nijaiḥ karmabhir labdhayā \|
tvayy arpitā īhā nijāni karmāṇi ca tair labdhayety ekaṁ padaṁ vā\|
**kathopanītayā** kathayā tvat-samīpaṁ prāpitayā **bhaktyaiva vibudhya**
viśva-vyāpakaṁ ātmānaṁ jñātvā **añjaḥ** sukhenaiva **te parāṁ gatiṁ**
prāptāḥ \|\|5\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ity atra asmin sthale \|
pṛthak pṛthak-samāse śramād āha---eka-padaṁ veti \| parāṁ gatiṁ
jīvan-mukti-rūpāṁ parāṁ bhaktiṁ veti \|\|5\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** ukte'rthe sadācāraṁ
pramāṇayati---**purā** iti \| he **bhūman** vyāpin ! **yogino**'pi ity
**api**-śabdād yogena vilambitāṁ siddhim ālokya bhakti-śritā ity uktam
\| **tvad-arpitā** iti viśeṣaṇa-trayeṇa tat tu vāṅ-manobhir ity etad
vivṛtam \| tatra **īhā** manaś ceti manaso vyāpāra uktaḥ \|
**nija-karme**ti kāyasya \| **kathā** iti vācaḥ \| **upanītā**
nikaṭīkṛtā bhaktyaiva na sādhanāntareṇa \| **vibudhya** brahmāsmīti
niścayena jñātvā \| **añjaḥ** sukhena **parāṁ gatiṁ** yataḥ parāṁ gamyaṁ
nāsti \| **te** **acyutasya** gatim acyuta-sthānam \|\|5\|\| \[mu.pha.
6.10\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** bhakti-janitaṁ jñānaṁ
hi jñānam \| tasyopāsyopāsakatva-jñāna-rūpaṁ, tenaiva niḥśreyasāv āptir
iti darśayati---purety-ādi \| he **bhūman** śrī-kṛṣṇa ! **iha**
niḥśreyasa-lipsayā **yoginaś** ciraṁ yogābhyāse kṛta-pariśramāḥ,
nitya-yoge in, yogair akṛtārthāḥ santaḥ paścāt tvayy **arpitānīhānīhā**
ceṣṭā-mātraṁ deha-mātrāṇi nija-karmāṇi śubhāśubha-karmāṇi ca tair
**labdhayā bhaktyaiva vibudhya** upāsyatvena tvāṁ buddhvā **añjaḥ**
sukhena **te parāṁ gatiṁ** caraṇāravinda-lakṣaṇaṁ paramaṁ padaṁ
**prapedire** \| gatiś caraṇam \| gamyate'neneti, karaṇa-bodhikoktiḥ \|
**kathopanītayā** kathā tava guṇānāṁ gānaṁ śravaṇaṁ vā tayopanītayā,
ataḥ kevalena yogena na bhavantīti bhāvaḥ \|\|5\|\|

**---------------------------------------------------------------------------------------------------------------------**

**sanātana-gosvāmī (dig-darṣinī):** \[ha.bha.vi. 11.588\] bhaktyaiva
vaikuṇṭha-prāptir nānyathety atra sad-ācāraṁ pramāṇayati---pureti \|
**bhūman** ! he aparicchinna-māhātmya ! **iha** loke **pūrvaṁ
yogino'pi** santo yogair jñānam aprāpya paścāt **tvad-arpitehāḥ**, tvayy
arpitā laukiky **apīhā** ceṣṭā yais te, **nija-karma-labdhayā**,
tvad-arpitair nijaiḥ karmabhir dharma-lakṣaṇair labdhayā \| arpitā
laukiky api īhā ca nija-karmāṇi ca tair labdhayety ekaṁ vā padam \|
**kathopanītayā** kathayā tvat-samīpaṁ prāpitayā \|

yad vā, kathayā upasthāpitayā kathā-pradhānayety arthaḥ \| yad vā,
kathā-pravartitayety arthaḥ \| **bhaktyaiva vibudhya** tattvaṁ jñātvā
**añjaḥ** sukhenaiva **te parāṁ** paramāṁ gamyata iti **gatiṁ**
gamya-padaṁ prāptāḥ \|\|5\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** śreyaḥ sṛtitvaṁ ca na
kevalaṁ vāṅ-mātreṇa, kintu pūrvaṁ bahuśo'nubhūtam evāstīty āha---pureti
\| he **bhūman** ! he aparicchinna-māhātmyeti tvad-bhakter etad-yuktam
eveti bhāvaḥ \| **yogino** muktā api **te** tava **kathopanītayā**
**tvat**-**kathā**-śravaṇa-kīrtanādi-rūpayety arthaḥ \| tatra sādhanam
āha---tvad iti \|

yad vā, nanu, tathāpi parama-gati-prāpikā bhaktir durghaṭā ?
tatrāha---katheti \| tval-līlā-kathanenopanītayā saṁskṛtayā \|

yad vā, te kathayā kīrtyopanītayā tvan-māhātmyena pravṛttitayety arthaḥ
\| **parām** utkṛṣṭām \| he **acyuteti** \| yatas tava bhaktyā kathañcid
apīṣṭa-siddheś cyutir nāsty eveti bhāvaḥ \| athavā, **bhaktyaiva**
yoginas tvat-saṅginaḥ santas te tava **parām** utkṛṣṭāṁ **gatiṁ** padaṁ
śrī-vaikuṇṭha-lokādi-lakṣaṇaṁ prema-lakṣaṇaṁ vā gatiṁ **vibudhya**
parama-phalatvenāvadhārya tām eva prāptāḥ \| anyat samānam \|\|5\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** śreyaḥ-sṛtitvaṁ ca na kevalaṁ
vāṅ-mātreṇa, kiṁ tu pūrvaṁ bahuśo'nubhūtam evāstīty āha---pureti \| tair
vyañjitam eva tatra labdhayā---

> dharmaḥ svanuṣṭhitaḥ puṁsāṁ viṣvaksena-kathāsu yaḥ \|
>
> notpādayed yadi ratiṁ śrama eva hi kevalam \|\|\[bhā.pu. 1.2.14\]

iti nyāyena kathā-ruci-rūpayā tvat-samīpaṁ prāpitayā satāṁ prasaṅgād ity
ādau, taj-joṣaṇād āśv apavarga-vartmani śraddhā ratiḥ \[bhā.pu.
3.25.25\] ity anusāreṇa kathanīya-ruci-rūpayā ātmānaṁ paramātmanaṁ tvāṁ
vijñāya, bhaktir viraktir bhagavat-prabodhaḥ \[bhā.pu. 11.2.43\] iti
nyāyena prema-vṛddhi-kramato'nubhūya **parām** antaraṅgāṁ tava **gatiṁ**
sāmīpyaṁ **prapedire** prapatti-sahitaṁ prāpur ity arthaḥ \| **bhūman**!
he aparicchinna-māhātmyeti, tvad-bhakter etad-yuktam eveti bhāvaḥ \| he
**acyuta** iti, yatas tava bhaktyā kathañcid apīṣṭa-siddheś cyutir nāsty
eveti bhāvaḥ \| yathoktaṁ kāśī-khaṇḍe---

> na cyavante'tha yad bhaktyā mahatyāṁ pralayāpadi \|\
> ato'cyutaḥ smṛto loke tvam eko viṣṇur avyayaḥ \|\| iti \|\|5\|\|

**---------------------------------------------------------------------------------------------------------------------**

**jīva-gosvāmī (bhakti-sandarbha (96) :** he **bhūman**, **iha** loke
**pūrvaṁ bahavo yogino'pi** santo yogair jñānam aprāpya paścāt tvayi
**arpitehā** laukiky api ceṣṭā \| tathā **arpitāni** yāni **nijāni
karmāṇi,** tair **labdhayā** kathā-ruci-rūpayā, punaś ca
**kathopanītayā** tvat-samīpaṁ prāpitayā kathanīya-ruci-rūpayā
**bhaktyaiva añjaḥ** sukhena **vibudhya** ātma-tattvam ārabhya
śrī-bhagavat-tattva-paryantam anubhūya tava **parām** antaraṅgāṁ
**gatiṁ** prāptāḥ \| śrī-gītopaniṣatsu ca, ahaṁ sarvasya prabhavo mattaḥ
\[gītā 10.8\] ity-ādibhiḥ śuddhāṁ bhaktim upadiśyāha---

> teṣām evānukampārtham aham ajñānajaṁ tamaḥ \|

\` nāśayāmy ātmabhāvastho jñānadīpena bhāsvatā \|\| \[gītā 10.11\] iti
\|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** kiṁ ca, pureheti \|
**nija-karma**-**labdhayā** kathā-ruci-rūpa-**kathopanītayā**
ruci-rūpayā ātma-tattvam ārabhya śrī-bhagavat-tattva-paryantam anubhūya
**te** tava **parām** antaraṅgāṁ **gatiṁ** sāmipyaṁ **prapedire** \|
sa-prapattikaṁ prāpur ity arthaḥ \|\|5\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atra pramāṇaṁ darśayann
āha---pureha bhūmann ity-ādi \| he **bhūman** ! sarvopari virājamāna !
iha niḥśreyasa-lipsāyāṁ **yoginaś** ciraṁ yogaṁ kṛtābhyāsā api yogair
akṛtārthāḥ santa ity aper arthaḥ \| paścāt **tvayy arpitehās** tvayy
arpita-moha-mātraṁ yais tathā santo **nija-karma-labdhayā**
tvayīhārpaṇa-rūpaṁ yan nijaṁ karma, tena **labdhayā** prāptayā
**bhaktyaiva vibudhya** jāgrad-dṛśāṁ labdhvā, he **acyuta** ! **te**
tava **parāṁ gatiṁ** tava nijaṁ dhāma **prapedire** \| bhaktyaivety
eva-kāro'nya-yoga-vyavaccheda-paraḥ, na jñānādinety arthaḥ \| bhaktyā
kīdṛśyā ? **kathopanītayā**, tava kathā-mātreṇaiva prastutayety
anāyāsa-sādhyatvam \| etena, teṣām asau kleśala eva śiṣyate \[bhā.pu.
10.14.4\] iti yad uktaṁ, tat sa-pramāṇam eva \|\|5\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ
śloka-dvayenānvaya-vyatirekābhyāṁ bhagavat-prāptau bhaktim eva
sthirīkṛtya tatra sad-ācāraṁ pramāṇayati---pureti \| he **bhūman**
prabho ! **iha** jagati **yogino** bhakti-yogavantaḥ evaṁ **tvayy
evārpitā īhā** ceṣṭā yais tvad-bhakty-artham eva sarvendriya-vyāpāraṁ
kurvāṇā ity arthaḥ \| bhakti-yoga-śraddhāvatāṁ varṇāśrama-karmān
adhikārān nija-karma-śravaṇa-kīrtitanādy eva, tena labdhayā viśeṣas tu
kathayā śruta-kīrtita-smṛtayā **upa** ādhikyena **nītayā** prāpitayā
**bhaktyā** prema-lakṣaṇayaiva **vibudhya** vijñāya
tvad-rūpa-guṇa-līlādikam anubhūyety arthaḥ \| **parāṁ** premavat
pārṣadatva-lakṣaṇāṁ **gatāḥ** prāptāḥ \|

yad vā, yathā kevala-bodho yathā kevala-yogaś cety atra sad-ācāraṁ
pramāṇayati---pureti \| bahu-kālaṁ yogino bhūtvāpi yogaṁ niṣphalaṁ
jñātvā tvayi arpitā īhā ceṣṭā ca nija-karma ca tābhyāṁ labdhayā bhaktyā
jñāna-miśrayaiva vibudhya tvāṁ jñātvā \|\|5\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atra sad-ācāraṁ
darśayati---pureti \| he **bhūman** ! **iha** jagati **purā bahavo'pi
yogino** yogais tvat-sākṣātkāra-samprāpya **tvayy** arpitābhyām
**īha-nija-karmā**bhyāṁ **labdhayā bhaktyā kathopanītayā**
**tvad**-vārtā-vivṛddhyā tvāṁ **vibudhyā**nubhūya **te parāṁ gatiṁ**
sthānam **añjaḥ prapedire** prāptāḥ \| īhā laukikī ceṣṭā, nija-karma
vaidikam agnihotrādi, tābhyāṁ labdhayā karmopasṛṣṭayety arthaḥ \|\|5\|\|

**\...**

**\|\| 10.14.6 \|\|**

**tathāpi bhūman mahimā-guṇasya**[^17] **te**

**viboddhum arhaty amalāntar-ātmabhiḥ \|**

**avikriyāt svānubhavād arūpato hy**

**ananya-bodhyātmatayā na cānyathā \|\|**

**śrīdhara-svāmī (bhāvārtha-dīpikā) :** evaṁ tāvat sa-guṇa-nirguṇayor
ubhayor api jñānaṁ durghaṭam iti tvat-kathā-śravaṇādinaiva tvat-prāptir
nānyathety uktam \| idānīṁ yadyapi ubhayor aviśeṣeṇa durjñeyatvam uktaṁ
**tathāpi** guṇātītasya jñānaṁ kathañcid bhaven na tu saguṇasya tava
acintyānanta-guṇatvād iti śloka-dvayena stauti---tathāpīti \| he
**bhūman** ! aparicchinna-**guṇasya te mahimā amalair antarātmabhiḥ**
pratyāhṛtendriyair **viboddhuṁ** bodha-gocarī-bhavitum **arhati** yogyo
bhavati \| athavā viboddhuṁ jñātum arhati arhyate śakyata ity arthaḥ \|
yad vā, mahimeti mahimānaṁ kaścid boddhum arhatīty arthaḥ \| kathaṁ ?
svānubhavād ātmākārāntaḥ-karaṇa-sākṣātkārāt \|

nanv antaḥ-karaṇam api sa-vikāram eva viṣayīkarotīti katham ātmākāratā
tasya ? ity ata āha---**avikriyādī**ti \| vikriyā viśeṣākāras
tad-rahitāt \| viśeṣa-parityāga evātmākāratety arthaḥ \| nanv
antaḥkaraṇa-sākṣātkāra-viṣayatve'nātmatva-prasaṅgaḥ syād ata
āha---**arūpata** iti \| rūpaṁ viṣayaḥ \| aviṣayāt \| vṛtti-viṣayatvam
evātmano na phala-viṣayatvam \| ato nāyaṁ doṣa iti bhāvaḥ \| kathaṁ
tarhi sphūrtiḥ ? ananya-bodhyātmatayā sva-prakāśatvenaiva, na tv anyathā
idaṁ tad iti viṣayatvenety arthaḥ \| athavā mā sarvato'ntaraṅgā lakṣmīr
apy aguṇasya te mahi mahimānam amalair antarvṛttibhir indriyair api
tathā yādṛg vastutas tena rūpeṇa viboddhuṁ kim arhati ? nārhaty evety
arthaḥ \| kathaṁ tarhy arhati ? tad āha---**svānubhavād** ity-ādinā \|
uktārtham evaitat \|\|6\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** he **bhūman** bhūḥ
prādurbhāvas tad uktai tan madhura-rūpa-prādurbhāvavan \| **aguṇasya**
prākṛta-guṇa-rahitasya tava **mahimā** mahitvaṁ bṛhattva-rūpa eko
dharmaḥ \| madāya mahimānaṁ ca parabrahmeti śabditam \|
vetsyasyanugṛhītaṁ ne iti matsyāvatāre tvad ukteḥ, sā brahmaṇi
svamahimany api nātha mā bhūt iti dhruvokteś ca mahima-śabdena
prasiddhaṁ paraṁ brahma-svayam eva vivādhyā bhavitum **arhati** \|
paśyate odanaḥ svayam evetivat karmaṇaḥ kartṛtvam, yathā kuṭhāraḥ svayam
eva vṛkṣāṁ chinattoty atra karaṇasya kartṛtvaṁ vivakṣitam \| kasmān
nimittāt \| **amalaiḥ** śuddhair **antarātmabhiḥ** \| sva-karmakād
anubhavaṭ \|

*nanv*, anubhavaḥ khalv-antaḥ karaṇa-vṛttiḥ sā ca sūkṣma-heha-vikāramayī
\| nīrvikāraṁ brahma kathaṁ viṣayī-kuryādity ata āha---**avikriyāt**, na
vidyate vikāro yatha tathā-bhūtāt \| vikāro hi māyā-dharmaḥ sa ca
viṣayoparame kathaṁ syād iti liṅga-dehābhāva eva vyañjitaḥ \|

nanu, tad api brahmaṇo'viṣayatvenānubhava-viṣayānaucityād ataḥ punar
viśinaṣṭi-**arūpataḥ**, rūpaṁ viṣayas tad itarād
viṣayākāratva-rahitād-brahmākārādity arthaḥ \| brahmaṇo
brahmākārānubhava-viṣayatvaṁ na doṣa iti \|

nanv, asti kiṁ tad-bodhaḥ prakārāntaṁ tatrāha---**ananya**-bādhyam
**ātma**-svarūpaṁ yasya tat-tathā \| sa **vibodhyo** bhavitum
**arhatī**ty avagantavyam \| guṇātītasya nirguṇasya \|
sakarmakasyākarmakatvāpādanam *anucitaṁ* matvārthāntaram āha---atha veti
\| atrāpi kartrarthaka-pratyayasya karmatvāpādanaṁ chāndasāśrayaṇaṁ vinā
na sambhaved ity asvarasātprakārāntaram āha---yad veti \| ihāpi
dvitīyārthe prathamā jñeyā \| āśaṅkate---nanv iti \| ity artha iti
tātparyam \| punar āśaṅkate---nanv iti \| ity arthaḥ iti---aviṣayatvāt
tasyeti bhāvaḥ \| vṛtti-viṣaya-jñeyā \| āśaṅkate---nanv, iti tātparyam
\| punar āśaṅkate---nanv, iti \| ity artha iti---aviṣayatvāt tasyeti
bhāvaḥ \| vṛtti-viṣaya-tvam iti phala-vyāpyatvam evāsya śāstrakṛdbhir
nivāritaṁ vṛtti-vyāpyatvam evāsya svīkṛtaṁ śrauta-sammatam \| tathā
coktaṁ vidyāraṇyaiḥ---

> buddhi-tatstha-cid-ābhāsau dvāvetau vyāpnuto ghaṭam \|
>
> tatrājñānaṁ dhiyā naśyadābhāsana-ghaṭaḥ-sphuret \|\| iti \|

iyaṁ vyavasthānātmani, ātmani tu---

> bhmaṇya-jñāna-nāśāya vṛttir vyāptir apekṣitā \|
>
> svayaṁ sphuraṇa-rūpatvān nābhāsas tatra yujyate \|\|

iti manuṣyādir jñātuṁ na śaknotīti nādbhutaṁ kintu tad ardhāṅgy api
lakṣmīḥ sāpi jñātuṁ na kalpeti \| ity artha iti---kākūktyā labhyo'rtha
iti \| yad vā---jijñāsuḥ karma-yogena bhaktyā cāmalair antarmukhair
brahmādibhiḥ sampāditāt avikriyāt \| vikriyābheda-hetur jīve sopādhis
tad bhāgatyāga-rūpāda-viruddha-cid-ānanda-svarūpānubhavān
mahāvākya-pramāṇaja-pramārūpād viśeṣeṇa pratyag abhedenāparokṣatayā
**boddhum arhati** \| **arūpat** iti---rūpyate prakāśyate'neneti rūpaṁ
cid-ābhāsaḥ, vṛtau tat-sattve'pi sva-prakāśe tad anupayoge tad
ajñānāvaraṇa-nivṛttāv eva vṛtter upakṣīṇatayā taj jñānaṁ
sva-prakāśatayaiva nedantayeti bhāvaḥ \|\|6\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** evam-bhūtāste guṇā
yeṣāṁ kathayaiva bhaktir upadyate, utpannayā ca tayā sukhena
tvat-pada-prāptiḥ, tathāpi tava **guṇa-mahimā** kiṁ vaktuṁ śakyate ?
naivety āha---tathāpīti \| he **bhūman** aparicchinna ! **te** tava
guṇasya mahi mahimānaṁ viroddhuṁ mārhati ko'pīti śeṣaḥ \| sa kīdṛśaḥ
**amalaṁ** nirmalamantaḥ antaḥ-karaṇam ātma-dehaś ca tair viśiṣṭo'pi,
viśeṣaṇe tṛtīyā tarhi kiṁ mama guṇa-mahimā abodhya eva ? tatrāha
**ananya-bodhyātmatayā boddhum arhati**, **na cānyathā** \| anyair
bhakti-vyatiriktair yogādibhir bodhyaḥ sa cāsau ātmā svarūpañceti sa
tathā, na tathā ananya-bodhyātmā tasya bhāvas tattātayā anya-prakāreṇa
boddhuṁ nārhaty eva \| mahi kīdṛśam ? **avikriyād** avikriyā
hrāsa-vṛddhi-rūpā tām atatīti vikriyāt na vikriyāt avikriyāt, kutaḥ ?
**svānubhavāt** sva-prakāśād dhetoḥ, **arūpato**'nirūpyād dhetoḥ \|
rūpyata iti rūpam \| anirūpyatvaṁ kutaḥ ? ananya-bodhyātmatayeti vā,
ananya-bodhyātmatayā hetutvaṁ draḍhayati---**na cānyathā**,
nānyaprakāreṇety aparo'rthaḥ \| yad vā, aguṇasya prākṛta-guṇa-rahitasya
tava mahi **mahimā** brahma **amalāntar-ātmabhiḥ** puruṣais **tathā**
yena prakāreṇaiva viroddhum api prāpi \| kadā ? arhati yogye kāle arhaḥ
praśaṁsāyām iti śatṝ ko'sau prakāraḥ ? tatrāha avikriyād ity-ādi \|
trayo hetavaḥ prakārāḥ ananya-bodhayātmatayā ca, na cānyathā, evam
ādibhir viśiṣṭair eva viroddham api, na tu idam ittham iti bhāvena
svarūpa-nirdeśena \| na tu tvam anubhūyamāna-śrī-vigrahaḥ kadāpi bodhya
iti nirgalito'rthaḥ \|

yad vā, ātmabhir ātmabhūtair api yogīndrair apy amalāntaḥ
amalāntaḥ-karaṇe'pi \| kīdṛśe ? arhati yogye \| ato brahmāpi varam evaṁ
prakāreṇa nirvaktuṁ śakyate, tathāpi na tvam ity arthaḥ \| athavā, tava
mahi māhātmyaṁ viroddhuṁ mā lakṣīr aharti, nānyaḥ kīdṛśī ? amalā kair
arhati ? antar-ātmabhir antaḥ-karaṇaiḥ, antaḥ-karaṇair amaleti vā \|
kutaḥ ? svānubhavāt \| kīdṛśāt ? avikriyākhaṇḍāt, arūpato'nirūpyāt
rūpyat iti rūpam, ananya-bodhyātmatayā ca sāpi ananya-bodhyātmā anyathā
na ca anyathā tāṁ vinety arthaḥ, na ca ko'py arhatīti \|

yad vā, tava mahi aguṇasya prākṛta-guṇa-rahitasyeti pūrvavat ko'pi
viroddhuṁ mārhatīti pūrvavad eva, kintu anarhatve hetuḥ-avikriyāt
svānubhavād arūpato brahmaṇo hetoḥ brahmaiva tava mahimā, tasyā
vikriyatvadīnāṁ hetutvāt, ananya-bodhyātmakatayā ca hetu-bhūtayā svayam
eva bhavatā budhyate, na cānyair iti bhāvaḥ \| anyathā tu na, ca-kārastv
arthaḥ \| anya-prakāreṇa nety arthaḥ \|\|6\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** īdṛśaṁ tava
bhakti-māhātmyaṁ bhajanīyasya ca tava **mahimā** kena vaktuṁ śakyatāṁ ?
aho astu tāvad guṇinas tava, tvad-eka-guṇasyāpi māhātmyaṁ tattvato
jñatum api na śakyata ity āha \| yad vā, īdṛśe bhakti-māhātmye saty api
jñāne paramāgrahaś cet, **tathāpy** ananta-kalyāṇa-guṇa-mahodadhes tava
jñānaṁ na syād eva \| kathañcid kasyacid ekasya tad-guṇasya
māhātmya-jñānaṁ kasyāpi janasya bhaved ity āha---tathāpīti \| **te**
guṇāḥ karuṇā-lakṣaṇās tasyāpi mahi **mahimā**, tasya mā lakṣmyaḥ
sampadaḥ ity arthaḥ \| tāḥ kaścid **viboddhum** **arhati** \| yad vā, mā
lakṣmīr eva śrī-rādhā-rūpā, bālye'pi nitya-līlāpekṣayoktam idaṁ, tathā
tattvataḥ \| yad vā, tena prakāreṇa mahi māhātmyaṁ viśeṣeṇa boddhum
arhati \|

tat prakāram evāha---**svānubhavāt** svasya tad-anubhavataḥ
parama-dayālor bhagavataḥ svasmin kāruṇya-viśeṣa-sampatteḥ \| kṛtbhāvāt
? nirvikārāt sampūrṇād ity arthaḥ \| sa kīdṛśo'nubhava ity apekṣāyām
āha---**ananya-bodhyātmatayā**tmaika-jñeya-svarūpatvenārūpato rūpyata
iti rūpam anirūpyād ity arthaḥ, na tv anyathā, svānubhavasya vyatirekeṇa
viboddhum arhatīty arthaḥ \| evaṁ śrī-bhagavad-guṇasyāpi brahma-rūpatvam
abhipretam \|

yad vā, tad-anubhavataḥ kadā syād ity apekṣāyām
āha---sva-prakāśatayānirūpyād iti \| tad vaktuṁ na śakyata ity arthaḥ \|
athavā tvad-guṇasyāpy ekasya māhātmyaṁ katham api jñātuṁ na śakyata ity
āha---mā lakṣmīr apy **avikrayāt svānubhavād api viboddhum arhati** kiṁ
? kākvā, api tu naivety arthaḥ \| tatra hetutvena sambodhanam,
**bhūman** ! he sarvato'paricchinna-māhātmyeti \| kiṁ
cānanya-bodhyātmatayā a-kārākhyasya viṣṇo rūpatas tat-svarūpatvāt ity
arthaḥ \| guṇa-guṇinor abhedāt \| na tv **anyathā** \| atra ca
mithyātvaṁ nāstīty arthaḥ \| ata evoktaṁ śrī-yāmunācārya-pādaiḥ---upary
upary abja-bhuvo'pi puruṣān[^18]iti \|\|6\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad evaṁ yadyapi jñāne
prayāsam ity-ādinā jñāna-mātrasyāmṛtatvam uktaṁ, tathāpy asti viśeṣa ity
āha---tathāpīti dvābhyām \| **aguṇasya** kvacid adhikāriṇi
aprakāśita-guṇasya sataḥ **viboddhuṁ** buddhau prakāśituṁ pacer
vikliti-vikledanāvat karma-niṣṭho vikārādiḥ kartṛ-niṣṭhaś ca, tasya
hetutva-lakṣaṇo bhāvaḥ \| sarvam akarmaka-dhātor gauṇī-mukhya-bhāvena
vācyo bhavati antar-bhūta-ṇy-arthatvāt \| ato budha-dhātor api
prakāśa-mātratvam indriya-karaṇka-prakāśa-hetutvaṁ ca vidyate \| tad
evaṁ karma-niṣṭha-prakāśa-mātra-vivakṣayā odanaḥ pacatītivat viboddhum
arhatīty api syāt **arhati** arhyata ity anyena bodha-gocarīkartuṁ
śakyata ity arthaḥ \| anya-kartṛka-gocarī-karaṇāya yogyo bhavatīty uktes
tathaiva tātparyāt mahi mahimānam api, supāṁ sulug ity-ādinā subhāvāt
**ananya-bodhyātmatayā** cid-ekākārāṁśena jīveśayor abheda-bhāvanayā \|
anyat taiḥ \|

tatra vṛttir nirviṣayaṁ cittam eva phalaṁ ca
viṣayākāra-cid-ābhāsa-yuktaṁ tad eveti jñeyam \| yad vā, yadyapi
bhaktyaiva vibuddhyety uktaṁ **tathāpy** ananta-kalyāṇa-guṇa-mahodadhes
tava samyag jñānaṁ na syād eva, kiṁ tu kasyacid ekasya tvad-guṇasya
māhātmya-jñānaṁ kasyāpi janasya yat kiñcid eva bhaved ity
āha---tathāpīti \| **te** guṇāḥ karuṇādi-lakṣaṇās teṣām eko'pi tasya
mahi **mahimā** tasya mā lakṣmyaḥ sampadaḥ ity arthaḥ \| tāḥ kaścid
viboddhum arhati, tac ca **svānubhavāt** svānubhavaṁ sva-kīyānuśīlanam
anusṛtya yathā svānubhavaḥ, tathā na tu sarvathety arthaḥ \|

katham-bhūtāt kṛt-bhāvāt **avikriyāt** abhilāṣāntara-śūnyāt sa
kīdṛśo'nubhavaḥ ? ity apekṣāyām āha ananya-bodhyātmatayā
ātmaika-jñeya-svarūpatvena, arūpyata rūpyata iti rūpaḥ anirūpyād ity
arthaḥ \| **na cānyathe**ti na svānubhava-vyatirekeṇa na ca
svānubhavātirekeṇa viboddhum arhatīty arthaḥ \| evaṁ
śrī-bhagavad-guṇasyāpi brahma-rūpatvam abhipretam \|\|6\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ 4) :** yatra
yogyatā-vaiśiṣṭyenāvirbhāva-vaiśiṣṭyaṁ vaktuṁ brahmāvirbhāve tāvad
yogyatām āha---tathāpīti \| yadyapi brahmatve bhagavattve ca
durjñeyatvam uktam, **tathāpi** he **bhūman** svarūpeṇa guṇena cānanta
**te** tavāguṇasya anāviṣkṛta-svarūpa-bhūta-**guṇasya** yo **mahimā**
mahattvaṁ bṛhattvaṁ, brahmatvam iti yāvat \| atha kasmād ucyate brahma
bṛṁhati bṛṁhayati ca \[a.śi.u. 3.5\] iti śruteḥ \| sa tava mahimā
**amalāntar-ātmabhiḥ** śuddhāntaḥ-karaṇair guṇair **viboddhum arhati**,
teṣāṁ bodhe prakāśitum arhati, samartho bhavatīty arthaḥ \|

kasmān nimittāt? tatrāha---**svānubhavāt** śuddha-tvaṁ-padārthasya
bodhāt \|

nanv anubhavaḥ khalv antaḥ-karaṇasya vṛttiḥ \| sā ca
sthūla-sūkṣma-deha-vikāra-mayy eva satī, kathaṁ nirvikāratvam-padārthaḥ
viṣayaṁ kurvīta ? tatrāha---**avikriyāt** tyakta-tat-tad-vikārāt \|

nanu, viṣayākāra evānubhavo viṣayam upādadīta \| śuddha-tvam-padārthas
tu na kasyāpi viṣayaḥ syāt, pratyag-rūpatvāt \| tatrāha---**arūpataḥ**
rūpyate bhāvyate iti rūpo viṣayaḥ, tad-ākāratā-rahitāt\|
[^19]^a^deha-dvayāveśa-viṣayākāratā-rāhitye sati svayaṁ
śuddha-tvaṁ-padārthaḥ prakāśata iti bhāvaḥ\|

nanu, sūkṣma-cid-rūpatvam-padārthānubhave kathaṁ
pūrṇa-cid-ākāra-rūpa-madīya-brahma-svarūpaṁ sphuratu ?
tatrāha---**ananya-bodhyātmatayā** cid-ākāratā-sāmyena
śuddha-tvaṁ-padārthaikya-bodhya-svarūpatayā \|^5b^ yadyapi
tādṛg-ātmānubhavānantaraṁ tad-ananya-bodhyatākṛtau sādhaka-śaktir nāsti,
tathāpi pūrvaṁ tad-artham eva kṛtayā sarvatrāpy upajīvyayā
sādhana-bhakty-ārādhitasya śrī-bhagavataḥ prabhāvād eva tad api
tatrodayata iti bhāvaḥ \|

tad uktaṁ **vadantī**ty-ādi-padyānantaram eva---

> tac-chraddadhānā munayo
>
> jñāna-vairāgya-yuktayā \|
>
> paśyanty ātmani cātmānaṁ
>
> bhaktyā śruta-gṛhītayā \|\| \[bhā.pu. 1.2.12\] iti.

satyavrataṁ prati śrī-matsyadevopadeśe ca---

> madīyaṁ mahimānaṁ ca
>
> paraṁ brahmeti śabditam \|
>
> vetsyasy anugṛhītaṁ me

sampraśnair vivṛtaṁ hṛdi \|\| \[bhā.pu. 8.24.38\] iti \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathāpi bhūman yadyapi vibudhyety
uktam \| tathāpi tava kathañcin nirviśeṣa-jñānaṁ syād api \|\|6\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evaṁ-bhūtās tava guṇā yeṣāṁ
kathayaiva bhaktir utpadyate, utpannayā ca tayā sukhena
tvat-pada-prāptiḥ, tathāpi kiṁ tava guṇa-mahimā iyān eveti vaktuṁ na
śakya eva ? ity āha---tathāpīty-ādi \| he **bhūman** !
aparicchinna-vaibhava ! **te** **guṇasya** aiśvaryādi-guṇa-ṣaṭkasya
mahimānaṁ **viboddhum arhati** na samartho bhavati kaścid iti śeṣaḥ \|
**amalāni** nirmalāni **antar** antaḥ-karaṇāni ātmā ca yeṣāṁ, tair
viśiṣṭo'pi \| viśeṣaṇe tṛtīyā\|

athavā, ātmānaś ceti bahu-vacanam eva \| ātmā ca ātmā ca ātmā ca ātmāna
ity eka-śeṣaḥ \| dhṛti-buddhi-svabhāvā ātmānaḥ \| ātmā yatno dhṛtir
buddhiḥ svabhāvaḥ ity-ādy-ukteḥ \| pūrvavat tṛtīyā \|

mahi kīdṛśaṁ ? **avikriyāt**---vikriyā vikriyā vikāras tām atatīti
vikriyāt, na tathā avikriyāt vikāra-śūnyam ity arthaḥ \| tarhi kiṁ
bodhyaṁ na bhavati ? tatrāha---**svānubhavād ananya-bodhyātmatayaiva
boddhum arhati**, sve bhaktās teṣām anubhavaḥ svānubhavo bhaktānubhavas
tasmāt \| **ananya-bodhyātmatayā** tan-mātra-bodhyātmakatvena boddhum
**arhati**, **na cānyathā** nānya-prakāreṇa \| kutaḥ ? **arūpataḥ**,
anirūpaṇāt hetoḥ \| "rūpa nirūpaṇe" rūpaṇaṁ rūpam, na rūpo'rūpas tasmāt
\| yad vā, amalāntar-ātmabhiḥ sātvatair aguṇasya prākṛta-guṇa-rahitasya
tava mahimā tathā tenaiva prakāreṇāpi prāptaḥ \|

kasmin kāle ? arhati yogye kāle bhakti-sampannatāyāṁ satyām \| "arha"
praśaṁsāyām ity ataḥ śatṛ-pratyaye rūpam \| ko'sau prakāraḥ ? ity
evāha---avikriyāt avikārāt svānubhavāt arupataś cety asya pūrvavan
niruktiḥ \| ananya-bodhyātmatayā ca bhaktair vinā nānyeṣāṁ bodhyas tasya
bhāvas tattā tayā ca, ata eva prakārāḥ, na cānyathety upasaṁhāraḥ \|

athavā, tava mahimā brahma amalāntar-ātmabhiḥ puruṣais tathārhati, yogye
kāle boddhum api, na tu bhavān dṛśyamāna-śrī-vigrahas tathā boddhum api
\| iti tam eva prakāram āha---avikriyād ity-ādi pūrvavat \|

athavā, ātmabhir ātma-bhūtair yogibhis tathā tenaiva prakāreṇāpi \|
kutra ? vimalāntar vimale'ntaḥ-karaṇe \| kīdṛśe ? arhati yogye \| anyat
pūrvavat \|

athavā, tava mahi mahimānaṁ mā lakṣmīr vahati nānyaḥ \| kīdṛśī ?
ātmabhir yatna-dhṛti-buddhi-vartmabhir antar-vimalā antaḥ-śuddhimatī \|
kutaḥ ? svānubhavāt \| kīdṛśāt ? avikriyāt akhaṇḍāt, arūpāt rūpyata iti
rūpam \| anirūpyād ity arthaḥ \| saivārhati, nānya iti ko niyamaḥ ?
tatrāha---ananya-bodhyātmatayā, tāṁ vinānyeṣām abodhya-svarūpatayā, na
cānyathā, nānyena prakāreṇa, saivārhati, nānyaḥ ko'pīty evaṁ-rūpeṇa
prakāreṇa yāvat \|\|6\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ yadyapi kevalayā
prema-bhaktyaiva tava sākṣād etat-svarūpānubhavo bhavati, tathāpi
kevala-jñānasya vigītatvād bhakti-miśra-jñānam api tava
nirviśeṣa-brahma-svarūpānubhave kāraṇaṁ bhavati, kintu jñānaṁ ca mayi
saṁnyased iti tad-ukter jñānaṁ saṁnyāsānantaram evety āha---tathāpīti \|
yadyapi kevalā bhaktir na syāt, tad apīty arthaḥ \|

he **bhūman** ! bhūḥ prādurbhāvas
tad-yukta-madhuraitad-rūpa-prādurbhāvavan ! **aguṇasya**
prākṛta-guṇa-rahitasya tava **mahimā** mahattvaṁ bṛhattva-rūpa eko
dharmaḥ---

> madīyaṁ mahimānaṁ ca paraṁ brahmeti śabditam \|
>
> vetsyasy anugṛhītaṁ me sampraśnair vivṛtaṁ hṛdi \|\| \[bhā.pu.
> 8.24.38\]

iti tvad-ukteḥ, sā brahmaṇi sva-mahimany api nātha \[bhā.pu. 4.9.10\]
iti dhruvokteś ca mahima-śabdena prasiddha paraṁ brahma **viboddhuṁ**
svayam eva vibodhyo bhavitum, **arhati** pacyate odanaḥ svayam evetivat
karmaṇaḥ kartṛtvaṁ, yathā kuṭhāraḥ svayam eva vṛkṣaṁ chinattīty atra
karaṇasya kartṛtvaṁ vivakṣitaṁ kamsān nimittāt ? **amalaiḥ** śuddhair
**antar-ātmabhiḥ** **svānubhavāt** sva-karmakād anubhavāt \|

nanv anubhavaḥ khalv antaḥ-karaṇa-vṛttiḥ sā ca sūkṣma-deha-vikāra-mayī
nirvikāraṁ brahma kathaṁ viṣayīkuryād ity ato viśinaṣṭi---**avikriyāt**
na vidyate vikriyā vikāro yatra tathā-bhūtāt vikāro hi māyā-dharmaḥ sa
ca māyoparame kutaḥ syāt ? iti liṅga-dehābhāva eva vyañjitaḥ \|

nanu, tad api brahmaṇo'viṣayatvenānubhava-viṣayatvānaucityād ity ataḥ
punar viśinaṣṭi, **arūpataḥ** rūpaṁ viṣayas tad-itarāt
viṣayākāratva-rahitāt brahmākārād ity arthaḥ \| brahmaṇā
brahmākārānubhava-viṣayatvaṁ na doṣa iti \|

nanv asti kiṁ tad-bodhe prakārāntaraṁ ? tatrāha---**ananya-bodhya ātmā**
svarūpaṁ yasya tat tayā naivānyathā sa vibodhyo bhavitum arhatīty
anvayaḥ \| yathā viṣayākārānubhava eva śabda-sparśādīn viṣayīkaroti, na
brahma, tathaiva brahmākārānubhava eva brahma-viṣayīkaroti na śabdādīn
ity arthaḥ \|\|6\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, bhaktyā vibudhyety
ukter jñānasyāpekṣyatvāt tat-prayāsa-tyāgaḥ kathaṁ ? tatrāha---tatheti
\| he **bhūman** ! yadyapi evaṁ, **tathāpi** he **guṇasya**
kāruṇyādy-ekatamasya bahu-pallavasyaivaikasyāpi **mahimā**
māhātmya-sampadaḥ kaścid atiprayāsī vidvān **amalair** viśuddhair
**antar-ātmabhir** antaḥ-karaṇa-vṛttibhir **viboddhum arhati**, na tu
sarvaḥ \|

> caturmukhāyur yadi ko'pi vaktā
>
> bhaven naraḥ kvāpi viśuddha-cetāḥ \|
>
> sa te guṇānām ayutaikam aṁśaṁ
>
> vaden na vā devavara prasīda \|\| iti vārāhāt \|

nanu, cakṣuṣāṁ rūpam iva manasā tan-mahimā bodhyāste kiṁ tac chuddhyā ?
iti tatrāha---na **cānyathe**ti śuddhiṁ vinā tad-bodho nety arthaḥ \|
tac-chuddhiś cāpekṣyā āhāra-śuddhau sattva-śuddhiḥ, sattva-śuddhau
dhruvā smṛtiḥ \[chā.u. 7.26.2\] ity-ādi-śravaṇāt, kasmān nimittād ity
āha---**svānubhavāt** sva-kartṛkād anubhavāt yathā svānubhavas tathaiva,
na tu sarvathety arthaḥ \| kīdṛśāt ? **arūpataḥ** rūpaṁ viṣayas
tad-rahitāt śabda-sparśādi-viṣaya-saṁsarga-śūnyād ity-ādi \|
**avikriyāt** guṇānyābhilāṣo vikriyā, tad-rahitāt \| tathānubhave
prakāram āha---**ananye**ti \| nānyair upaniṣa-bhinnaiḥ pramāṇair bodhya
ātmā svarūpaṁ yasya tattayā ghrāṇena gandha ivopaniṣadaiva tad-guṇo
budhyate ity arthaḥ \| tathā ca kṛtsna-jñāne prayāsaṁ hitvā bhaktir
ekāṅgāpi kāryā, tayā visatantuvad antar-gata-jñānayā hṛd-viśuddhi-pūrvā
tat-pada-prāptir iti bhāvaḥ \|\|6\|\|

**\...**

**\|\| 10.14.7 \|\|**

**guṇātmanas te'pi guṇān vimātuṁ**

**hitāvatīrṇasya ka īśire'sya \|**

**kālena yair vā vimitāḥ sukalpair**

**bhū-pāṁśavaḥ khe mihikā dyubhāsaḥ \|\|**

**śrīdhara-svāmī (bhāvārtha-dīpikā) : guṇātmāno** **guṇānām** ātmano
guṇādhiṣṭhātus **te** tava punar **guṇān** **vimātum** etāvanta iti
gaṇayitum **api ke īśire** samarthā babhūvur dūratas tad-viśeṣa-vārtā \|
katham-bhūtasya tava ? asya viśvasya **hitāya** pālanāya
bahu-guṇāviṣkāreṇāvatīrṇasya \| nanu, **kālena** nipuṇaiḥ kim aśakyaṁ ?
ata āha---kāleneti \| **vā**-śabdo vitarke \| **sukalpair** atinipuṇair
bahu-janmanā mahatā kālena **bhū-paramāṇavo vimitā** viśeṣeṇa gaṇitā
bhaveyuḥ \| tathā **khe** nabhasi **mihikā** hima-kaṇā api tathā
**dyu-bhāso** divi nakṣatrādi-kiraṇa-paramāṇavo'pi \|\|7\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** nipuṇāh sarvaṁ kartuṁ
samarthā ity āśāṅkate---*nanv* iti \| prāleyaṁ mihikāḥ cātha ity amaraḥ
\| *divi* bhāsanta iti **dyu-bhāsaḥ** **guṇā ātmā** svarūpaṁ yasya
taseti guṇānāṁ nityatvam aprākṛtatvaṁ coktam \| *tathā* ca
brahma-tarke---guṇaiḥ svarūpa-bhūtais tu guṇy asau harir īśvaraḥ iti \|
**īśire** ihām-abhāvas tv ārṣaḥ\| kiṁ ca---

> sattvādayo na santīśe
>
> yatra ca prākṛtā guṇāḥ \|
>
> sa śuddhaḥ sarva-śuddhebhyaḥ
>
> pumān ādyaḥ prasīdatu \|\| \[vi.pu. 1.9.44\] iti vaiṣṇave ca \|
>
> māṁ bhajanti guṇāḥ sarve
>
> nirguṇaṁ nirapekṣakam \|
>
> suhṛdaṁ sarva-bhūtānāṁ

\` sāmyāsaṅgādayo guṇāḥ \|\|\[bhā.pu. 11.13.40\] ity ekādaśe vakṣyati
ceti toṣaṇī \|\|7\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** varam avikriyād
ity-ādi prakāreṇa brahmāpi nirvaktuṁ śakyate, tathāpi na te guṇā ity
āha---guṇātmana ity-ādi \| **te** tava **guṇātmānḥ**
sac-cid-ānandādi-guṇānām ātmanaḥ kṛpā-maitrī-prabhṛtikān **guṇān**
**vimātuṁ ka īśire**? na ke'pīty arthaḥ \| mameti kiṁ brahmaṇo
nārāyaṇasya vā ? tarāha---asya puro dṛśyamānasya hitāya bhaktānām
maṅgalāyāvatīrṇasya \|\|7\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** viśeṣataḥ svayam
avatīrṇasyāsya tava guṇānāṁ māhātmyam iyattvam api na kenacid api jñātaṁ
syād ity āha---guṇātmana iti \| **guṇānām ātmanaś** cetayituḥ pūrvam
aprakaṭanena prasuptānām api guṇānām adhunā prakaṭanena prabodhanād
**guṇān** prakaṭayata ity arthaḥ \| tathābhūtasyāpīti guṇānāṁ vyaktatayā
vimāna-yogyatoktā, viśeṣeṇaitāvan-māhātmyā iyat saṅkhyāvantaś ceti mātuṁ
gaṇayituṁ **ka īśire** ? api tu na ke'pīty arthaḥ \| tatra hetuḥ---asya
jagataḥ sarveṣām eva jīvānāṁ **hitāyāvatīrṇasya** \| ayam arthaḥ---yasya
jīvasya yena yathā hitaṁ syāt, tathāsau guṇas tad-arthaṁ prakaṭayitum
apekṣyate, tatra jīvānām ānantyaṁ, tatra ca tat-tat-svabhāvānām
ānantyaṁ, tatrāpy avasthādi-bhedenānantyaṁ, atas tad-arthaṁ guṇānām api
ānantyaṁ, tat-tad-vidha-bhedena ca paramānantyaṁ syād eveti tad-gaṇanā
na sambhavet \| **yair vimitās** te'pi neśire iti pūrveṇānvayaḥ \|
**bhū-pāṁśv**-ādīnāṁ yathottaraṁ sūkṣmatayānantyaṁ ūhyam \|\|7\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** guṇātmāna iti \| tatra
pūrvasminn arthe pūrvair avatārikā uttarasmiṁs tv iyaṁ yathā viśeṣataḥ
svayam avatīrṇasyāsya tava guṇānāṁ māhātmyam iyattvam api na kecid api
jñātuṁ syād ity upakramavat śrī-kṛṣṇa evāvāntara-prakaraṇasyāpy arthaṁ
paryavasāyayati---guṇeti \| yad vā, **guṇānām ātmanaś** cetayituḥ pūrvam
avatārāntara-jagaty aprakaṭanena prasuptānām api guṇānām adhunā
prakaṭanena prabodhanāt \| **guṇān** prakaṭayata ity arthaḥ \| yad vā,
guṇā ātmānaḥ svarūpa-bhūtā yasyeti nityatvam aprākṛtatvaṁ coktam \|
tathā ca brahma-tarke---

> guṇaiḥ svarūpa-bhūtais tu guṇy asau harir īśvaraḥ \|
>
> na viṣṇor na ca muktānāṁ kvāpi bhinno guṇo mataḥ \|\| iti \|

tathā śrī-viṣṇu-purāṇe---

> sattvādayo na santīśe yatra ca prākṛtā guṇāḥ \|
>
> sa śuddhaḥ sarva-śuddhebhyaḥ pumān ādyaḥ prasīdatu \|\| \[vi.pu.
> 1.9.44\] iti \|
>
> jñāna-śakti-balaiśvarya-vīrya-tejāṁsy aśeṣataḥ \|
>
> bhagavac-chabda-vācyāni vinā heyair guṇādibhiḥ \|\| \[vi.pu. 6.5.79\]
> iti \|

pādmottara-khaṇḍe---

yo'sau nirguṇa ity uktaḥ śāstreṣu jagad-īśvaraḥ \|

> prākṛtair heya-saṁyuktair guṇair hīnatvam ucyate \|\| \[pa.pu.
> 6.255.39\]

ekādaśe ca---

> māṁ bhajanty aguṇāḥ sarve nirguṇaṁ nirviśeṣakam \|
>
> suhṛdaṁ sarva-bhūtānāṁ sāmyāsaṅgādayo guṇāḥ \|\|[^20]\[bhā.pu.
> 11.13.40\]

vyākhyātaṁ ca tair eva---aguṇā guṇa-pariṇāmā na bhavanti, kiṁ tu nityā
ity arthaḥ \| viśeṣeṇa etāvan-māhātmyā iyat-saṅkhyāvantaś ceti mātuṁ
gaṇayituṁ **ke īśire** ? api tu na ko'pīty arthaḥ\| tatra kaimutyam
asya jagataḥ sarveṣām eva jīvānāṁ hitāyāvatīrṇasya tad-arthaṁ
prakaṭita-guṇasyāpi ayam arthaḥ---yasya jīvasya yena yathā hitaṁ syāt,
tathāsau guṇas tad-arthaṁ prakaṭayitum apekṣyate, tatra jīvānām
ānantyaṁ, tatra ca svabhāvānām ānantyaṁ, tatrāpy
avasthādi-bhedenānantyaṁ, atas tad-arthaṁ guṇānām api ānantyaṁ,
tat-tad-vidha-bhedena paramānantyaṁ syād eveti \| tad-gaṇanā na
sambhavet, kim uta kāla-deśādy-aparicchinne sva-loke viharata iti
**yair** **vimitās** te'pi na īśire iti pūrveṇānvayaḥ \| yadyapi
**bhūpāṁs** tv ādīnām api yathottaraṁ sūkṣmatayānantyaṁ, tathāpi
śrī-saṅkarṣaṇādi-jñānena tad-gaṇanam api sambhāvyate, brahmāṇḍena
paricchinnatvāt \|
ananta-koṭi-brahmāṇḍa-paramāṇu-pramāṇāśraya-roma-kūpa-vivara-gavākṣasya
mahā-puruṣasyāpy aṁśinas tava tat kathaṁ syātiti bhāvāh \|

śloka-dvaye'smin sa-guṇasya śrī-kṛṣṇasyaiva mahimni durbodhatātiśayo
darśitaḥ tasmād apy anena kṛta-vivṛtāv asyāpi deva-vapuṣa ity atra
nirguṇasya brahmaṇo nāsāv aṅgīkṛtaḥ \| etad-dvayānusāreṇa
virāṭ-prastāvas tu svato bahir-bhūta eveti so'pi nādṛtaḥ \| tasmāt tair
apy asyāpīty ādi-śloka-dvaya-vyākhyā-dvayam iti pūrva-pakṣatayā
darśayitvā, śloka-dvaye tv asminn uttara-pakṣaḥ kṛta iti nāsāmañjasyaṁ
mantavyam \|\|7\|\|

**---------------------------------------------------------------------------------------------------------------------**

**jīva-gosvāmī (prīti-sandarbhaḥ 117) :** tad etad diṅ-mātra-darśanaṁ,
yata āha---**guṇātmana** ity-ādi \| spaṣṭam \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : guṇātmana** iti \|
**hitāvatīrṇasya** kṛpayā prakaṭita-guṇasyāpi \|\|7\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** varam avikriyād ity-ādi
prakāreṇa tava mahimā brahmā ca jñātuṁ śakyate, tathāpi na tavāvatārasya
matsyāpi rūpasyāpi **guṇān vimātuṁ ka īśire**? na ke'pīty arthaḥ \|
bhavatas tu yan neśeraṁs tat kim utety arthaḥ \| tava kīdṛśasya ?
**hitāvatīrṇasya** hitaṁ sva-śakti-prākaṭyaṁ, ka ity asya kiṁ-śabdasya
yac-chabena punaḥ pratinirdeśaṁ karoti \| **kālena yair** vety ādi \|
sukalpair yogyaiḥ sarvajñair iti yāvat \| anyat sugamam \|\|7\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
aprākṛta-kalyāṇa-guṇa-mayaṁ tavedaṁ bhagavat-svarūpaṁ tu prema-bhaktyā
vinā vijñātuṁ ke'pi māyā-sindhūttīrṇā api vidyāvanto'pi na śaknuvanti
yad ime jagaj-janā asmad-ādayas tvāṁ paśyato'pi na jānantīti kiṁ
vaktavyaṁ ? tava mahā-madhurān guṇān api saṅkhyātum api na śaknuvanti
tan-mādhuryānubhava-vārtā dūre vartatām ity āha---guṇā ātmānaḥ
svarūpa-bhūtā yasyeti guṇānāṁ nityatvam aprākṛtatvaṁ coktam \| tathā ca
brahma-tarke---guṇaiḥ svarūpa-bhūtais tu guṇy asau harir īśvaraḥ iti \|
**apis** tv-arthe \| **guṇātmanas** tu tava **guṇān vimātum** etāvanta
iti gaṇayituṁ **ka īśire**śaknuvanti, api tu naiva ām-abhāva ārṣaḥ\|
asya viśvasya hitāya saṁsāra-roga-nivṛttaye avatīrṇasya \| **ve**ti
vitarke **yaiḥ** **sukalpair** atinipuṇaiḥ saṅkarṣaṇādibhir
**bhū**-paramāṇavo reṇavo'pi **vimitā** gaṇitās tathā tato'py adhikāḥ
**khe** **mihikā** hima-kaṇā api tathā tato'py adhikā **dyu-bhāso** divi
sūryādīnāṁ kiraṇa-paramāṇavas tathāpi te saṅkarṣaṇādyā yān adyāpi
gāyanto gāyantaḥ sīmānaṁ naivāpnuvantīty arthaḥ \| yad vā, guṇe
triguṇa-maye jagati ātmā pālanārthaṁ mano yasya tathābhūtasyāpi tava
guṇān vimātuṁ na īśire kiṁ punar
guṇātīta-mahā-camatkāri-dadhi-cauryādi-krīḍātmana iti \|\|7\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** samastānāṁ guṇānāṁ jñānaṁ
tu kasyāpi na bhavet teṣām anatyād ity āha---guṇātmanaḥ iti, **gunā
ātmānaḥ**, samasta-kalyāṇa-guṇātmako'sau \[vi.pu. 6.5.64\]
ity-ādi-śrī-vaiṣṇavāt \| svarūpān atirekiṇo yasya tasya **te guṇān
vimātuṁ** saṅkhyātum api ke **īśāñcakrire** ? ām-abhāva ārṣaḥ \|
tad-anubhava-vārtā tu dūre'stv ity arthaḥ \| kīdṛśasya ? asya jagato
**hitāyāvatīrṇasya** \| nanu, nipuṇaiḥ **kālena** kim aśakyaṁ ?
tatrāha---kāleneti \| **ve**ti vitarke \| **yaiḥ** **sukalpair**
atinipuṇair mahatā kālena **bhū-pāṁsavaḥ** pṛthvī-paramāṇavo **vimitāḥ**
saṅkhyātā bhaveyuḥ \| **khe** nabhasi **mihikā** hima-kaṇā **divi
bhāso** nakṣatra-kiraṇāś ca tair api śeṣādibhis tvad-guṇā vimitā neti
\|\|7\|\|

**\...**

**\|\| 10.14.8 \|\|**

**tat te'nukampāṁ susamīkṣamāṇo**

**bhuñjāna evātma-kṛtaṁ vipākam \|**

**hṛd-vāg-vapurbhir vidadhan namas te**

**jīveta yo mukti-pade sa dāya-bhāk \|\|**

**śrīdhara-svāmī (bhāvārtha-dīpikā) :** tasmād bhaktir eva saṅgacchata
ity āha---tat te'nukampām iti \| **susamīkṣamāṇas** tava kṛpā kadā
bhaviṣyatīti bahu-manyamānaḥ svārjitaṁ ca karma-phalam anāsaktaḥ san
**bhuñjāna** eva, nātīva-tapa-ādinā kliśyann evaṁ **yo jīveta sa**
**muktau dāya-bhāg** bhavati \| bhaktasya jīvana-vyatirekeṇa
dāya-prāptāv iva muktau nānyad upayujyata iti bhāvaḥ \|\|8\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yatas tvam
ananta-kalyāṇa-guṇa-nilayo bhajatāṁ mokṣado'si *tasmād bhaktir eve*ti \|
tad ity uktārthaḥ \| **hṛd-vāg-vapurbhir** ity anena sāṣṭāṅga-natir
lakṣyate---

> dorbhyāṁ padābhyāṁ jānubhyām urasā śirasā dṛśā \|
>
> manasā vacasā caiva praṇāmo'ṣṭāṅga īritaḥ \|\| \[ha.bha.vi. 8.360\]iti
> lakṣaṇāt \|

iti bhāva iti \| bhaktiṁ kurvato jīvato'pi mokṣo, dehāvasāne tu **tac**
chaṅkaiva nāstīti bhāvaḥ \| **bhuñjāna** eva samaye duḥkhaṁ sukhaṁ ca
bhagavad-**anukampā**-*phalam* evedam iti jānan \| pitā yathā sva-putraṁ
samaye dugdhaṁ pāyayati, nimbaṁ ca bhakṣayati \| āśliṣya cumbati,
pāṇi-talena praharati cety evaṁ mama hitāhitaṁ putrasya piteva
mat-prabhur eva jānāti, na tv aham \| mayi tad-bhakte nāsti
kāla-karmādīnāṁ keṣām apy adhikāra iti, sa eva kṛpayā sukha-duḥkhe
bhojayati ca svaṁ sevayati ceti vimṛśya, yathā cared bāla-hitaṁ pitā
svayaṁ tathā tvam evārhasi naḥ samīhituṁ \[bhā.pu. 4.20.31\] iti pṛthur
iva pratyahaṁ bhagavantaṁ vijñāpayan hṛd-ādibhir namaskurvan nātīva
kliṣyan yo jīveta, sa muktiś ca **padaṁ** ca tayor dvandvaikyaṁ, tasmin
saṁsāra-muktau tvac-caraṇa-sevāyāṁ cety ānuṣaṅgika-mukhya-phalayor
**dāya-bhāg** bhavati, yathā putrasya *dāya-prāptau* *jīvanam* eva
kāraṇaṁ, tathā *bhaktasya* jīvane \| tac ca bhakti-mārga-sthitir eva
dṛtaya iva śvasanty asu-bhṛtaḥ \[bhā.pu. 10.87.17\] iti veda-stuty-ukter
iti viśvanāthaḥ \|\|8\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** evaṁ jñāna-yogād utkarṣam
uktvopasaṁharati---**tad** iti \| **tat** tasmād **ātma-kṛtaṁ**
sva-karma-**vipākaṁ** vividha-phalaṁ **bhuñjāna** eva, na tv
anyāyārabhamāṇaḥ \| **dāya-bhāg** iti vāco-yuktyā **mukter** dāyavad
anapahnuvanīyatvād āvaśyakatvam uktam \|\|8\|\| \[mu.pha. 6.11\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** ato bhaktir eva
śreyaskarī, yad-arthaṁ bhakta-hitāyāvatarasi, ataḥ saiva kāryety
āha---tat te'nukampām ity-ādi \| evaṁ-bhūtaḥ san **yo jīvati**, **sa te
dāya-bhāk** \| kutra ? pade caraṇāravinde amukti akaivalyaṁ yathā
bhavati tathā, nitya-pārṣadaḥ san caraṇāravinda-sevī bhavati \|\|8\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : susamīkṣamāṇaḥ**
suṣṭhv-apekṣamāṇaḥ \| eva-śabdo yathāpekṣam agre'py anuvartanīyaḥ \|
**ātmanā kṛtam** ajitam ity avaśya-bhogyatoktā \| atas tatra
sukha-duḥkhādikaṁ na mantavyam iti bhāvaḥ \| **vipākaṁ**
vividha-karma-phalam \| **hṛd-vāg-vapurbhir** namo vidadhad iti
tatraivāsaktiḥ kāryā, nānyatreti bhāvaḥ \| **mukti-padaṁ** mokṣo
mahā-kāla-pūraṁ vā \| yad vā, mukti-rūpaṁ padaṁ śrī-vaikuṇṭhākhyaṁ
sthānaṁ pādābjaṁ vā \| yad vā, a-kāra-praśleṣeṇa na muktir bhaktānāṁ
yasmāt \| yan māhātmyāmṛtārṇava-nimajjanena muktir lavaṇāmbu-kaṇavat
tucchīkriyate \| tasmin pade pādābje tat-prema-lakṣaṇe vā **dāyo**
dānam, tad-**bhāk** tad-dātā bhavatīty arthaḥ \| **hṛd-vāg-vapurbhir**
ity asyātraiva vānvayaḥ \| tataś ca hṛdā dāya-bhāk
saṅkalpa-mātreṇaivānyebhyo mukti-padaṁ dadāti, tathā vacana-mātreṇa
deha-sparśanādinā cety ūhyam \|\|8\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tat ta iti \| eva-śabdo
yathā'pekṣyam agre'py anuvartanīyaḥ **ātmanā** **kṛtam** ajitam ity
avaśya-bhogyatoktā \| atas tatra sukha-duḥkhādikam amanyamāna ity arthaḥ
\| **vipākaṁ** vividha-karma-phalam \| pureha bhūmann \[bhā.pu.
10.14.5\] ity-ādi-rītyā tad-vidha-kathayābhirucitī-kṛtāya tubhyaṁ
**hṛd-vāg-vapurbhir namo vidadhad** iti tatra tv āsaktiṁ kuirvann iti
bhāvaḥ \| upalakṣaṇaṁ caitad dainyātmakasya bhaktāntarasya
**mukti**-nāmakaṁ **padaṁ** caraṇāravindaṁ,

> yenāpavargākhyam adabhra-buddhiḥ
>
> bheje khagendra-dhvaja-pāda-mūlaṁ \[bhā.pu. 1.18.16\] iti prathame \|

yad vā, atra sargo visargaś ca \[bhā.pu. 2.10.1\] ity ādau
navama-padārtha-rūpāyā mukter api pade āśraye daśama-padārtha-rūpaṁ,
daśame daśamaṁ lakṣyaṁ \[bhāvārtha-dīpikā 10.1.1\] ity-ādi-nirṇīte tvayi
sa **dāya-bhāk** bhavati bhrātṛ-vaṇṭana iva tvam eva tasya dāyatvena
vartase, ato varākyā mukter vā kā vārtety arthaḥ \| atra tad-vyākhyāyāṁ
nānyad iti buddhi-pauruṣādikaṁ niṣiddhaṁ tad vināpi jīvataḥ putrasya
dāya-prāpte atrāpi jīvatvaṁ bhakti-mārga-sthitatvaṁ jñeyam \| dṛtaya iva
śvasanty asu-bhṛtaḥ \[bhā.pu. 10.87.17\] ity-ādy-ukteḥ \|\|8\|\|

**---------------------------------------------------------------------------------------------------------------------**

**jīva-gosvāmī (bhakti-sandarbhaḥ (303) :** tad etad-vandanaṁ
yathā---tat te'nukampām iti \| yasmād, guṇātmanas te'pi guṇān vimātuṁ
\[bhā.pu. 10.14.7\] ity-ādinā tādṛśatvam ucyate \| **tat** tasmāt \|
**namo** namaskāram \| **mukti-pade** navama-padārthasya mukter api
āśraye paripūrṇa-daśama-padārthe \| yad vā, muktir iha
pañcama-stha-gadyānusāreṇa[^21] premaiva, tat-pade tad-viṣaye
paripūrṇa-bhagaval-lakṣaṇe tvayi **dāya-bhāg** bhavati \| bhrātṛ-vaṇṭana
iva tvaṁ tasya dāyatvena vartasa ity arthaḥ \| mukti-mātraṁ tu sakṛn
namaskāreṇaivāsannaṁ syāt \| yathā viṣṇu-dharme---

> durga-saṁsāra-kāntāram apāram abhidhāvatām \|
>
> ekaḥ kṛṣṇe namaskāro mukti-tīrasya deśikaḥ \|\| iti \|

**tat te** ity atra **susamīkṣamāṇaḥ** iti ṭīkā \| yad vā pratikṣaṇaṁ
nirupādhi-kṛpayaiva prabhuṇā tathā tathā kriyamāṇām **anukampāṁ**
suṣṭhu-rūpām īkṣamāṇas tatrānandībhavan tāṁ samyak paśyan vibhāvayan
tathā **hṛdā** yad vā **vācā** yad vā **vapuṣā** namo vidadhaj jana
ity-ādi vyākhyā jñeyā \| namaskāre'py aparādhāś caite parihartavyāḥ
viṣṇu-smṛty-ādi-dṛṣṭyā \| ye khalu
eka-hasta-kṛtatva-vastrāvṛta-dehatva-bhagavad-agra-pṛṣṭha-vāma-bhāgātyanta-nikaṭa-garbha-mandira-gatatvādi-mayāḥ
\|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : tat te** iti \|\|8\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** ataḥ ke'pi te tattvaṁ na
jānanty eva bahiraṅgatvāt \| bhaktās tu yat kiñcij jānanti antaraṅgatvāt
\| na yāvad iti tat-praśaṁsām āha---tat te'nukampām ity-ādi \| **tat**
tasmāt **te** tav**ānukampām** anugrahaṁ suṣṭhu
samyakt-prakāreṇekṣamāṇo'nubhavan \| sarve darśanārthā jñānārthāḥ \|
**hṛd-vāg-vapurbhis** te tubhyaṁ **namo** vidadhat kāya-vāṅ-manobhir
bhajan **yo jīveta** jīvati, **sa mukti-pade** mukti-lakṣaṇe
nitya-pārṣada-rūpe **dāya-bhāk** \| athavā, amukti akavailayaṁ yathā
syāt tathā pade caraṇāravinde dāya-bhāk \| mamopāsyam idam eveti
mama-kāra-parasparaṁ dāya-bhāg bhavati \| athavā, mukti-pade mukti-rūpe
pade sa dāya-bhāk khaṇḍana-kṛd bhavati \| do avakhaṇḍade iti ghañi rūpam
\| itaḥ paraṁ mukti-sukham anyan nāstīti niścinoti \|

nanu, katham evaṁ pūrva-karma-bhoge durnivāre sati tena bādhyamāno
hṛd-vāg-vapurbhir jano māṁ bhajatād ity āha **ātma-kṛtaṁ** **vipākam**
abhuñjāna eva \| tavānukampānubhavenaiva tasya prārabhda-kṣayāt
tad-abhogaḥ \|\|8\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evam anyat
sarva-sādhanaṁ parityajya bhaktim eva kurvaṁs tvāṁ labhate iti
prakaraṇārtho'vagatas tatra kīdṛśaḥ san kuryād ity apekṣāyām āha---tat
te iti \| yasmād evaṁ **tat** tasmād **ātma-kṛtaṁ vipākaṁ** dharmasya hy
āpavargasya nārtho' rthāyopakalpate \[bhā.pu. 1.2.9\] ity atra
pratipādayituṁ bhakter apy ananu, saṁhitaṁ phalaṁ sukhaṁ,
tad-aparādha-phalaṁ duḥkhaṁ ca **bhuñjāna** eva taṁ tav**ānukampāṁ**
suṣṭhu-**samyag-īkṣamāṇaḥ** samaye prāptaṁ sukhaṁ duḥkhaṁ ca
bhagavad-anukampādi-phalam evedam iti jānan \| pitā yathā sva-putraṁ
samaye samaye dugdhaṁ nimba-rasaṁ ca kṛpayaiva pāyayati \| āśliṣya
cumbati pāṇi-talena praharati cety evaṁ mama hitāhitaṁ putrasya piteva
mat-prabhur eva jānāti, na tv ahaṁ \| mayi tvad-abhakte nāsti
kāla-karmādīnāṁ keṣām apy adhikāra iti sa eva kṛpayā sukha-duḥkhe
bhojayati ca svaṁ sevayati ceti vimṛśya, yathā cared bāla-hitaṁ pitā
svayaṁ tathā tvam evārhasi naḥ samīhituṁ \[bhā.pu. 4.20.31\] iti \|
pṛthur iva praty ahaṁ bhagavantaṁ vijñāpayan hṛdādibhir namaskurvan
nātīva kliṣyan **yo jīveta sa muktiś ca padaṁ** ca tayor dvandvaikyaṁ
tasmin saṁsārān muktau tvac-caraṇa-sevāyāṁ cety
ānuṣaṅgika-mukhya-phalayor **dāya-bhāg** bhavati, yathā putrasya
dāya-prāptau jīvanam eva kāraṇaṁ tathā bhaktasya jīvanaṁ tac ceha
bhakti-mārge sthitir eva, dṛtaya iva śvasanty asu-bhṛto yadi te'nuvidhā
\[bhā.pu. 10.87.17\] ity ukter iti bhāvaḥ \|\|8\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tasmāj jñāne prayāsaṁ
hitvā bhaktir eva yathā-śakti kāryety āha---tad iti \| **te anukampā**
kadā syād iti suṣṭhu **samīkṣamāṇaḥ** **ātma-kṛtaṁ** svārjitaṁ
**vipākaṁ** karma-phalaṁ sukha-duḥkhaṁ svāminaiva pāyasa-nimba-rasaṁ
pitreva hitecchunā dattaṁ **bhuñjāna** eva **hrad**ādibhir **namo
vidadhat** kurvan vratādibhir nātīva kliśyan **yo jīveta**
sat-sampradāye tiṣṭhet, **sa muktiś** ca **padaṁ** ca tayor dvandvaikyaṁ
tasmin mokṣe tad-aṅghri-sevane ca **dāya-bhāk** bhavet, jīvann eva hi
pituḥ sampattau dāyaṁ bhajen nājīvann eva vedokta-tad-bhakti-vartmani
tiṣṭhaṁs tad-aṅghri-dāya-bhāk nānya iti bhāvaḥ \|\|8\|\|

**\...**

**\|\| 10.14.9 \|\|**

**paśyeśa me'nāryam ananta ādye**

**parātmani tvayy api māyi-māyini \|**

**māyāṁ vitatyekṣitum ātma-vaibhavaṁ**

**hy ahaṁ kiyān aiccham ivārcir agnau \|\|**

**śrīdhara-svāmī (bhāvārtha-dīpikā) :** tad evaṁ stutvā bhagavantaṁ
kṣamāpayituṁ svāparādhaṁ nivedayati---paśya iti \| he **īśa** !
**me'nāryaṁ** daurjanyaṁ **paśya** \| yad **ahaṁ** **māyinām** api
**māyini** vimohake **tvayy api** sva-**māyāṁ** prasārya
**ātma-vaibhavam** ātmaiśvaryam **īkṣitum aiccham** abhilaṣitavān \| aho
evaṁ kartuṁ tvayy ahaṁ **kiyān** ? na kiñcit \| **yathāgner** udbhūtā
jvālā **agnau** na kiñcit tadvad iti \|\|9\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tat tadā \| **īkṣituṁ**
draṣṭum \| **ahaṁ** tu bhakti-leśam api na kurve'pi tv aparādha-puñjam
iti sānuśayam āha---he **īśa** ! iti \|\|9\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** bhaktābhāve yad
dūṣaṇaṁ, tat-svācaritenaiva darśayati---paśyeśa ity-ādi \| **tvayy api**
**paramātmani** ātmano'pi brahmaṇo'pi pare \|\|9\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : paśye** ity **anāryasya**
prākaṭyādikaṁ bodhitam \| he **īśa** ! iti sva-prabhau tatra ca
**anante** aparicchinna-māhātmye, tatrāpy **ādye** pitari, tatrāpi
**paramātmani** parama-gurau, hṛdi sarva-veda-prakāśanāt, tatrāpi
**māyinām** api **māyini**, tatrāpi **tvayi** śrī-kṛṣṇe'pīti
**māyā**-vistāraṇasyāyogyatā, tatrāpi yathottaram ādhikyenoktā \|
ātmanas tava **vaibhavaṁ** māhātmyam **īkṣitum** **aicchaṁ**, draṣṭuṁ
mañju-mahitvam anyad api \[bhā.pu. 10.13.15\] ity ukteḥ \| **hi**
niścaye khede vā \| **kiyān** iti yadyapi evaṁ tattvato'parādho na syāt
\| tathāpy evam api kartuṁ ko vā varāko'ham ? ity arthaḥ \|\|9\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tatra jñānasyāprayojakatve
svam eva dṛṣṭāntīkurvaṁs tatraiva svāparādham api kṣamāpayitum
upakramate---paśya iti \| āryaḥ sujanaḥ, tasya bhāva āryaṁ, tat tu
vijñatvam api kroḍīkaroti \| atas tad-viparītaṁ daurjanyaṁ mūḍhatvaṁ
c**ānāryaṁ** **paśya** iti tasya prākaṭyādikaṁ bodhitam \| tatra **īśe**
sva-prabhau, tatra ca **ādye** pitari, **tvayy api** iti daurjanyam,
**anante** aparicchinna-mahimani, **paramātmani** ātmano'py ātmanīti
mūḍhatvaṁ tat-tad-ajñānatve'pi **māyi-māyini** **māyāṁ** **vitatya** iti
parama-mūḍhatvam \| kiṁ tat ? **ātmanas** tava **vaibhavaṁ** māhātmyam
**īkṣitum aicchaṁ**, yad draṣṭuṁ mañju-mahitvam anyad api \[bhā.pu.
10.13.15\] ity ukteḥ \| **hi** niścaye \|

nanu, mama māhātmyaṁ draṣṭuṁ cet tarhi ko doṣaḥ ?
tatrāha---tvan-māhātmyaṁ draṣṭuṁ tatrāpi māyāṁ vitatya draṣṭuṁ **kiyān**
ko varāko'ham ? ity arthaḥ \| kiyattve dṛṣṭāntaḥ **agnau arcir** **iva**
iti\| yad vā, ātmanaḥ svasya vaibhavaṁ draṣṭum iti dainyena pūrvārtham
ācchādya proktam \|\|9\|\|

**---------------------------------------------------------------------------------------------------------------------**

**locana-rocanī 2.4.19****\[aparādhāt viṣādaḥ\]:** āryaḥ sujanaḥ, tasya
bhāva āryaṁ, atas tad-viparītaṁ daurjanyam **anāryam** \| kiṁ tat?
**ātmanas** tava **vaibhavaṁ** māhātmyam **īkṣitum aicchaṁ** yat,
draṣṭuṁ mañju mahitvam \[bhā.pu. 10.13.15\] ity-ukteḥ \| nanv evaṁ cet,
tarhi ko doṣaḥ ? tatrāha---tvan-māhātmyaṁ draṣṭuṁ tatrāpi **māyāṁ
vitatya** draṣṭuṁ **kiyān** ko varāko'ham ity arthaḥ \| kiyattve
dṛṣṭāntaḥ---**agnau arcir iva** iti \|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** paśeti, āryaḥ sujanas tasya bhāva
āryaṁ, tena vijñatvam api gamyate \| tad-viparītaṁ mūḍhatvaṁ ca tat tad
daurjanyam āha---**ādya** **tvayy** **api** iti \| mūḍhatvam **anante**
**parātmani** iti parama-mūḍhatvaṁ **māyi-māyini** **māyāṁ** **vitatya**
iti yadyapi draṣṭuṁ mañju mahitvaṁ \[bhā.pu. 10.13.15\] ity uktaṁ,
tatrāpi sva-garvaḥ paryavasyatīty āha---**ātme**iti \| **kiyattve**
dṛṣṭāntaḥ---**agnau arcir iva** iti \| viṣṇos tu trīṇi rūpāṇi
\[sātvata-tantra\] ity-ādy-anusāreṇa prathama-puruṣatayā stauti
\|\|9.10\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, tvam api yad
bhaktatvād dāya-bhāg evāsi ? maivaṁ, yadi bhakta evābhaviṣyam, tadā
katham evam atimaugdhyaṁ me'bhaviṣyad iti sva-maugdhyaṁ
pradarśayati---paśyeśa me ity-ādi \| he **īśa** ! **me** mama
**anāryaṁ** mauḍhyaṁ **paśya** \| kiṁ tat ? ity āha---**tvayy api** iti
tvayāpi **anante ādye paramātmani māyāṁ** **vitatya ātma-vaibhavam
īkṣitum aicchaṁ** **māyinām api māyini** māyino'pi mohayituṁ samarthe \|
nanv **aham** iva tvam api eko'si ? nety āha---hi ity-ādi \| **hi**
niścitam \| **ahaṁ kiyān** kṣudra eva ? tatra dṛṣṭāntaḥ---**agnau** sati
**arcir iva**, agny-ādy-apekṣayā arciḥ ksudra iva \|\|9\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ahaṁ tu bhakti-leśam api
na kurve, pratyutāparādha-puñjam eveti sānutāpam āha---paśya iti \| he
**īśa** ! **me anāryam** āryaḥ sujano vijñaś ca, tasya bhāva āryaṁ,
tad-viparītam anāryaṁ daurjanyaṁ mauḍhyaṁ ca **paśya** ity avadhārya
samucitaṁ daṇḍaṁ kṣamāṁ vā kuruṣva, anyathā mādṛśānāṁ daurjanya-mauḍhye
eva vardhiṣyete iti bhāvaḥ \| kiṁ tad daurjanyaṁ mauḍhyaṁ ca ? ity ata
āha---**ādye** sva-kāraṇatvāt pitari, tatrāpi **tvayi** sukhena
sahacaraiḥ saha bhuñjāna eveti daurjanyam **anante** aparicchinnaiśvare
**parātmani** **ātmano**'py ātmanīti mūḍhatvaṁ **māyi-māyini** iti
parama-mūḍhatvam \| evam-bhūte'pi tvayi **māyāṁ** prasārya ātmaiśvaryam
**īkṣitum** **aham aicchaṁ** \| **hi** aho ahaṁ tvayi **kiyān**
kim-parimāṇakaḥ **arcir** jvālā yathā **mahāgner** udbhūya tam eva
dagdhum icchet \|\|9\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** bhaktas tvayi dāya-bhāk
ahaṁ tv aparādhīti sānutāpi āha---paśya iti\| he **īśa** ! me
**anāryaṁ** daurjanyaṁ mauḍhyaṁ ca **paśye**ty vicārya daṇḍaṁ kṣamāṁ vā
kurv ity arthaḥ \| te dve darśayati---**ādye** sva-kāraṇatvāt pitari
**tvayi** sakhibhiḥ saha sukhena bhuñjāna iti daurjanyam, **anante**
anavacchinnaiśvarya-**parātmani** **māyinām** api **māyini** vimohake
iti vimūḍhatvam \| īdṛśo **māyāṁ** **vitatya aham** **ātmanas** tava
**vaibhavam** aiśvaryam **īkṣitum** **aiccham** \| aho **tvayy** evaṁ
kartum **ahaṁ kiyān** ? na kiñcit, yathā **agner** udbhūt**ārcir** jvālā
tasminn akiñcit tadvat \|\|9\|\|

**\...**

**\|\| 10.14.10 \|\|**

**ataḥ kṣamasvācyuta me rajo-bhuvo**

**hy ajānatas tvat-pṛthag-īśa-māninaḥ \|**

**ajāvalepāndha-tamo'ndha-cakṣuṣa**

**eṣo'nukampyo mayi nāthavān iti \|\|**

**śrīdhara-svāmī (bhāvārtha-dīpikā) :** **rajo-bhuvo** rajaso jātasya,
**ato**'**jānato'**ta eva **ajāvalepāndha-tamo'ndha-cakṣuṣaḥ** ajo'haṁ
jagat-kartāham iti madena gāḍha-tamo-rūpeṇāndhībhūte netre yasya, atas
**tvattaḥ pṛthag-īśa-māninaḥ** \| anyatra prabhutvena vartamāno'pi
**mayi** nāthe sati **nāthavān** mad-bhṛtya evāyam ata eṣo'**nukampya**
iti matvā **kṣamasva** ity arthaḥ \|\|10\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yatas tvaṁ mahān, ato
hetoḥ **kṣamasva**, kṣāntir mahīyasī ity ukteḥ \| ato rājasatvāt \| ata
evājñatvād eva \| dhvāntaṁ gāḍhāndha-tamasam ity amaraḥ \|
*andhībhūta*-netrasya naṣṭa-jñānasya \| ato jñāna-hīnasya **ajānata**
ity atra sāmānyato'jñasya \| iha tu viśeṣato'jñasyeti na punar uktiḥ \|
*ity artha* iti---aparādhe'py ajña-bhṛtyopari kṛpaivociteti bhāvaḥ
\|\|10\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tasmād ayaṁ
mamāparādhaḥ kṣantavya evety āha---ata ity-ādi \| na kevalaṁ
mamāparādha-kṣamāpanam eva me'bhimatam, api tv ayam anugrāhyo'pi \|
tatra hetum āha---**mayi nāthavān** **iti** yad bhṛtyatvād
bhṛtyāparādhaḥ svāminaiva kṣamyate \|\|10\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ato mad-atitucchatvān
nijātyanta-māhātmyāc ca kṣamasva \| atitucchatvam eva darśayati---raja
ity-ādi-viśeṣaṇaiḥ \| apy-arthe **hi**-śabdaḥ sarvair evānveti \| he
**acyuta** iti \| yathā kathañcid api prapannasya sarve'parādhāḥ
kṣamyanta ity-ādi māhātmyataḥ katham api kuto'pi kadāpi cyutir nāsti
yasyety arthaḥ \| **eṣo**'ham **anukampyaḥ** \| kathaṁ ? **nāthavān**
iti dāsa ity evam \| nanu, parameṣṭhinas tava dāsyaṁ kim-arthaṁ ?
tatrāha---**mayi** bhagavati nimitte tvad-eka-prāpty-artham ity arthaḥ
\| anyat tair vyākhyātam \| yad vā, tatra tatra hetuḥ---**ajayā** māyayā
**avalepo** vyāptiḥ \| sa eva vā **andhatamas** tena **andha-cakṣuṣaḥ**
\|\|10\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ata** ity asya ṭīkāyāṁ
prabhutveneti prabhuṁ-manyatvenety arthaḥ \| yad vā, **ato**
mamātitucchatvāt tavātimahattvāc ca **kṣamasva** \| atitucchatvam eva
darśayati---**rajo bhuva** ity-ādibhiḥ \| **ajānata** iti tamo'ṁśaś ca
vyañjitaḥ \| paśyatām api mac-**cakṣuṣāṁ** ca tābhyām eva sagarvatvam
āndhyaṁ ca jātam ity āha---**aja-** iti \| **hi** prasiddhau, tvam api
jānāsīti bhāvaḥ \| he **acyuta** ! iti tvam evācyuta-nāmā \| ataḥ sakṛd
eva prapanno yaḥ ity-ādi---rūpa-vratād api tavācyutir yogyaiva asmākaṁ
ca tan-nāmatānarhatvād eva tādṛśa-cyutir api na sambhavatīti bhāvaḥ \|
**eṣo**'ham **anukampyaḥ** \| kathaṁ ? **nāthavān** iti dāsa ity evam \|
nanu, parameṣṭhinas tava dāsye kim-arthaṁ ? tatrāha---**mayi** bhagavati
nimitte mad-eka-prāpty-artham iti \|\|10\|\|

**---------------------------------------------------------------------------------------------------------------------**

**jīva-gosvāmī (locana-rocanī** **2.4.24) : \[****aparādhena dainyam\]**
**ajo** jagat-kartāham iti madena gāḍha-**tamo**-rūpeṇa
**andhībhūta-netrasya**, atas **tat pṛthag īśa-māninaḥ** \| anyatra
prabhuṁ-manyatvena vartamāno'pi \| trayo'ham **anukampyaḥ** \| kathaṁ ?
**nāthavān** dāsa ity evam \| nanu, parameṣṭhinas tava dāsyaṁ kim-arthaṁ
? tatrāha---**mayi** bhagavati nimittaṁ mad-eka-prāpty-artham ity arthaḥ
\|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *pūrva ślokasya vyākhyā
draṣṭavyā.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** tasmād ayaṁ me'parādhaḥ
kṣantavya evety āha---ataḥ kṣamasvety ādi \| ataḥ kṣudratvāt
kṣudrayāparādho mahadbhiḥ kṣamyata eva \| he **acyuta** ! **rajo-bhuvo
me** mama **ajāvalepāndha-tamaḥ kṣamasva** \| ajā avidyā tat-kṛto
yo'valepo garvaḥ, sa evāndha-tamo gāḍhaṁ tamaḥ, samāsānta-vidher
anityatvād aja-bhāvaḥ \| ata evāndha-cakṣuṣaḥ \| ata eva ajñānatas
tvan-mahimānam ity arthaḥ \| kutaḥ ? **tvat-pṛthag-īśa-mānitvāt** \|
ajāvalepāndha-**tamo'ndha-cakṣuṣa** ity ekaṁ vā padam, tadā kṣamasvety
asya karmādhyāhāryam \| kṣamāyāṁ yukitiṁ vakti---**mayi nāthavān** iti
\| madīya evāyam iti kṛtvā svāminā **hi** *bhṛtyāparādhaḥ kṣamyate*
\|\|10\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** daurjanyocitasya daṇḍasya
mauḍhyocitāyāḥ kṣamāyāś ca sambhave'pi mahā-kṛpālos tava kṣamaivocitety
āha---ata iti \| he **acyuta** ! yatas tvaṁ mahā-kṛpālutvādi-guṇebhyaś
cyuti-rahitaḥ \| ahaṁ ca mahā-nīcaḥ \| ato mamāparādhaṁ **kṣamasva** \|
nīce dayādhike spardheti nīter iti bhāvaḥ \| mahā-nīcatvam
āha---**rajo-bhuvaḥ**, śleṣeṇa rajaso dhūleḥ putrasya \| ata eva
ajñasyāta eva **tvattaḥ pṛthag** eva īśo'ham ity abhimānavataḥ \|
**īśa-mānitvaṁ** vivṛṇoti---**ajāvalepaḥ** ajanyatva-mada
ev**āndha-tamaḥ** samātsāntābhāva ārṣaḥ \| tenāndhāni cakṣūṁṣi yasya
tena mayi tvat-kāruṇya-candrodayenaiva mad-garva-tamasy apahṛte sati
tvaṁ dṛśyo bhaviṣyasi, nānyatheti bhāvaḥ \| kena vicāreṇa kṣame ? iti
cet tatrāha---**eṣa** brahmā **anukampyaḥ** mad-anukampārhaḥ,
yato'nyatra nāthatvābhimānavān api **mayi** tu **nāthavān** dāsa eva \|
yad vā, mauḍhyān mayy api svātantryaṁ kurvann api vastuto
man-māyādhīnatvād adhīna eveti matvā \| para-tantraḥ parādhīnaḥ paravān
nāthavān ity amaraḥ \|\|10\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** daṇḍo'pi mayi kṣamaiva te
mahā-kṛpālutvād bhaviṣyatīty āha---ata iti \| he kāruṇyād **acyuta** !
**rajo-bhuvo** rajo-guṇāśrayasya ato**'jānato**'jñasya aja-pareśa-putro
jagat-kartāham iti **yo'valepo** garvas tad-rūpeṇāndha-tamasena
gāḍha-timireṇa samāsāntābhāva ārṣaḥ \| **andhāni cakṣūṁṣi** yasya atas
**tvat-pṛthag-īśa-mānino me** aparādhaṁ **kṣamasva** \| kena vimarśena
kṣame ? tatrāha---**eṣa** viriñco mamānukampyaḥ, yato'nyatra
svatantratvena vartamāno'pi **mayi** mad-antike **nāthavān** para-tantro
bhṛtya evety arthaḥ \| para-tantraḥ parādhīnaḥ paravān nāthavān ity
amaraḥ \|\|10\|\|

**\...**

**\|\| 10.14.11 \|\|**

**kvāhaṁ tamo-mahad-ahaṁ-kha-carāgni-vār-bhū-**

**saṁveṣṭitāṇḍa-ghaṭa-sapta-vitasti-kāyaḥ \|**

**kvedṛg-vidhāvigaṇitāṇḍa-parāṇu-caryā-**

**vātādhva-roma-vivarasya ca te mahitvam \|\|**

**śrīdhara-svāmī (bhāvārtha-dīpikā) :** nanu, brahmāṇḍa-vigrahas tvam
apīśvara eva ? iti cet tatrāha---kvāham iti \| **tamaḥ** prakṛtiḥ,
**mahān** mahat-tattvam, **ahaṅkāraḥ**, **kham** ākāśaḥ, **caro**
**vāyuḥ**, **agniḥ**, **vār** jalam, **bhūś** ca \|
prakṛty-ādi-pṛthivy-antair etaiḥ saṁveṣṭito yo**'ṇḍa-ghaṭaḥ** sa eva
tasmin vā sva-mānena s**apta-vitastiḥ kāyo** yasya so'haṁ **kva** ? kva
**ca te mahitvaṁ** ? katham-bhūtasya ? **īdṛg-vidhāni** yāny
**avigaṇitāny aṇḍāni**, ta eva paramāṇavaḥ, teṣāṁ **caryā**
paribhramaṇaṁ tad-arthaṁ **vātādhvāno** gavākṣā iva **roma-vivarāṇi**
yatra tasya tava \| ato'titucchatvāt tvayānukampyo'ham iti \|\|11\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *brahmāṇḍaṁ vigrahe*
vapuṣi yasya sa tvaṁ brahmāṇḍāvirbhāvayitāpīśvara i*ti ced* bhavad-uktiḥ
syāt, tatra tad-uktau brahmāha \| tad-antargata-pratītes tasminn aṇḍe
ghaṭe vā \| vitastir dvādaśāṅgulam ity amaraḥ \| dvau kva-śabdau
mahad-antaraṁ sūcayataḥ \| **īdṛg-vidhāni**
mat-svarūpa-bhūta-brahmāṇḍa-sadṛśāni, mad-adhikaraṇī-bhūtāmbu-sadṛśāni
vā \| ta eveti vidheyāpekṣaṁ puṁstvam \| tad-arthaṁ bhramaṇārtham \|
vātāyanaṁ gavākṣo'tha ity amaraḥ \| yatas tvaṁ mahān, **ahaṁ** na ato
hetoḥ \| tena mamaiśvaryaṁ parākramo vā tvāṁ prati śalabhasya garuḍaṁ
pratīva na gaṇanārham iti bhāvaḥ \|\|11\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tvaṁ brahmāṇḍādhikārī,
ahaṁ gopa-bālakaḥ \| kathaṁ mayi nāthavān ? ity āha---kvāham ity-ādi \|
atyantāsambhāvanāyāṁ **kva**-dvayam \| he nātha ! samyag uktam, kintu
yady aham adhunā koṭi-koṭi-brahmāṇḍādhikāriṇo mad-atiriktān
pratyeka-bālaka-padopasevino nālokayiṣyam, tadāyaṁ sandeho'bhaviṣyad iti
mad-vākyārthaḥ \|\|11\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** aho mamātitucchatamatvād
ahaṁ parama-mahattame tvayy aparādhaṁ kṣamāpayitum api nārhāmīty
āha---kvāham iti \| brahmāṇḍasya ghaṭa-rūpakatvaṁ
śrī-bhagavan-māhātmyāpekṣayātitucchatvābhiprāyeṇa \| **mahitvaṁ**
māhātmyaṁ, ataḥ svayam evānukampāṁ kartum arhasīti bhāvaḥ \|\|11\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** aho atitucchatamo'haṁ
parama-mahattamaṁ tvāṁ kṣamāpayitum arhāmi, yata āstāṁ tāvat
sarva-prapañca-vyāpaka-vāsudevatvaṁ sarva-prapañca-nāthatve'pi tvatto
mama bahv-antaram iti vaktuṁ
saṅkarṣaṇa-viśeṣa-mahat-sraṣṭṛ-prathama-puruṣatvena stauti---kvāham iti
\| brahmāṇḍasya ghaṭa-rūpakatvaṁ svalpa-kālata eva naśvaratābhiprāyeṇa
kāyasya **sapta-vitasti**tvaṁ nikṛṣṭa-puruṣatva-vivakṣayā mahā-puruṣasya
tu nava-vitastitvam avāta muhuḥ sṛṣṭi-pralayayor niṣkrama-praveśābhyām
**īdṛg-vidhety**-ādy-uktaṁ **roma-vivaratvam** \| tad uktaṁ
śrī-viṣṇu-purāṇe---yasyāyutāyutāṁśāṁśe viṣṇu-śaktir iyaṁ sthitā \[vi.pu.
1.9.53\] iti **mahitvaṁ** māhātmyam \| ataḥ svayam evānukampāṁ kartum
arhasīti bhāvaḥ \|\|11\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbha (30\]** tad evaṁ paricchinnasyaiva
tad-ākārasya vibhutvaṁ punar-vidvad-anubhavenokta-nyāyena darśayituṁ
prakaraṇam ārabhyate \| tatraikādaśa-padyāny āha---**kvāham** iti
spaṣṭam \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** viṣṇos tu trīṇi rūpāṇīty ādy
anusāreṇa prathama-puruṣatayā stauti---kvāham iti \|\|11\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, tvaṁ brahmāṇḍādhikārī
jagat-sraṣṭā \| ahaṁ gopa-bālakaḥ \| kathaṁ mayi nāthavān asi ? maivam
\| ko'haṁ kṣutratamaḥ ? tathā hi, yad idaṁ brahmāṇḍaṁ tatra peśyāṁ
pakṣipota ivāhaṁ **sapta-vitasti**-mātram \|
evaṁ-vidhānanta-koṭi-brahmāṇḍāni parāṇu-rūpeṇa yad roma-kūpeṣu
tathā-bhūtas tvam asīty āha---kvāhaṁ tamo-mahad ity-ādi \| **ahaṁ kva**,
tava **mahitvaṁ ca kva**, ahaṁ kīdṛśaḥ ? **tamaḥ**-śabdo
guṇa-traya-paraḥ \| tena prakṛtir evocyate \| tama-ādibhiḥ khādibhiś ca
saṁveṣṭito yo'ṇḍa-ghaṭo brahmāṇḍa-bhāṇḍaṁ tatra sapta-vitasti-mātraḥ
**kāyo** yasya saḥ, tathā te \| katham-bhūtasya ? **īdṛg-vidhāny**
ukta-prakārāṇy **avigaṇitāny** asaṅkhyāni yāny **aṇḍāni** brahmāṇḍāni
tāny eva parāṇavaḥ paramāṇavas teṣāṁ **caryā** sañcaraṇaṁ tasya
**vātādhva**vad gavākṣavad **roma-vivarā** yasya \| etena paricchinnavad
dṛśyamāṇo'pi parimāṇa-traya-vilakṣaṇaḥ paricchinno'pi vyāpakaś ceti tava
mahitvaṁ kva ? ahaṁ vā kvety asambhāvanādhikye kva-dvayam \| tasmān
mamāyam aparādhaḥ kṣamyatām \|\|11\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu,
viśva-sraṣṭātiprasiddha eva na tvam īśa-mānī mama tu kim aiśvaryaṁ tad
brūhīty ata āha---kveti \| **tamaḥ** prakṛtiś ca mahāṁś ca **aham**
ahaṅkāraś ca **kham** ākāśaṁ **caro** vāyuś ca **agniś** ca **vār**
jalaṁ ca **bhūś ce**ty ebhis tattvaiḥ saṁveṣṭito yo'ṇḍa-ghaṭas tasmin
pātālādi satya-lokās taiḥ sva-mānena **sapta-vitastir** nikṛṣṭa-lakṣaṇaḥ
**kāyo** yasya so**'haṁ kva**, **īdṛg-vidhāny** yāny **avigaṇitāny
aṇḍāni** tāny eva paramāṇavas teṣāṁ **caryā** niṣkrama-praveśa-rūpaṁ
paribhramaṇaṁ tad-arthaṁ **vātādhvā**no gavākṣā **iva roma-vivarāṇi**
yasya tasya tava **mahitvam** aiśvaryaṁ kveti ? mahat-sraṣṭrā
prathama-puruṣeṇa kṛṣṇasyaikya-vivakṣayoktam \| tena mamaiśvaryaṁ
vikramo vā tvāṁ prati śalabhasya garuḍaṁ pratīva na gaṇanārham iti
bhāvaḥ \|\|11\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, jagad-aṇḍa-vigrahaḥ
sarva-kartā tvam apīśvaro'sīti cet, tatrāha---kvāham iti \| **tamaḥ**
prakṛtir mahān **aham** ahaṅkāraḥ, **khaṁ** nabhaḥ, **caro** vāyuḥ,
**agnis** tejaḥ, **vār** jalam, **bhūś ce**ty etais tattvaiḥ saṁveṣṭito
yo**'ṇḍa**---ghaṭaḥ, tasmin pātālādi-satyānte sva-mānena
**sapta-vitastir** nikṛṣṭaḥ **kāyo** yasya so**'haṁ kva**, **kva ca te
mahitvaṁ**, kīdṛśasyety āha---**īdṛg-vidhāni** yāny **avigaṇitāny
aṇḍāni** te eva parāṇavas teṣāṁ caryā praveśa-nirgama-rūpaḥ paribhramas
tad-arthā **vātādhvā**no gavākṣā **romṇāṁ vivarāṇi** yasyeti
kāraṇodayaśayenaikya-vivakṣayaitat \| tathā ca garuḍe śalabhasy eva
tvayi me vaibhavam iti \|\|11\|\|

**\...**

**\|\| 10.14.12 \|\|**

**utkṣepaṇaṁ garbha-gatasya pādayoḥ**

**kiṁ kalpate mātur adhokṣajāgame \|**

**kim-asti-nāsti-vyapadeśa-bhūṣitaṁ**

**tavāsti kukṣeḥ kiyad apy anantaḥ \|\|**

**śrīdhara-svāmī (bhāvārtha-dīpikā) :** api ca **garbha-gatasya** śiśoḥ
**pādayor** **utkṣepaṇaṁ** **mātuḥ kim** aparādhāya bhavati loke ?
**asti-nāsti-vyapadeśā**bhyāṁ bhāvābhāva-śabdābhyāṁ
sthūla-sūkṣma-kārya-kāraṇa-śabdair vā **bhūṣitam** abhihitam, eteṣāṁ
śabdānāṁ bhuvi viṣaya uṣitaṁ sthitam iti vā \| sarvaṁ vastv ity arthaḥ
\| he **adhokṣaja** ! **tava kukṣer anantar** bahiḥ **kiyad** api
kiñcin-mātram api kim asti ? na kiñcid astīty arthaḥ \| ataḥ sarvasya
tava kukṣi-gatatvena mamāpi tathātvān mātṛ-vad aparādhaḥ soḍhavya iti
bhāvaḥ \|\|12\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** anukampyatve kāraṇāntaram
āha---*api ce*ti \| indriya-gocarī-bhūta-padārthānām astitve
vyapadeśe'pi tad-agocarāṇāṁ paramāṇv-ādīnāṁ nāstitva-**vyapadeśo** mā
bhūd ity etad artham āha---*sthūlet*y-ādi \| **bhūṣita**-śabdasya
kathane vṛtter anupalabdheḥ prakārāntareṇa vyācaṣṭe---*eteṣāṁ* kim
**asti nāstī**ty eteṣām \| *bhuvi* *loke*, ekatvaṁ sāmānyābhiprāyaṁ,
bhūḥ sthāna-mātre kathito dharaṇyām api yoṣitīti medinī \|

ity artha iti---vastu-mātrasya lokāntar-gatatvād iti tātparyam \|
akṣebhyo'dho'dhokṣajam indriya-viṣayaṁ brahmāṇḍaṁ taj janayati jānāti
vety **adhokṣajas** tat-sambuddhau, tathā he sarva-janaka sarvajña veti
\| etena sarvajñasya tava jñāpanam api punar uktir eveti sūcitam \| yad
vā, antar madhye na vidyate yat tad **anantaḥ**, saha supā iti śāstrāt
samāsaḥ \| antar-madhye'rthe'vyayam \|

ity artha iti---sarva-janakatvāt taveti bhāvaḥ \| ataḥ sarva-janakatvāt
\| tathātvāt tava **kukṣi-gatatvāt** \| iti bhāvaḥ iti---*mātṛvad*
ānanda eva vidheyo, na tu kopa iti tātparyam \| atra
viśvanāthaḥ---mamāparārādho'vaśyaṁ *soḍhavyo* yatas tvaṁ mātā sarvasya
tvat-kukṣi-gatatvāt pitāham asya jagato mātā dhātā pitāmahaḥ \[gītā
9.17\] iti tvad-ukteḥ \|\|12\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tarhy ayam aparādhaḥ
kṣamāpayitum aśakya eva ? naivam ity āha---utkṣepaṇam ity-ādi \|
**utkṣepaṇaṁ kukṣi-gatatvāt** sarvasya tvaṁ mātā, tarhi katham ayam
aparādho na kṣantavyaḥ ? \|\|12\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kiṁ ca, mādṛśaiḥ
kriyamāṇo'py aparādhas tvayi na ghaṭetaivety āha---utkṣepaṇam iti \|
**adhokṣaja** ! he śakaṭasyādhas tadīye'kṣe punar jātopama ! tathā ca
śrī-hari-vaṁśe---

> adho'nena śayānena śakaṭāntara-cāriṇā \|
>
> rākṣasī nihatā raudrā śakunī-veśa-dhāriṇī \|\|30\|\|
>
> pūtanā nāma ghorā sā mahā-kāyā mahā-balā \|
>
> viṣa-digdha-stanaṁ kṣudrā prayacchantī janārdane \|\|31\|\|
>
> dadṛśur nihatāṁ tatra rākṣasīṁ vana-gocarāḥ \|
>
> punar jāto'yam ity āhur uktas tasmād adhokṣajaḥ \|\|\[ha.vaṁ.
> 2.101.30-32\] iti \|

vyākhyātaṁ ca tadīya-ṭīkā-kāraiḥ---adhaḥ śakaṭasyākṣe punar jāta ivety
adhokṣajaḥ, ity anena vraja-rāja-kumāratā-pratipādanena
mahā-līlatva-sūcanāt \| āgaso'kalpane hetv-antara-garbhaṁ sambodhanam \|
loke hi līlāvantaḥ kṛta-mahāparādhasyāpi caurāder aparādhaṁ kṣāntvā
pratyuta prasādaṁ kurvāṇā dṛśyante bhavatā iti tātparyam \|\|12\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kiṁ ca, mādṛśaiḥ kriyamāṇo'py
aparādhas tvayi na ghaṭetaiva, yatas tādṛśānanta-koṭi-brahmāṇḍa-nātho'pi
tvam asmat-kṛpayaitad eka-brahmāṇḍam api mātevodare vidhāya virājasa iti
dvitīya-puruṣa-bheda-hiraṇya-garbhāntaryāmi-pradyumna-viśeṣa-puruṣatvena
stauti---utkṣepaṇam iti \| **adhokṣaje**ti, sva-niyamyatvena adhaḥ kṛtam
akṣajam indriyaṁ sāmarthyaṁ yena he tādṛśeti, mamendriyasyāpi
tvad-vaśatvān na mayi mūḍhe dīne'parādho gṛhītavya iti bhāvaḥ \|
**kukṣi**-śabdenātra samaṣṭi-jīvasya
sūkṣma-deha-rūpa-hiraṇya-garbha-sthūla-deha-rūpa-virājor
vyāpako'cintya-śakti-mayas tad-deha evocyate \|

yad vā, **garbha-gatasya** garbha-praviṣṭasyeti atigūḍhatā dyotitā yathā
tasya, tathaiva mamety arthaḥ \| tasya **pādayor utkṣepaṇaṁ**, tābhyāṁ
tāḍanaṁ yathā **mātur** jaṭhare mātur āgase'parādhāyeti **kiṁ kalpate**
? kiṁ tu na kalpate, na manyate, api tu harṣāya bhavati, mama
garbho'stīti jīvanty evety arthaḥ, tathā tvayāpi mānanīyaṁ nāparādhāyeti
bhāvaḥ \|

nanu, sa tad-udara-stho vartate tvaṁ kiṁ mamodare tiṣṭhasi ? iti cet,
tatrāha---kim astīti \| astīdam iti mīmāṁsakāḥ vadanti \| nāstīti
sāṅkhyā vadanti \| viśeṣeṇa **apadeśa**-mātra-**bhūṣitaṁ**
vandhyā-putravat ity anīśvara-sāṅkhyā vadanti \| etaiḥ śāstra-vādaiḥ
pratyakṣataś ca yad bhūṣitaṁ prakāśitaṁ tat **kiyad** **api** **tava**
hiraṇya-garbhāntaryāmiṇaḥ puruṣasya **kukṣer** udarasya **anantar**
bahir ev**āsti** kiṁ vada, **nāsty** eva bahiḥ sarvādhiṣṭhānatvāt aham
api tarhy evāsmīti aparādhaḥ kṣantavyaḥ iti bhāvaḥ \|

yad vā, asti nāsti vyapadeśena kathanena bhūṣitaṁ sva-sva-matyā
śobhitaṁ, tad anyad api kiyat asmad-ādikaṁ sarvam api tava kukṣer bahir
nāsty evety arthaḥ \| asti janma nāsti nāśo vyayo nāsty evety arthaḥ \|
bhūṣitam iti \|\|12\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbha (31) :** ataḥ sarvasya **tava
kukṣi-gatatvena** mamāpi tathātvān mātṛvad aparādhaḥ *soḍhavya* iti
bhāvaḥ\|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** dvitīya-puruṣatayā
stauti---utkṣepaṇam iti \|\|12\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, katham etāvān
aparādhaḥ kṣantavyaḥ ? satyaṁ yadyapi mahān evāyam aparādhas tathāpi
tvayi karuṇāmaye nāparādhāya kalpata iti sadṛṣṭāntam āha---utkṣepaṇam
ity-ādi \| tvad-udara-vartitvāt tvaṁ sarvasyaiva mātety āha---kim astīty
ādi \| **asti nāsti vyapadeśa-bhūṣitam** asti nāstīti yo vyapadeśas
tasya bhūr bhūmis tattra uṣitaṁ sthitaṁ yat **kiyat** yat kiñcit tat
tava **kukṣer anantar**-bahir iti yāvat, tatra kim asti naivety arthaḥ
\| bhāvābhāva-rūpaṁ yat kiñcit tat sarvaṁ tvat-kukṣāv eveti yāvat \| ato
**mātṛ-garbha**-stha-śiśoḥ **pādo**tkṣepo mātari, yathā **āgase** na
**kalpate**, tathā mamāpīti kṣantum ucita evāyam aparādhaḥ \|\|12\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca,
mamāparārādho'vaśyaṁ *soḍhavyo* yatas tvaṁ māteti dvitīya-puruṣeṇa
padmanābhena sahaikyaṁ bhāvayann āha---utkṣepaṇam iti \|
**garbha-gatasya** śiśoḥ **pādayor utkṣepaṇaṁ mātuḥ kim** aparādhāya
bhavati, naiva **astīti nāstī**ti vā **vyapadeśena bhūṣitaṁ** paramataṁ
vikhaṇḍya sva-mata-sthāpanaṁ samucitopapattibhiḥ satyatvena mithyātvena
vā su-sthirī-kṛtaṁ vastu jagad-rūpaṁ **kiyad api** ekatva-bhuvanātmakam
api, kiṁ tava **kukṣer anantar**-bahir asti, api tv antar eva ato mamāpi
tvat-**kukṣi**-gatatvāt putrasya **mātrā** tvayā aparādhaḥ soḍhavya eva
\| pitāham asya jagato mātā dhātā pitāmahaḥ \[gītā 9.17\] iti tvad-ukter
ity arthaḥ \|\|12\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kiṁ cāvaśyaṁ *soḍhavyas*
tvayā mamāparādha ity āha---ud iti \| **garbha-gatasya** bālasya
**pādayor utkṣepaṇaṁ kiṁ mātur āgase**'parādhāya **kalpate** ? naiva \|
kathaṁ me garbhagaḥ ? tatrāha---astīti **vyapadeśaś**
cetana-vāci-śabdaḥ, nāstīti vyapadeśas tu jaḍa-vācī, tayor bhuvi viṣaye
uṣitaṁ sthitaṁ cij-jaḍātmakaṁ jagat tava **kukṣer** **anantar**-bahiḥ
**kiyad api** kiñcid api **kim asti nāsty** evety arthaḥ \|
asti-nāsti-śabdayor evam arthatā jyotīṁṣi viṣṇur ity ādau śrī-vaiṣṇave
prasiddhā \| ato jagad-antaḥ-pātino mamāpi tvat-kukṣi-gatatvān mātrā
tvayā aparādhaḥ soḍhavya eva \| pitāham asya jagato mātā dhātā pitāmahaḥ
\[gītā 9.17\] iti tvad-ukter eva \| etac ca garbhodaśayenaikya-vivakṣayā
\|\|12\|\|

**\...**

**\|\| 10.14.13 \|\|**

**jagat-trayāntodadhi-samplavode**

**nārāyaṇasyodara-nābhi-nālāt \|**

**vinirgato'jas tv iti vāṅ na vai mṛṣā**

**kintv īśvara tvan na vinirgato'smi \|\|**

**śrīdhara-svāmī (bhāvārtha-dīpikā) :** kiṁ ca, viśeṣato'pi tvatto mama
janma prasiddham ity āha---jagat-trayety-ādi \| **jagat-trayasyānte**
pralaye ya **udadhī**nāṁ **saṁplavaḥ** saṁśleṣaḥ, tasminn ude udake
nārāyaṇasyodare **nabhiḥ**, tasya **nālād ajo** **vinirgata iti** yā
**vāk** sā tāvan **mṛṣā** na bhavati \| **vai** niścitam \| tathāpi
**tu**, he **īśvara** ! tvatto'haṁ **kiṁ** na **vinirgato** notpanno'smi
? api tu tvatta evotpanna ity arthaḥ \|\|13\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :**
sarva-jana-prakhyāta-pravṛttam āha---kiṁ ceti \| *viśeṣataḥ*
sarvāpekṣayā \| *tvatto* bhavataḥ \| **nālāt** padma-daṇḍāt, nālaṁ
nālī-padmadaṇḍe iti sātvataḥ \| tāvad idānīm \| *ity artha* iti---tava
nābhyudbhūta-kajjāj jāto'pi tvatta eva jāta iti bhāvaḥ \|\|13\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu, sarvasya
kukṣi-gatatvenaiva yathāhaṁ sarvasya mātā, tathā tavāpi, tato yadā
sarvasyāparādhaḥ kṣamyate, tadā tavāpi kṣantavya ity āha---jagat-trayety
ādi\| ahaṁ tvatta eva jātaḥ, sarveṣām iva nānyaḥ pitā me'sti \| ataḥ
sarva-jīva-sāmyaṁ kuto mameti \| anyac ca---kācin mātā kaścit pitā, tvaṁ
tu me pitā ca mātā ca, ataḥ kṣantavya evāyam aparādhaḥ \|\|13\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** viśeṣataś ca sākṣāt pitrā
tvayā putrasya mamāparādhaḥ kṣantavya evety āha---jagad iti \| **nālaṁ**
kamala-daṇḍaḥ, tena kamalaṁ lakṣyate \| yad vā, naline tu nalaṁ matam
iti viśvokter nalaṁ kamalaṁ svārthe taddhitaḥ, tasmāt \| yad vā,
tadīya-madhya-bhāgād ity arthaḥ\| **tu**-śabdenānyato viśeṣaṁ bodhayati
\| sākṣāt tasmād evotpannatvāt \| ata eva **vi**-śabdaś ca, tatrāpi
**nirgata** iti ciram udarāntaḥ-sthitiḥ sūcitā \| he **īśvar**eti punar
bhagavati pitṛ-dṛṣṭim ayogyāṁ manvāno bhaktyā prabhutvena sambodhayati
\| yad vā, he īśvara ! nārāyaṇād vinirgame'pi tvatta eva
**vinirgato**'ham īśvaratvān nārāyaṇena mahā-bhedād ity arthaḥ
\|\|13\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** viśeṣataś ca kṛpayā pitṝṇām
api prāptena tvayā kṣantavyam eveti
dvitīya-puruṣa-bhedāntarā'niruddha-viśeṣa-virāḍ-antaryāmi-puruṣatvāpi
stauti---jagad iti \| **jagat-trayasya** sāvaraṇa-brahmāṇḍasyānte
prākṛta-pralaye tad-avasāna ity arthaḥ \| tatra brāhma-kalpādau
yad-udadhi-samplavasyodam avaśiṣṭam udakaṁ tatrety arthaḥ \| iti teṣām
abhiprāyaḥ \| yad vā, jagat-trayasya yo'ntaḥ sarvādho-bhāgaḥ, tatra
tad-**udadhi**-**samplavoda**kaṁ garbhodakākhya ekārṇavas tatrety
evārthaḥ \| vyākhyāntaraṁ brahmaṇo janma-kālaṁ brāhma-kalpādikaṁ na
bodhayatīti udara-śabdas tadānīṁ tad-gataṁ sarvaṁ sūcayati \| nālaṁ
kamala-daṇḍaḥ, tena kamalaṁ lakṣyate \| yad vā, naline tu nalaṁ matam
iti viśva-koṣān **nalaṁ** kamalaṁ svārthe taddhitaḥ, tasmāt \|
**tu**-śabdenānyato viśeṣaṁ bodhayati \| vināpi mātṛ-vyavadhānam
utpannatvāt \| ata eva **vi**-śabdaś ca, ata eva **nirgata** iti ciram
udarāntaḥ-sthitiḥ sūcitā \| he **īśvare**ti punar bhagavati
pitṛ-mātṛ-dṛṣṭim ayogyāṁ matvā \|\|13\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbha (32) :** kiṁ ca, viśeṣatas tu tvatto
yaj janma prasiddham ity āha---jagad iti \| tathāpi tvat tvattaḥ kiṁ tu
notpanno'smi ha api tu tvatta evotpanno'smīty arthaḥ \|\|13\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra svasya viśeṣataḥ putratvam
eva sthāpayati---jagat-trayeti \|\|13\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, sarvasya
kukṣigatatvena yathāhaṁ mātā, tathā tavāpi, tato yadā
sarvasyaivāparādhaḥ kṣamyate, tadā tavāpi kṣantavya iti cet sarveṣāṁ
tava kukṣigatatvaṁ paramparayā, mama tu sākṣād eveti viśeṣaṁ darśayann
āha---jagat-trayānta ity-ādi \| **jagat-trayā**ste mahā-pralaye ya
**udadhi-saṁplavas tasyodake** nārāyaṇasyodara-**nābhi**-**nālād
vinirgato**'smi, jātao'smi\|

nanu, tvam **aja** eva, kathaṁ jāto'smīty ucyate ? naivam ity
āha---ajastviti **vāk**, **vai** prasiddham, **na na mṛṣā** ? api tu
mṛṣaiva \| ajastvam eva nāham, nu bho **īśvara** ! tvad-vinirgato'smi,
tvatta eva jāto'smi, nājaḥ, ataḥ sarva-jīva-sāmyaṁ mameti vākyārthaḥ
\|\|13\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, putro hi mātuḥ
kukṣer udgacchati, na tu sadā kukṣāv eva tiṣṭhatīti ced, ata
āha---**jagat-traya**syānte pralaye ya **udadhīnāṁ samplavaḥ**
ekī-bhāvas tad-udake **ajas tv** ity anyo **nirgato**'stu **na vāstv**
ity arthaḥ \| nu bhos tad api tvatto'haṁ na vinirgataḥ? api tu nirgata
evety arthaḥ \|\|13\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, mātuḥ kukṣer
nirgataḥ putro bhavati tvaṁ, kadā mat-kukṣeḥ nirgataḥ ?
tatrāha---**jagat-trayasyā**nte pralaye ya **udadhīnāṁ samplavaḥ**
ekī-bhāvas tad-udake nārāyaṇasyodare **nābhis** tasya **nālād ajo**
brahmā **vinirgata** iti **vāk** \| **vai** niścaye \| **mṛṣā na**
bhavati \| tathā sati he **īśvara** tvattaḥ kim ahaṁ na vinirgataḥ ? api
tu nirgata evety arthaḥ \|\|13\|\|

**\...**

**\|\| 10.14.14 \|\|**

**nārāyaṇas tvaṁ na hi sarva-dehinām**

**ātmāsy adhīśākhila-loka-sākṣī \|**

**nārāyaṇo'ṅgaṁ nara-bhū-jalāyanāt**

**tac cāpi satyaṁ na tavaiva māyā \|\|**

**śrīdhara-svāmī (bhāvārtha-dīpikā) :** tarhi nārāyaṇasya putraḥ syās
tvaṁ, mama kim āyātaṁ tatrāha---nārāyaṇas tvam iti \| na hīti \| kākvā
tvam eva **nārāyaṇa** ity āpādayati \| kuto'haṁ nārāyaṇaḥ ? iti cet, ata
āha---sarva-dehinām ātmāsīti \| evam api kiṁ nārāyaṇo na bhavasi ? nāraṁ
jīva-samūho'yanam āśrayo yasya, sa tatheti \| tvam eva **sarva-dehinām
ātmat**vān nārāyaṇa iti bhāvaḥ \| he **adhīśa**, tvaṁ nārāyaṇo na hi ?
iti punaḥ kākuḥ \| adhīśaḥ pravartakaḥ \| tataś ca nārasyāyanaṁ
pravṛttir yasmāt, sa tatheti punas tvam evāsāv iti \| kiṁ ca, tvam
**akhila-loka-sākṣī** akhilaṁ lokaṁ sākṣāt paśyasi \| ato nāram ayase
jānāsīti tvam eva nārāyaṇa ity arthaḥ \|\|14\|\|

nanv evaṁ nārāyaṇa-pada-vyutpattau bhaved evaṁ tat tv anyathā-prasiddham
ity āśaṅkyāha---**nārāyaṇo'ṅgam** iti \| narād udbhūtā ye'rthās tathā
narāj jātaṁ yaj jalaṁ, tad ayanādyo nārāyaṇaḥ prasiddhaḥ, so'pi
**tavaivā**ṅgaṁ mūrtiḥ \| tathā ca smaryate,

> narāj jātāni tattvāni nārāṇīti vidur budhāḥ \|
>
> tasya tāny ayanaṁ pūrvaṁ tena nārāyaṇaḥ smṛtaḥ \|\| iti \|

tathā,

> āpo nārā iti prektā āpo vai nara-sūnavaḥ \|
>
> ayanaṁ tasya tāḥ pūrvaṁ tena nārāyaṇaḥ smṛtaḥ \|\| iti ca \|

nanu, man-mūrter aparicchinnāyāḥ kathaṁ jalāśrayatvaṁ ? ata āha---**tac
cāpi** **satyaṁ** neti \|\|14\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tarhi*
bhagavan-nābhi-kamalodbhūtatve, syāḥ *tvaṁ* bhaveḥ \| *mama*
nandanandanasya kim āgataṁ ? tatra tadā \| iti bhāva iti \| sarvātmana
*eva* mātrātma-padārthatvam iti tātparyam \| punar arthāntareṇāpi tat
samarthayati---adhīśa iti \| tvam eva nandātmaja-rūpa evāsau
**nārāyaṇa** iti \| *punas* tathaivāha---kiṁ ceti \| ity artha
iti---sarvajñatvāt tvam eva sa iti *bhāvaḥ* \| yaśodā-sūnur
āśaṅkate---*nanv* iti \| *vyutpattau* vyutpādane \| evam
ukta-prakāreṇāpy artho bhaved eva \| tat nārāyaṇatvaṁ bhagavataḥ \|
*anyathā* uktārtha-vyatirekeṇa *prasiddhaṁ* na tv anena
pūrvokta-vyutpādanena \| āśaṅkya svayam eva śaṅkitvā punar āha---etad
artha-svīkāre bhagavān āśaṅkate---nanv iti \| *aparicchināyā*
deśa-kāla-vastu-*pariccheda*-traya-śūnyāyāḥ, **tac cāpi jalāśrayaṁ**
vapur api \|\|14\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanu, brahman ! yasya
nābher udbhūto'si, sa tu nārāyaṇa eva \| nāhaṁ te pitety āha---nārāyaṇas
tvam ity-ādi \| nanu, bho brahman ! **nārāyaṇo**'pi nāhaṁ, tvam api
tasya nābhi-nāle nābhūḥ, sarvaṁ tan-māyikam, ato mat-putratāpi te mṛṣā
ity āśaṅkyāha---**tac cāpi satyaṁ**, tat sakalaṁ satyam eva, naiva
**māya**yā kṛtam, bhaval-līlāyā māyikatvābhāvāt \| atas tvad-**aṅgam**
**eva nārāyaṇaḥ**, tad-udbhavatvād aham api te putraḥ \| ataḥ putrasya
mamāparādhaḥ kṣantavya eveti nirgalito'rthaḥ \|\|14\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : aṅgaṁ** tavaiva rūpam ekam
\| nanu, nara-bhū-jalāyanād upādher nārāyaṇa iti cet, tarhy upādher
asatyatayā nārāyaṇatvasyāpy asatyatā prasajyeta ? tatrāha---tad api
jalaṁ satyam eva, na ca tava māyayā \| yath**āṅgaṁ** **satyaṁ**, tathā
tad apīti **api**-śabdārthaḥ \| tval-līlāyāḥ satyatayāyatasya tathā
tad-upakaraṇatvena, ata eva śrī-bhagavad-avatārān narāj jātatvena ca
jalasyāpi satyatā siddheḥ, ato māyikatvābhāvena tasyāparicchinnatvān
nārāyaṇsyāpy aparicchinnatvaṁ svata evāvyāhatam \| athavā, nārāyaṇād apy
adhikatamaṁ śrī-kṛṣṇasya mahimānam anubhūya tasya nārāyaṇatvoktyā bhītaḥ
sa-sambhramam āha---**nārāyaṇas tvaṁ** neti \| he **adhīśa** !
brahmāṇḍa-maṇḍalādhīśvara ! tvaṁ nārāyaṇo na bhavasi \| **hi** yato
**nara-bhū-jalāyanād** yo nārāyaṇaḥ, sa ca tavāṅgam aṁśaḥ \|

> bhūtair yadā pañcabhir ātma-sṛṣṭaiḥ
>
> puraṁ virājaṁ viracayya tasmin \|
>
> svāṁśena viṣṭaḥ puruṣābhidhānam
>
> avāpa nārāyaṇa ādi-devaḥ \|\| \[bhā.pu. 11.4.3\]

ity uktatvāt nārāyaṇo'trāvatārī śrī-puruṣottamaḥ puruṣābhidhānam avāpa
\| jala-śāyī nārāyaṇo babhūvety asyārthaḥ \| yan-mitraṁ paramānandaṁ
pūrṇaṁ brahma sanātanaṁ \[bhā.pu. 10.14.32\] iti vakṣyamāṇatvāt kṛṣṇas
tu pūrṇaḥ puruṣottama eva \| ata eva tvam **akhila-loka-sākṣī**, akhilā
lokā bhuvanāni, yeṣu tāny akhila-lokāni brahmāṇḍāni teṣāṁ sākṣī,
kvedṛg-vidhāvigaṇitāṇḍa-parāṇu-caryā \[bhā.pu. 10.14.11\]
ity-ādy-uktatvāt \| tadaiva vṛndāvanāntar brahmāṇḍa-koṭīnāṁ svayam eva
dṛṣṭatvāc ca \| nārāyaṇas tv ekasyaivāsya brahmāṇḍasya ity ataḥ
sarva-dehināṁ sarve dehino vyaṣṭi-jīvo yeṣu te sarva-dehino vairājās
teṣām ananta-koṭi-brahmāṇḍa-varti-samaṣṭīnām **ātmāsi** \| śeṣaṁ
pūrvavat \|

nanu, ---

> brahmā tad-upadhāryātha saha devais tayā saha \|
>
> jagāma sa-tri-nayanas tīraṁ kṣīra-payo-nidheḥ \|\|
>
> tatra gatvā jagannāthaṁ deva-devaṁ vṛṣākapim \|
>
> puruṣaṁ puruṣa-sūktena upatasthe samāhitaḥ \|\| \[bhā.pu. 10.1.19-20\]

iti virād-antaryāminaḥ kṣīrābdhi-śāyino nārāyaṇākhyasya
puruṣasyaivopasthānāt tasyaiva kṛṣṇa-rūpeṇāvataraṇāt kṛṣṇa eva
nārāyaṇākhyaḥ puruṣa ity avasīyate \| tat kathaṁ tvaṁ nārāyaṇo nety
ucyate ? satyam \| bāḍham atrāvadhīyatām \|

> jagṛhe pauruṣaṁ rūpaṁ bhagavān mahad-ādibhiḥ \|
>
> sambhūtaṁ ṣoḍaśa-kalam ādau loka-sisṛkṣayā \|\|
>
> yasyāmbhasi śayānasya yoga-nidrāṁ vitanvataḥ \|
>
> nābhi-hradāmbujād āsīd brahmā viśva-sṛjāṁ patiḥ \|\|
>
> yasyāvayava-saṁsthānaiḥ kalpito loka-vistaraḥ \|
>
> tad vai bhagavato rūpaṁ viśuddhaṁ sattvaṁ ūrjitam \|\| \[bhā.pu.
> 1.3.1-3\]
>
> paśyanty ado rūpam adabhra-cakṣuṣā
>
> sahasra-pādoru-bhujānanādbhutaṁ \[bhā.pu. 1.3.4\]

eṣām arthaḥ---bhagavān śrī-puruṣottama ādau sargādau sva-vīkṣayā sṛṣṭair
mahad-ādibhir loka-sisṛkṣayā pauruṣaṁ rūpaṁ jagṛhe prāduścakāra \|
kṛtbhāvaṁ ? sambhūtaṁ ṣoḍaśa-kalaṁ,

> aṇimā mahimā prāptiḥ prākāmyaṁ laghimeśitā \|
>
> tathā kāmāvaśāyitvaṁ vaśitety aṣṭa-siddhayaḥ \|\|\[vi.pu. 6.5.74\] ity
> aṣṭa \|
>
> aiśvaryasya samagrasya vīryasya yaśasaḥ śriyaḥ \|
>
> jñāna-vairāgyayoś caiva ṣaṇṇāṁ bhaga itīṅganā \|\|\[vi.pu. 6.5.74\]
> iti ṣaṭ \|
>
> līlā-kṛpābhidhau viṣṇoḥ sva-parārthau guṇāv ubhau \|
>
> līlā svasyaiva saukhyāya pareṣāṁ tu kṛpā smṛtā \|\| iti dvau \|

etāḥ ṣoḍaśa-kalā guṇā yatra, tat idam ādyaṁ tu mahataḥ puruṣa-rūpam
uktam \| dvitīyaṁ tv aṇḍa-saṁsthitaṁ puruṣa-rūpam āha---yasyeti \|
brahmāṇḍa-sṛṣṭyā tad-anupraveśenāmbhasi śayānasya yasya
nābhi-hradāmbujād brahmāsīt \| kīdṛśāt ? nābhi-hradāmbujasyāvayavavaiḥ
karṇikā-patrādibhir loka-vistaraḥ kalpitas tasmāt \| katham-bhūtaṁ
nārāyaṇa-rūpaṁ ? tad āha---tad vā iti \| na hy ambhaḥ-śāyinaḥ sakāśāt
kṣīrābdhi-śāyī so'nyo'vatāro mantavyaḥ \| yat tasyaiva
loka-padma-praviṣṭatvāt \| tal loka-padmaṁ sa u eva viṣṇuḥ prāvīviśat
sarva-guṇāvabhāsaṁ \[bhā.pu. 3.8.15\] iti tṛtīya-skandhe **hi** kathitaṁ
puruṣasyāsyasa, eva prathamaṁ devaḥ kaumāraṁ sargam āsthitaḥ \[bhā.pu.
1.3.6\] ity-ādyā kalky-antā dvāviṁśaty-avatārāḥ proktāḥ \| tataḥ
kṛṣṇasyāpi tad-antaḥ-pātitvena puruṣāvatāratve prāpte viśeṣam āha---ete
cāṁśa-kalāḥ puṁsaḥ kṛṣṇas tu bhagavān svayaṁ \[bhā.pu. 1.3.28\] iti
puṁsaḥ puruṣasyaite kumārādyā aṁśa-kalās tad-vivekas tair eva kṛtaḥ \|

kṛṣṇas tu bhagavān iti \| tu-śabdo bhinnopakrame \| yo bhagavān pauruṣaṁ
rūpaṁ jagṛhe, sa eva kṛṣṇaḥ \| tatrāpi svayaṁ svātantryeṇa, na tu dīpād
utpanna-dīpavat iti nyāyena \| na tasyānyataḥ prādurbhūtatvam \| kintu
mukhya-dīpa-sthānīyatvam eva kṛṣṇasya \| tathā ca brahma-saṁhitāyāṁ---

> yasyaika-niśvasita-kālam athāvalambya
>
> jīvanti loma-vilajā jagad-aṇḍa-nāthāḥ \|
>
> viṣṇur mahān sa iha yasya kalā-viśeṣo
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.30\] iti \|

ity asyāvatāri-varasyāpy avatāra-madhye gaṇanaṁ
nānya-līlādy-avatāra-mādhurī-viśeṣāpekṣayā \|

nanu, bhavatu kṛṣṇasya sarvathā pūrṇatvam \| kṣīrābdhi-śāyinaś
caturtha-vyūhāniruddhatvena padma-purāṇa-mokṣa-dharmādiṣu kathitatvāt
katham aṁśatvaṁ ? satyam, vāsudevādayaś catvāro vyūhā
asyāsamordhva-māhātmya-bharasya kṛṣṇasyāpekṣayāṁśa-viśeṣā eva, tatrāpy
aniruddhādayo nitarām eva yasya mahā-nārāyaṇasyāmī vyūhāḥ, tasyāpy
āvirbhāva-padaṁ kṛṣṇa ity uktam eva, yasyaika-niśvasita \[bra.s. 5.48\]
ity-ādinā yac coktaṁ kṣīrābdhi-śāyina upasthānāt sa eva kṛṣṇa iti, tatra
kṣīrābdhi-tīra eva tad-anugrahasya devaiḥ sulabhatvāt tathoktam, na tu
tad-avatāratva-vivakṣayā \| anugrahāya devānāṁ tatra sannihito hariḥ iti
pādmādiṣūktatvat \| vastutas tu devānāṁ tatropasthānāt sarvaiḥ svarūpaiḥ
sambhūya śrī-puruṣa evāvatīrṇa iti nirūpitam eva \| etac ca
śrī-svāmi-pādānām api sammatam eva \| tathā ca, athāham aṁśa-bhāgena
\[bhā.pu. 10.2.9\] ity atra tair vyākhyātam---aṁśena puruṣa-rūpeṇa bhāgo
māyāyā bhajanam īkṣaṇaṁ yena tena iti \|\|14\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** aṅgaṁ tavaiva rūpam ekam, ato
mukhyasya nārāyaṇasya tavāṅgatvād eva, tasya ca nārāyaṇatvaṁ
nārāśrayatve, na tu gauṇam ity āha---tac ceti \| ato'cintya-śakttyaiva
tad-vigrahasya paricchinnāparicchinnatvaṁ, na tu nārāśrayatvena
nāra-paricchinnatvam iti bhāvaḥ \| anyat taiḥ \| tatra tac ceti
jalādy-āśrayatvam ity arthaḥ \| yad vā, punas tat-prastāva-vyājena
tādṛśe śrī-kṛṣṇa evāvāntara-prakaraṇam idaṁ paryavasāyayati---**adhīśa**
īśo mahat-sraṣṭā prathamaḥ puruṣaḥ \| he svayaṁ bhagavattvāt tasyāpy
upari-virājamāna ! yathoktaṁ dvitīye---ādyo'vatāraḥ puruṣaḥ parasya
\[bhā.pu. 2.6.41\] iti tair vyākhyaṁ ca---parasya bhūmnaḥ puruṣaḥ
prakṛti-pravartakaḥ \| yasya sahasra-śīrṣā ity ukto līlā-vigrahaḥ sa
ādyo'vatāraḥ iti \| ato narāṇāṁ tṛtīya-puruṣa-bhedānāṁ
tat-tad-bhūta-sthānāṁ tathā tat-tad-aṇḍa-saṁsthitānāṁ
dvitīya-puruṣa-bhedānāṁ ca samūho nāram, tac ca tat-samaṣṭi-rūpo
mahat-sraṣṭaiva \| tatas tasyāpy ayanaṁ pravṛttir yasmāt iti tvam eva
mukhyo nārāyaṇa ity arthaḥ \| ataḥ sarva-**dehinām** **ātmā**
sarva-bhūta-stha-tṛtīya-puruṣaḥ \| tath**ākhila-loka-sākṣī**
aṇḍa-stha-dvitīya-puruṣaḥ, tathā **nara-bhū-jalāyanāt**, narāj jātāni
tattvānīty \[bha.s. 35\] anusāreṇa ye nara-bhuvo mahad-ādayas
tat-sāhitya-pāṭhāj jalaṁ ca nara-prabhavam eva \| tato āpo nārāḥ
ity-ādy-anusāreṇa tad-rūpaś ca yaḥ kāraṇa-jalārṇavas tad-āśrayatvāt
prathama-puruṣaś ca yo **nārāyaṇaḥ**, sa **tvaṁ hi** niścitam \| kintu
tat-tad-rūpo nārāyaṇas tavāṅgaṁ tvaṁ punar aṅgīty arthaḥ \| yathoktam---

> viṣṇos tu trīṇi rūpāṇi puruṣākhyāny atho viduḥ \|
>
> ekaṁ tu mahataḥ sraṣṭṛ dvitīyaṁ tantu-saṁsthitam \|
>
> tṛtīyaṁ sarva-bhūta-sthaṁ tāni jñātvā vimucyate \|\|\[sātvata-tantra\]
> iti \|

atas tvad-aṅgotpannatvād api tavaiva putro bhaveyam iti bhāvaḥ \| evam
eva dvitīye, bhūmeḥ suretara \[kṛṣ.s. 63\] ity ādau, kalayā
sita-kṛṣṇa-keśaḥ jāta \[bhā.pu. 2.7.26\] ity atra śrī-brahma-vākye yaḥ
sita-kṛṣṇa-keśaḥ, yatra tat-tad-varṇa-sūcakau sita-kṛṣṇau keśau devair
dṛṣṭau so'pi yasyāṁśena sa svayam eva jātaḥ sann ity arthaḥ \|
sita-kṛṣṇa-keśatvaṁ ca
mokṣa-dharmīya-nārāyaṇopākhyāna-darśita-nānā-raśmi-cchavi-mayatvāt \|
tathā ca sahasra-nāma-bhāṣya-dhṛtaṁ bhāratīyaṁ bhagavad-vacanam---

> aṁśavo ye prakāśante mama te keśa-saṁjñitāḥ \|
>
> sarvajñāḥ keśavaṁ tasmān mām āhur muni-sattama \|\| iti \|

evam eva ca prathame---

> jagṛhe pauruṣaṁ rūpaṁ bhagavān mahad-ādibhiḥ \|
>
> sambhūtaṁ ṣoḍaśa-kalam ādau loka-sisṛkṣayā \|\|
>
> yasyāmbhasi śayānasya yoga-nidrāṁ vitanvataḥ \|
>
> nābhi-hradāmbujād āsīd brahmā viśva-sṛjāṁ patiḥ \|\|
>
> yasyāvayava-saṁsthānaiḥ kalpito loka-vistaraḥ \|
>
> tad vai bhagavato rūpaṁ viśuddhaṁ sattvaṁ ūrjitam \|\| \[bhā.pu.
> 1.3.1-3\]
>
> paśyanty ado rūpam adabhra-cakṣuṣā
>
> sahasra-pādoru-bhujānanādbhutaṁ \[bhā.pu. 1.3.4\]

ity uktvā, sa eva prathamaṁ devaḥ kaumāraṁ sargam āśritaḥ \[bhā.pu.
1.3.6\] ity-ādinā dvāviṁśaty-avatārāṁś ca procya kṛṣṇasyāpi
tad-antaḥ-pātitvena sādhāraṇye prāpte viśeṣam āha---ete cāṁśa-kalāḥ
puṁsaḥ kṛṣṇas tu bhagavān svayaṁ \[bhā.pu. 1.3.28\] iti \| eṣām arthaḥ
bhagavān parama-puruṣottamaḥ lokānāṁ brahmāṇḍānāṁ sisṛkṣayā hetunā
pauruṣaṁ rūpaṁ jagṛhe prāduścakāra \| katham-bhūtaṁ ? mahad-ādibhiḥ
sambhūtaṁ militam antar-bhūta-mahad-ādi-tattvaṁ pralayādau, so'ntaḥ
śarīre'rpita-bhūta-sūkṣmaḥ \[bhā.pu. 3.8.11\] iti tṛtīya-skandhāt
ṣoḍaśa-kalaṁ,

> śrīr bhūḥ kīrtir ilā līlā kāntir vidyeti saptakam
>
> vimalādyā navety etā mukhyāḥ ṣoḍaśa-śaktayaḥ \|\|

iti bhakti-vivekoktes tāḥ ṣoḍaśa-kalā yasya tat \| idam ādyaṁ
puruṣa-rūpam uktvā dvitīyam āha---yasyāmbhasīti \| brahmāṇḍa-sṛṣṭyā
tad-anupraveśena ambhasi pralaya-kālīna-garbhodake śayānasya yasya
kīdṛśān nābhi-hradāmbujād ity ata āha---yasyāmbhasīti \| yasya
nābhi-hradāmbujasya kiṁ svarūpaṁ pauruṣaṁ rūpaṁ tad vai prasiddhau
viśuddha-sattvākhya-svarūpa-śakti-viśeṣābhivyaktatvāt \| ko hy evānyāt
\[tai.u. 2.7.1\] ity-ādi-śruteḥ \| tasyākāram āha---paśyanty ada iti \|
tasyāvatārān āha---sa eva garbhoda-śāyi-puruṣa eveti \| athātraiva tasya
puruṣasyāpy avatāriṇaṁ śrī-bhagavantaṁ paricāyayati---eta iti \| puṁsaḥ
puruṣasya ete kaumāra-sargādyāḥ aṁśa-kalā, tad-vivekas tatra tair eva
kṛtaḥ, kṛṣṇas tu bhagavān \[bhā.pu. 1.3.28\] \| tu-śabdo bhinnopakrame
\| yaḥ pauruṣaṁ rūpaṁ jagṛhe, śrī-kṛṣṇa eva sa ity arthaḥ \| tatrāpi
svayam ātmanaiva, na tu tat-pratirūpatvena dīpād dīpavat, evaṁ ca svayaṁ
śrī-svāmi-pādair api, athāhm aṁśa-bhāgena ity atra vyākhyātam---aṁśena
puruṣa-rūpeṇa bhāgo māyāyā bhajanam īkṣaṇaṁ yena tena sarvathā
paripūrṇa-rūpeṇa iti vivakṣitam iti \| tathā ca varṇyate śrī-vasudevena,
yasyāṁśāṁśāṁśa-bhāgena viśvotpatti-layodayāḥ\[bhā.pu. 10.85.31\] iti
tair eva vyākhyāsyate ca, yasyāṁśaḥ puruṣaḥ, tasyāṁśo māyā ity-ādi \|
yathā brahma-saṁhitāyāṁ śrī-kṛṣṇa-stave---

> yasyaika-niśvasita-kālam athāvalambya
>
> jīvanti loma-vilajā jagad-aṇḍa-nāthāḥ \|
>
> viṣṇur mahān sa iha yasya kalā-viśeṣo
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.30\] iti \|

tasmāt sādhūktaṁ nārāyaṇo'ṅgam iti \| dṛṣṭaṁ ca tathaiva, tāvat sarve
vatsa-pālā ity ādau vakṣyate ca, adyaiva tvad-ṛte'sya \[bhā.pu.
10.14.18\] ity ādau \|

atha prakṛtam anusarāmaḥ \| nanu, māyika-jalāntaḥ-pātena tad api
mamāṅgam \| kim u jagad iva māyikaṁ ? nahi nahīty āha---tac ca tavāṅgaṁ
satyam eva, na tu māyā māyikam ity arthaḥ \| apīti sambhāvitam evedam
ity arthaḥ \|\|14\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbha (33) :** nanu, yady ahaṁ
pralayodadhi-śāyī nārāyaṇaḥ syāṁ, tarhi mattas tvam utpanno'sīty api
ghaṭate \| tat tv anyathaivety āśaṅkyāha---nārāyaṇa iti \| he **adhīśa**
! īśasya sarvāntaryāmiṇo nārāyaṇasyāpy upari vartamāna ! he bhagavan !
ity arthaḥ \| **hi** niścitam \| sa **nārāyaṇas tvaṁ nāsi**, kintu
nārāyaṇo'sau tavaivāṅgam aṁśaḥ \| yadyapi evam, athāpi mama
tad-aṅgotpannatvād **aṅginas** tvatta evotpattir iti bhāvaḥ \|

katham asau nārāyaṇa ucyate ? kathaṁ vā mama tasmād vailakṣaṇyaṁ ?
tatraha---yo'sau **dehinām ātmā** antaryāmi-puruṣaḥ \| ata eva nārasya
jīva-samūhasya ayam āśrayo yatreti tasya nārāyaṇatvaṁ, sāksād bhagavatas
tava tu tad-antaryāmitāyām apy audāsīnyam iti bhāvaḥ \| kiṁ ca,
**akhila-loka-sākṣī**, yasmāt akhilaṁ lokaṁ sākṣāt paśyati, tasmāt \|
nāram ayate jānātīti nārāyaṇo'sau, tvaṁ punas tenāṁśenaiva tad-draṣṭā,
na tu sākṣād iti tasmād vilakṣaṇa ity arthaḥ \|

tarhi sa nārāyaṇas tvaṁ na bhavasīti mamāpy anyathā nārāyaṇatvam astīti
bhavatābhipretaṁ, tat kathaṁ ? ity asyottaraṁ tenaiva sambodhanena
vyañjayati, adhīśeti \| īśaḥ pravartakaḥ \| tataś ca nārasya ayanaṁ
pravṛttir yasmāt, sa nārāyaṇaḥ \| tato'py adhikaiśvaryād adhīśas tvam
api nārāyaṇaḥ \| yathā maṇḍaleśvaro'pi nṛpatis teṣām adhipo'pi nṛpatir
iti \| śrī-kṛṣṇasyaiva sākṣāt-svayaṁ-bhagavattvena tasmād api paratvaṁ
kṛṣṇa-sandarbhe prabandhena darśayiṣyate\|

nanu,

> narāj jātāni tattvāni nārāṇīti vidur budhāḥ \|
>
> tasya tāny ayanaṁ pūrvaṁ tena nārāyaṇaḥ smṛtaḥ \|\| \[bha.s. 35\] iti
> \|

tathā,

> āpo nārā iti proktā āpo vai nara-sūnavaḥ \|
>
> ayanaṁ tasya tāḥ pūrvaṁ tena nārāyaṇaḥ smṛtaḥ \|\|\[bha.s. 33\]

iti tasyāpi nārāyaṇatvam anyathā-prasiddham ity
āśaṅkyāha---**nara-bhū-jalāyanāt tac cāpī**ti \| narād udbhūtā ye'rthās
tathā narāj jātaṁ yaj jalaṁ, tad-ayanāt yac ca tac cāpi nārāyaṇatvaṁ
bhavati \|

tarhi kathaṁ prasiddhi-parityāgenānyathā nirvakṣi ? ity ata āha---satyaṁ
neti \| tat-pralayodadhi-jalādy-āśrayatvaṁ **satyaṁ** **na**, kintu
tathā-jñānaṁ tavaiva māyety arthaḥ \| māyātra pratāraṇa-śaktiḥ, māyā
dambhe kṛpāyāṁ ca iti viśva-prakāśāt \| durvitarkya-svarūpa-śaktyaiva
paricchinnāparicchinnāyās tvan-mūrter jalādibhir aparicchedād iti bhāvaḥ
\|

śloka-catuṣṭaye'smin yasya nārāyaṇasyāntataṁ mad-ādikaṁ sarvam eva
jagat, so'pi tavāntarbhūta iti tātparyam \| nārāyaṇasya tādṛśatve
mantra-varṇaḥ---

> yac ca kiñcij jagat sarvaṁ dṛśyate śrūyate'pi vā \|

antar bahiś ca tat sarvaṁ vyāpya nārāyaṇaḥ sthitaḥ \|\|\[nārā 13\] iti
\|\|14\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** nārāyaṇas tvam \| yad vā,
adhīśa-prathama-puruṣasyāpy upari vartamāno **nārāyaṇas** **tvam** \|
narāṇāṁ dvitīya-tṛtīya-puruṣa-bhedānāṁ samūho nāram \| tat-samaṣṭi-rūpaḥ
prathama-puruṣa eva tasyāpy ayanaṁ pravṛttir yasmāt saḥ \| ataḥ
s**arva-dehinām ātmā** yas tṛtīya-puruṣaḥ, yaś c**ākhila-loka-sākṣī**
dvitīya-puruṣaḥ, yaś ca **nara-bhū-jalāyanāt** prathama-puruṣo nārāyaṇaḥ
sann asi, kintu sa sa tav**āṅgam**, tvaṁ punar aṅgīty arthaḥ \|\|14\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, bho brahman ! tathāpi
nārāyaṇād eva jāto'si \| kuto matta ity ucyate ? satyaṁ, tvaṁ ca
nārāyaṇaḥ, yasmād aham abhavam, sa tavādy-avatāraś ca \| nārāyaṇa ity
abhinnatvāt tvad-utpanna eveti śrī-kṛṣṇasyaiva mūrti-viśeṣo nārāyaṇa
eva, yatas tvaṁ s**arva-dehinām ātmāsi, akhila-loka-sākṣī cāsi** \|

nanu, tarhi yasya nābhi-nālāt tvam utpanno'si, sa tāvat kva ? ity
āśaṅkyāha---nārāyaṇo'ṅgam ity-ādi \| sa **nārāyaṇaḥ** khalu tav**āṅgaṁ**
mūrtir ādyāvatāratvāt \| nanūbhayor eva nārāyaṇatve kathaṁ
tvaj-janakasya mad-aṅgatvam ity āha---**nara-bhū-jalāyanāt** \|
nārāyaṇa-śabdasya vyutpatti-dvayam---nara-bhūr narotpattiḥ, jalaṁ ca \|
tad-ayanāt tat-sthānāt \| ekas tvaṁ narotpatty-ayanān nārāyaṇaḥ,
nara-śabdo'tra jīva-paraḥ \| anyas tavāṅgaṁ jalāyanāt, āpo nārā iti
\[bha.s. 33\] proktāḥ, iti tena sarve jīvā nāraṁ, tad-ayanāt tvaṁ
nārāyaṇaḥ, jala-śāyitvāt tavāṅgaṁ nārāyaṇa ity eṣa viśeṣaḥ \|

nanu, jala-śāyitvaṁ tasya māyikaṁ ? nety āha---tac cāpi satyam,
taj-jala-śāyitvaṁ tasya ca satyam \| satya-līlātvāt tavaiva \| na tava
māyayaiva \| ataḥ pūrvoktaṁ tvad-udbhavatvaṁ mama siddham \|\|14\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tarhi tvaṁ nārāyaṇasya
putraḥ syāḥ ? tena mama kiṁ ? tatrāha---nārāyaṇas tvaṁ nahīti kākvā
nārāyaṇo bhavasy evety arthaḥ \| he **adhīśa** ! īśānām apy adhipate!
viṣṭabhyāham idaṁ kṛtsnam ekāṁśena sthito jagat \[gītā 10.41\] iti
tvad-ukteḥ **sarva-dehinām ātmāsi** ātmatvād ev**ākhila-loka-sākṣī ca**,
sa ca nārāyaṇo jīva-mātrāntaryāmivād ātmā sākṣī cety atas tvad-ekāṁśa
eva so'vagamyate iti tvam eva sa ity arthaḥ \|

nanu, brahmann ahaṁ kṛṣṇa-varṇatvāt kṛṣṇa-nāmā vṛndāvana-sthaḥ, sa tu
nāra-śabdokta-jala-sthatvān nārāyaṇa-nāmety ataḥ katham aham eva saḥ ?
iti tatrāha---**nara-bhū-jalāyanāt** \|

> āpo nārā iti proktā āpo vai nara-sūnavaḥ \|
>
> ayanaṁ tasya tāḥ pūrvaṁ tena nārāyaṇaḥ smṛtaḥ \|\|\[bha.s. 33\]

iti nirukter narodbhūta-jala-vartitvāt yo **nārāyaṇaḥ** sa tav**āṅgaṁ**
tvad-aṁśatvād iti bhāvaḥ \| atas tat-kukṣi-gato'py ahaṁ tvat-kukṣi-gata
eva \| kiṁ ca, svecchāmayasya na tu bhūta-mayasyety uktyā tava
bāla-vapur vāsudeva-vapuś ca sac-cid-ānanda-mayatvenaiva varṇitaṁ tathā
tac cāpy aṅgaṁ nārāyaṇākhyaṁ **satyaṁ**,
sarva-kāla-deśa-varti-śuddha-sattvātmakam eva, na tu vairāja-svarūpam
iva **māyayā** māyikam ity arthaḥ \| ca-kārād anyad api
matsya-kūrmādy-aṅgaṁ satyam \|\|14\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, bhava tvaṁ
nārāyaṇasya putraḥ, tena me nanda-sūnoḥ kim āgataṁ ? iti
tatrāha---nārāyaṇas tvaṁ na hīti kākvā tvaṁ nārāyaṇo bhavasy evety
arthaḥ \| kutaḥ ? ity atrāha---**sarva-dehinām ātmā** vyāpako yad
**asi** nāraṁ jīva-samūham ayase vyāpnoṣīti tad-vyutpattiḥ \|
akhileti---**akhilān lokān sākṣāt** paśyasīti nāra jīva-samūham ayase
jānāsīti tad-vyutpattiḥ \|

nanu, nārāyaṇa-padasya vyutpattir anyatheti cet tatrāha
**nārāyaṇo'ṅgam** iti \| **nara-bhū-mahad**-ādi-tattva-vargas
tat-saha-pāṭhāj jalaṁ ca tad-udbhavam eva kāraṇāmbhas tad-ayanāt
tad-vartitvāt yo nārāyaṇaḥ khyātaḥ prathama-puruṣaḥ so'pi tavāṅgaṁ
tvat-svāṁśa eva \| evam āha smṛtiḥ---

> narāj jātāni tattvāni nārāṇīti vidur budhāḥ \|
>
> tasya tāny ayanaṁ pūrvaṁ tena nārāyaṇaḥ smṛtaḥ \|\| iti \|

tathā,

> āpo nārā iti prektā āpo vai nara-sūnavaḥ \|
>
> ayanaṁ tasya tāḥ pūrvaṁ tena nārāyaṇaḥ smṛtaḥ \|\| iti ca \|

he **adhīśa** ! īśvareśvara svayaṁ bhagavan ! tathā ca
mahad-ādi-tattvāntasthaḥ kāraṇoda-śaya eva garbhoda-śayāno mat-pitā
tasya ca tvad-aṁśāṁśatvāt tvat-santāno'ham asmīti kṣantavyaṁ mad-āga iti
bhāvaḥ \| tac ca nārāyaṇākhyaṁ tvad-aṅgaṁ **satyaṁ** pāramārthikaṁ
sarva-deśa-kāla-vṛtti-cid-ghanam eva, **na tu māyayā** vairāja-svarūpam
iva māyikaṁ nety arthaḥ \| apir atra sambhāvanāyām idam eva sambhāvitam
ity arthaḥ \|\|14\|\|

**\...**

**\|\| 10.14.15 \|\|**

**tac cej jala-sthaṁ tava saj jagad-vapuḥ**

**kiṁ me na dṛṣṭaṁ bhagavaṁs tadaiva \|**

**kiṁ vā, sudṛṣṭaṁ hṛdi me tadaiva**

**kiṁ no sapady eva punar vyadarśi \|\|**

**śrīdhara-svāmī (bhāvārtha-dīpikā) :** aparicchedam evopapādayati---tac
ced iti \| jagad-āśraya-bhūtaṁ **tava** tad **vapur jala-stham** ity
evaṁ yadi sat satyaṁ syāt tarhi **tadaiva** kamala-nāla-mārgeṇāntaḥ
praviśya saṁvatsara-śataṁ vicinvatāpi mayā, he **bhagavann**
acintyaiśvarya ! tatra **kim** iti **na dṛṣṭaṁ ? hṛdy** api **kim** iti
**no vyadarśi** na dṛṣṭaṁ ? **tadaiva** tapaḥ-karaṇānantaraṁ **sapady
eva sudṛṣṭam**, ato māyaiva \| atas tvan-mūrter deśa-viśeṣa-paricchedaḥ
satyo na bhavatīty arthaḥ \|\|15\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tadaiva pralayottara-kāle
eva \| tatra jale \| cakṣur-viṣayaṁ tan nety āha---kintv iti \| tadā
tadātve'ntaḥkaraṇa-dṛśyatve iti yāvat \| punas **tadaive**ti vyākhyātam
evātra \| yataḥ kādācitko'to hetor *māyaiva* bhāvābhāva-viṣayiṇī
mātrātma iti lakṣaṇāt *satyaṁ* nety *arthaḥ* \| yato mātrātmato hetoḥ \|
ity artha iti---na hi sikatā-toyasya śītatvādi jñātuṁ śakyam asatyatvād
evam atrāpi vapuṣo mātrātmatve tat-*paricchedasya* sutarāṁ māyātvam iti
bhāvaḥ \|\|15\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yadi satyaṁ tat tadā
kathaṁ nedṛśī ? ity āha---tac ced ity-ādi \| tava tu vapur jala-stham
eva sad iti cet, tadā kathaṁ na mayā dṛṣṭaṁ ? atas tasya jalasthatā
anityā, na tu tad-vapuḥ \| tvad-vigrahasya deśa-kāla-paricchinnatā tu na
satyā, vyāpakatvāt \| vyāpakatvaṁ ca dvedhā---paricchinnākāram
aparicchinnākāraṁ ca \| paricchinnākāraṁ ca dvedhā---ekatayānekatayā ca
\| tad evāha---**kiṁ vā**, **hṛdi sudṛṣṭaṁ** tatrāpy aniyatatvam,
vyāpaka-dharmatvāt \| ata āha---**kiṁ vā**, **no punar** yad adarśi ?
kiṁ vā, **saj jagad-vapuḥ** santi jaganti yatra **tat** saj-jagat \|
**jala-stham** eva tat tadā kathaṁ **na me dṛṣṭaṁ** ? hṛdi sudṛṣṭaṁ
**cet** tadā kathaṁ punar no **vyadarśi** ? ato jale vā hṛdaye vā
kutrāpi tat niyataṁ na bhavati \| kiṁ vā, tava vapuḥ kiṁ jala-sthaṁ
naiva ? kīdṛśaṁ ? saj-jagac cetayati bhuvanam iti cet yadi jala-stham
abhaviṣyat, tadā kiṁ na me dṛṣṭam ity-ādi pūrvavat \| yad vā, jala-sthaṁ
tava vapur jagan-nivāsatvena jagad ity upacāraḥ \| sat satyaṁ, tarhi
tvayā kathaṁ na dṛṣṭaṁ ? tatrāha---he **bhagavan** ! acintya-mahiman !
mayā na dṛṣṭaṁ tat kiṁ vā, ? tena kiṁ vā, ity arthaḥ \| kiṁ vā, sudṛṣṭaṁ
hṛdi hṛdaye dṛṣṭaṁ tena vā kiṁ ? tena cet sa tadā kathaṁ punar no
vyadarśi vā kiṁ ? ato mad-darśane nāsad iti naiva \| vastutaḥ sad eva
tad ity arthaḥ \|\|15\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** satyatvam
evopapādayati---tad iti \| prākṛta-jalastham aho bahir dṛṣṭyāpi naiva
dṛṣṭam ity āha---kiṁ veti \| su-śabdena tapa tapa ity
ājñā-śravaṇa-rūpa-mātra-darśanam \| tadaivety anena ca mahā-prayāsataś
cira-kālenaiva dṛṣṭam iti sūcyate \| na ca prayāsa-sādhyam apīty
āha---kiṁ no iti \| **hṛdy** api **kim** iti na **dṛṣṭam** iti \|
**punar** iti śrī-brahmaṇe varaṁ dattvā dhyāne vā sukṛd-ātmānaṁ
darśayitvā śrī-bhagavaty antarhite sati tad-virahākulo brahmā pūrvavat
tad-darśanārthaṁ punar api tapaś cakre, tathāpi hṛdi na dadarśeti
sūcayati---**sapady** eveti, kālāntare svata eva hṛdi dṛṣṭam iti
pariccheda-parivāra-sāhityādinādarśi **no kiṁ** ? api tu dṛṣṭam **eva**
\| evaṁ śrī-**bhagavad-vapuṣa** iva tat-krīḍā-paricchada-jalāder api
sva-prakāśatvam abhipretam \| yadyapi jalādy-upādher asatyatve'pi sadā
tat-sambandhābhāve'pi sadā satyaṁ nārāyaṇatvaṁ susidhyed eva, tathāpi
tal-līlāyā nityatvādinā tat-parikarāder aip satyatādy-apekṣayā tathā
vyākhyāyate \|\|15\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** sambhāvanām eva
darśayati---tac ced iti \| **tat** tava sat pāramārthika-satyam eva
**vapur jala-sthaṁ cet** tata **eva jagad** iti jagad-ātmakaṁ **cet**
tat tadā **kiṁ** mayā samaṣṭi-jīvatayā sarva-jagad-ātmakenāpi **na
dṛṣṭaṁ** ? tathā **kiṁ vā**, **hṛdi** tṛtīyoktānusāreṇa
dṛḍha-samādhi-yoga-virūḍha-bodhena mayā su suṣṭhu, nātaḥ paraṁ parama
yad bhavataḥ svarūpaṁ \[bhā.pu. 3.9.3\] ity-ādi
tatratya-mad-uktānusārataḥ sac-cid-ānanda-ghanatvena dṛṣṭaṁ ?
vā-śabdasyānvayāt **punaś ca kiṁ vā**, bahir vṛttau satyāṁ no
**vyadarśī**ti \|\|15\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (34) :** tan-mūrter jalādibhir
aparicchede svānubhavaṁ pramāṇayati---tac ced iti \| jagad-āśraya-bhūtaṁ
nārāyaṇābhidhaṁ tava tad-**vapuḥ jala-stham** evety evaṁ yadi sat satyaṁ
syāt, tarhi **tadaiva** kamala-nāla-mārgeṇāntaḥ praviśya
saṁvatsara-śataṁ vicinvatāpi mayā, he **bhagavann** acintyaiśvarya,
**tat kim** iti **na dṛṣṭaṁ** ?

yadi ca tad-vapur māyā-mātraṁ, māyā syāc chāmbarī-buddhyor iti
trikāṇḍa-śeṣa-rītyā mithyābhivyañjaka-kalā-viśeṣa-darśita-mātraṁ syāt,
tarhi **kiṁ vā**, rūḍha-samādhi-yoga-virūḍha-bodhena mayā **hṛdi
tadaiva** suṣṭhu sac-cid-ānanda-ghanatvena dṛṣṭaṁ ? samādhy-anantaraṁ
**kiṁ vā**, **punaḥ sapady eva no vyadarśi** na dṛṣṭaṁ ? atas
tvan-mūrter māyā-mayatvaṁ deśa-viśeṣa-kṛta-paricchedaś ca satyo na
bhavatīty arthaḥ \| etad-vyākhyāna-nidānaṁ tṛtīya-skandhetihāso
draṣṭavyaḥ \|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : tac cej jala-stham** ity ādy aṣṭakam
\|\|15\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** jalasthasya nārāyaṇa-rūpasya
satyatvaṁ punaḥ pratipādayann āha---tac cet jalastham ity-ādi \| **tat**
prasiddhaṁ **jala-sthaṁ** nārāyaṇākyaṁ **vapuḥ** sat satyam \| kīdṛśaṁ ?
cetayati sarvam iti **cet** \| punaḥ kīdṛśaṁ ? **saj jagat** santi
jaganti yatra tat tathā \| tarhi tan nārāyaṇākhyaṁ māyayaiva na, api tu
satyam evety arthaḥ \| nanu, tasya satyatve kiṁ pramāṇaṁ ? ity
āha---**kiṁ me na dṛṣṭaṁ** na jñātaṁ ? api tu dṛṣṭaṁ jñātam eveti,
mad-anubhava eva pramāṇam \| satyaṁ ced bhavatā kathaṁ na vilokitaṁ ?
tatrāha---he **bhagavan** ! **tadaiva sapady eva** sākṣād eva **punar
vyadarśi**, api tv adarśi \| ato'nubhavena pratyakṣaṇaṁ ca siddham eva,
tat satyatvam \|\|15\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, nārāyaṇa-svarūpaṁ
tat yadi śuddha-sattvātmakaṁ, tarhi prākṛte garbhoda eva paricchinnaṁ
kutaḥ sadā dṛśyate ? na hi sarva-vyāpakasya tasya
garbhoda-mātra-paricchedaḥ sambhavet tatra tasya taj-jalasthatvam eva na
niyatam ity āha---tat nārāyaṇākhyaṁ **vapus tava saj jagat** sat
vartamānaṁ jagat yatra tat **jala-stham** eva **cet** tarhi
kamala-nāla-mārgeṇāntaḥ praviśya saṁvatsara-śataṁ vicinvatāpi mayā he
**bhagavann** avicintya-yoga-māyaiśvary ! kiṁ na dṛṣṭaṁ ?

nanu, **tat** tatra jala eva sthitaṁ tvayā tv ajñānān **na dṛṣṭam** iti
cet, tadā tvāṁ dhyāyatā mayā **tadaiva hṛdy** api suṣṭhu **kiṁ vā**,
dṛṣṭaṁ tat-kṣaṇa eva tatrāpi **kiṁ punar na vyadarśī**ty atas tad-vapus
tava jala-sthatvena paricchinnam apy acintya-śaktyā
sva-kukṣī-kṛta-jagatkatvenāparicchinnaṁ ca sarvatraiva deśe kāle ca
vartamānam evāpi tvadīya-yoga-māyayā āvaraṇa-prakāśābhyām eva dṛśyate,
na dṛśyate cety avagatam \|\|15\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, garbhode śayānasya
na pāramārthikaṁ paricchinnatvāt vibhu paramāṇu ca tathā svīkriyate evaṁ
kāraṇode śayānasyācit-tattvaṁ na syād iti cet, tatrāha---yac ced iti \|
tan nārāyaṇākhyaṁ **vapus** **tava** sad vidyamānaṁ **jagad** yatra
tādṛśaṁ **cej jala-stham eva** tarhi **me** mayā kamala-nāla-mārgeṇāntaḥ
praviśya saṁvatsara-śataṁ vicinvatā tadā **kiṁ na dṛṣṭaṁ**, he
**bhagavan** atarkaiśvarya ! nanu, tasmin jala eva sthitam ajñānāt tvayā
na dṛṣṭam iti **cet**, dhyāyatā mayā **tadaiva hṛdi kiṁ vā**, suṣṭhu
dṛṣṭaṁ **sapadi** tat-kṣaṇa eva punaḥ kiṁ no **vyadarśi** na dṛṣṭam iti
tathā ca jala-stham api tad-vapuḥ kukṣi-gataṁ jagatkaṁ vibhu ceti
pāramārthikaṁ tat evaṁ ca kāraṇoda-śayaṁ ca vyākhyātaṁ kṛpaudāsīnye eva
darśanādarśanayor hetu eva bhāvaḥ \|\|15\|\|

**\...**

**\|\| 10.14.16 \|\|**

**atraiva māyā-dhamanāvatāre**

**hy asya prapañcasya bahiḥ-sphuṭasya \|**

**kṛtsnasya cāntar jaṭhare jananyā**

**māyātvam eva prakaṭīkṛtaṁ te \|\|**

**śrīdhara-svāmī (bhāvārtha-dīpikā) :** api ca, yadi
jalādi-**prapañcaḥ** satyaḥ syāt, tarhi tena tava paricchedo bhavet \|
sa tu māyā-vilasita iti tvayaiva darśitam ity āha śloka-trayeṇa---he
**māyā-dhamana** māyopaśamana ! **atraivāvatāre** **bahiḥ sphuṭasyā**pi
sva-**jaṭhara**-madhye **jananyāḥ** pradarśanena \|\|16\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ihaiva vimarśena tam
evārtham āha---*api ceti* \| *tena* **prapañcena** \| *sa tu* prapañcas
tu \| *vilasitaḥ* prakāśitaḥ \|\|16\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** saj-jagad iti yad
uktaṁ tan mṛṣā, mama vapuṣi kathaṁ jagad udvartatāṁ ?
tatrāha---atraivety-ādi \| astu dūrata udāharaṇam \| he **māyā-dhamana**
**! bahiḥ sphuṭasyā**py asya kṛtsnasya **prapañcasyāntar**-**jaṭhare**
**māyatvaṁ** **prakaṭīkṛtaṁ** **jananyā** iti caturthy-arthe ṣaṣṭhī \|
evaṁ nārāyaṇa-vapuṣi yaj jagat, tad api māyaiva \| yad vā, tasya
viśvasyāntar-jaṭhare**'vatāre** sati bahiḥ sphuṭasya māyātvam ādarśitam
\| bahir yad dṛśyate, tan māyikam \| nāntaḥ \| tad eva nārāyaṇa-vapus
tvayy **eva** jananyai ca darśitam \|\|16\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu, tarhi
taj-jalādi-satyatvavaj jalādimayasyāsya prapañcasyāpi satyatā ghaṭeta,
tathā sati ca sac-chāstreṇa sad-anubhavena ca viruddhyeta ? satyam \|
prapañco'yaṁ māyika evety āha---atraiveti dvābhyām \|

**māyā-dhamano** yo'**vataras** tasmin nitya-tad-avatāra-sambandhināṁ
sarveṣām apy amāyikatvaṁ, tathaitad avatāropāsakānām api māyāpagamādikam
abhipraiti \| kiṁ ca, api-arthe **eva**-śabdo māyā-dhamanāvatāre'pi \|
**hi** niścitam \| **māyātvaṁ prakaṭīkṛtam** iti parama-māyikatvaṁ
sūcayati \| **te jananyā** śrī-yaśodayā prakaṭīkṛtam iti paramāptatvena
tatra prāmāṇyaṁ ca \| api-arthe ca-kāraḥ, **kṛtsnasyāpi** \| kiṁ
vokta-samuccaye \| tvad-**antar-jaṭhare** vartamānasya ceti dṛṣṭāntaḥ \|
siddhasya sādhyāntike nirdeśāt \| ayam arthaḥ---satyatayā sākṣād
anubhūtasyāpi tasya kṣaṇānte'darśanād yathā svāntikendrajālikādivan
māyikatvaṁ, tathā tādṛśasya **bahiḥ-sphuṭatvena** vartamānasyāpi
māyikatvam eva saṅga-ccheteti tayā śrī-nandādiṣv abhivyañjitam ity
arthaḥ \| etac ca stanya-pāne jṛmbhayā viśva-darśanāvasara iti
boddhavyam \| yad vā, śrī-brahmaṇaḥ sarvajñatvāt samprati
śrī-bhagavad-anugraha-viśeṣāc ca tad-vāra-dvaya-vṛtta-jñānam eva vṛttam
\| tataś ca jananyā tad-dvārā tasyāṁ pradarśanena tvayā vyaktīkṛtam ity
arthaḥ\|\|16\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanu, pūrva-rītyā jagatas
tad-antar api sthitatvāt tadvat pāramārthika-satyatvaṁ kathaṁ na syāt ?
tatrāha---atraiveti \| pūrvokte māyādhiṣṭhātari nārāyaṇa-dehe
samādhi-mātrānubhūte mayā pūrvaṁ tad asatyatvam anubhūtaṁ,
bahir-dṛṣṭy-anubhūte jagati neti \| āstām **atraiva māyā-dhamanā**rtham
**avatāre** svayaṁ bhagavattayā prakāśe **hi** niścitam asya **kṛtsnasya
prapañcasya** jagatas tvatto **bahiḥ-sphuṭasya** dṛśyamānasya tathā tava
**jaṭhare**'pi sphuṭasya dṛśyamānasya sarvam anubhūtavatyā **te** tava
**jananyā**pi kartryā **māyātvaṁ** māyikatvam eva **prakaṭīkṛtaṁ**
vyañjitam ahaṁ mamāsāv ity ādau tathāpi, yan-māyayetthaṁ kumatiḥ sa me
gatiḥ \[bhā.pu. 10.8.42\] ity anena yadyapy ahaṁ mamāsāv ity-ādi tathāpi
yan-māyayetthaṁ sva-sutāntar-jagad-darśana-rūpā kumatir mama jātā sa
**eva** mama gatir ity artha eva hi tat-tat-sambandhaḥ \| atas tad api
tavāṅgaṁ na jalādy-āśrayaṁ nāpi jagad iti niścitaṁ tatra tvam evaṁ
dṛṣṭānta iti vyājena punaḥ śrī-kṛṣṇa-vigraham eva
parama-tattva-rūpatvena sādhayati---atraiveti tribhiḥ \|

māyā-dhamanāvatāra ! iti tat-sambandha-mātraṁ na soḍham aghādīnām api
tat-sambandhāpākaraṇa-dṛṣṭer iti bhāvaḥ \| tac ca yuktaṁ svayaṁ
bhagavattvena parāt paratvāt tathā caikādaśe, nārāyaṇe turīyākhye
bhagavac-chabda-śabdite \[bhā.pu. 11.15.16\] ity atra vyākhyātaṁ tair
eva---

> virāḍ hiraṇyagarbhaś ca kāraṇaṁ cety upādhayaḥ \|
>
> īśasya yantribhir hīnaṁ turīyaṁ tat padaṁ viduḥ \|\| iti \|

**asya** bahiḥ-sphuṭasya prapañcasya nijāntar-jaṭhare jananyās tāṁ prati
darśanenety arthaḥ \| māyātvaṁ pūrvoktaṁ yat
tadīya-jalādi-prapañcāśrayatvasya māyikatvaṁ tad eva vyaktīkṛtam \| yad
vā, viśeṣeṇa tātparyaṁ jagad idaṁ bahir eva sphuṭaṁ
nāntarityasyārthasyeti atho\'muṣyaiva mamārbhakasya yaḥ kaścanautpattika
ātma-yoga iti tathaiva svābhāvikācintya-śakti-maya-paricchedā
pariccheda-nirṇayāt deva-māyātvasya parihāratvāc ca śrī-śukena, na
cāntar na bahir yasya \[bhā.pu. 10.9.13\] ity-ādinā tādṛśatva-nirṇayāt
jagataḥ svābhāvikam eva tvad-āśrayakatvaṁ na sambhavatīti bhāvaḥ
\|\|16\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (35) :** atra tac cāpi satyaṁ
\[bhā.pu. 10.14.14\] ity atra, tac cāpi aṅgaṁ satyam eva, na tu virāḍvan
māyeti \| tac cej jalasthe \[bhā.pu. 10.14.15\] ity atra ca,
taj-jalasthaṁ sad-rūpaṁ tava vapur yadi jagat syāt, prapañcāntaḥ-pāti
syāt iti vyākurvanti, tasmād evaṁ nārāyaṇāṅgakasya bhagavad-vigrahasya
viśvo'pi prapañco'ntarbhūta iti svayaṁ bhagavatā darśitam \| śrīmatyā
jananyaivānubhūtam ity āha---atraiveti \|

**atraiva** tāvat śrī-kṛṣṇākhye māyopaśamane'vatāre prādurbhāve, **bahiś
cāntar-jaṭhare ca sphuṭasya** dṛṣṭasya **kṛtsnasya** jagataḥ sambandhe
pūrvoktaṁ yan **māyātvam**, **prapañca**-kṛta-tvat-paricchedyatvasya
**mithyātvam** \| taj-**jananyā** jananyai **te** tvayā **prakaṭīkṛtaṁ**
darśitam \| tasmād bhavān jagad-antaḥstha **eva**, jagat tu
bhavad-bahir-bhūtam ity evaṁ **māyā-dharmaḥ** \| vastutas tu
durvitarkya-svarūpa-śaktyā madhyamatve'pi vyāpako'sīti bhāvaḥ \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, tasya saj-jagattvaṁ
tvayā katham avagataṁ ? tasya tan-māyikam eva ? maivam \| yasyāṁśāṁśena
sṛjyate deva-tiryaṅ-narādayaḥ \[bhā.pu. 1.3.5\] ity uktes tasya
sarva-bījatvād ante ca sarvaśrayatvāt sa eva bhuvana-drumaḥ, tvad-udare
yaj jagat tad eva na māyā tvaṁ tu kevala-ghanānanda ity āha---atraiva
māyā-dhamanety-ādi \| he **māyā-dhamana ! atraivāvatāre bahiḥ sphuṭasya
kṛtsnasya prapañcasyāntar-jaṭhare** jaṭharasyāntar-**jananyai māyātvaṁ**
darśitam \| bahir vartamānatve'pi yad antar-vartitvaṁ prapañcasya tan
māyaiva \| jananyāḥ caturthy-arthe ṣaṣṭhī \| nārāyaṇāntar-vartitvaṁ tu
tasya sargādau mahā-pralaye ceti tava tasyāyam api bhedo'nyaḥ \|\|16\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, yasyaiva
jagato'ntar-vartini jale tad vapuḥ sthitaṁ tad eva jagat tat-kukṣau
tiṣṭhatīty asaṅgataṁ na hi gṛhasyāntar-vartini ghaṭe tad eva gṛhaṁ
tiṣṭhed ity ataḥ śuddha-sattvātmaka-vapuṣi tasminn asmān māyaikād anyad
amāyikam anyad eva vā jagad bhaved ity avasīyate \| evaṁ ca sati na tvaṁ
mat-kukṣi-gata ity āśaṅkya kukṣi-gatasya jagato bahiḥ-stha-jagad aikyaṁ
vadann eva māyikatvaṁ pratipādayati dvābhyāṁ---atraiveti \|

he **māyā-dhamana !** māyopaśamaka ! **asya bahiḥ sphuṭasyaiva
prapañcasya kṛtsnasyāpi antar-jaṭhare** pradarśanayā iti śeṣaḥ \|
**ananyāḥ** jananīṁ śrī-yaśodāṁ pratīty arthaḥ \| **māyātvaṁ**
māyikatvam ato dustarkya-yogamāyaiva tvad-vapur jagad-antar-varty api
sarva-jagad-vyāpakaṁ yugapad **eve**ti dhvaniḥ \| tena sākṣāt tavāpi
kukṣi-gato'ham adhunāpi varte iti sākṣāt tvam api man-mātety anudhvaniḥ
\|\|16\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu,
jagad-antar-varti-jala-sthaṁ vapuḥ kukṣi-gataṁ jagatkam iti viruddhaḥ ?
tatrāha---atraiveti \| he **māyā-dhamana !** prakṛti-niyantaḥ !
**atraiva** svayaṁ bhagavaty-**avatāre asya kṛtsnasya prapañcasya**
tvaj-**jaṭharād bahiḥ sphuṭasya** dṛśyamānasyāntar-jaṭhare **jananyāḥ**
śrī-yaśodāyās tāṁ prati pradarśayatā **te** tvayā **māyātvam**
acintya-śaktitvam **eva prakaṭīkṛtam** \| mayā vijñātam \| tathā ca
tvad-vapuṣo jagad-antaḥ-sthatvam **antar**-gata-jagatkatvaṁ ceti dvayam
acintya-śakti-siddham ity adhunāpi me tvat-kukṣi-sthatvāt
mātrevāparādhaḥ soḍhavya iti bhāvaḥ \|\|16\|\|

**\...**

**\|\| 10.14.17 \|\|**

**yasya kukṣāv idaṁ sarvaṁ sātmaṁ bhāti yathā tathā \|**

**tat tvayy apīha tat sarvaṁ kim idaṁ māyayā vinā \|\|**

**śrīdhara-svāmī (bhāvārtha-dīpikā) :** nanu, bahiḥ sata evāntar-jaṭhare
pratibimbo'stu, kutaḥ sarvathā māyātvaṁ ? tatrāha---yasyeti \| **yasya
tava kukṣau sarvam idaṁ yathā bhāti**, **tat sarvam ihāpi** bahir **api
tathaiva** bhāti \| **kiṁ** ca, **sātmaṁ** tvat-sahitaṁ tad idaṁ sarvaṁ
**tvayi** **māyayā vinā** kiṁ ghaṭate ? ayaṁ bhāvaḥ---tvayi pratibimbaś
ced bāhyād vilomatayā pratīyeta, na tu tad asti, tava
cādarśa-sthānīyasya tvayi pratītir na syāt \| ataḥ sarvathā mithyātvam
eveti \|\|17\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** atrāśaṅkate *nanv* iti \|
sato vidyamānasya \| tatra ākṣepe \| adbhutam āha---kiṁ ceti \| ayaṁ
bhāva iti \| tad vilomatayā darśanam \| yat tas tvam apy atra pratīyase
ato hetoḥ \| na hi pratibimbādhikaraṇam api pratibimbāvalokane yugapat
pratīyate'nyathādarśe'py ādarśaḥ pratīyate iti tātparyam \|\|17\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** taj jagat tu na māyeti
prapañcayati---yasyety-ādi \| yasya nārāyaṇasya kukṣau idaṁ sarvaṁ
viśvaṁ sā jananī ā ātmam ātmānam abhivyāpya \| ātmaṁ samāna-lakṣaṇo
dīrghatvaṁ, vrajaṁ sahātmānaṁ \[bhā.pu. 10.8.39\] iti pūrvokteḥ \|
**yathā bhāti**, **tathehi** bahir **api tad** viśvaṁ **sā** ca bhāti,
**tat** tu aye he kṛṣṇa ! **māyayā vinā kiṁ** ghaṭata iti śeṣaḥ \| yad
vā, **ātmaṁ** tvat-sahitaṁ tavaiva **kukṣau** viśvaṁ bhāti, bahir api ca
tvat-sahitaṁ bhāti \| ataḥ prati viśvatayā **tvayi** bhātīty api na
ghaṭate, na hy ādarśaḥ prativiśvaṁ labhate, nāpi prativiśvaḥ
prātilaumyaṁ jahāti \| **idaṁ sarvaṁ hi** anulomam eva dṛśyate \| ataḥ
kim idaṁ tvayy acintya-paramaiśvarye kim api vismaya-karaṁ na bhavati \|
kim api praśna-bhūtasyottaraṁ māyayā vinā yad bhavati, tad evedam \| tat
tu līlaiva, tena vakṣyamāṇa-vāse rāsa-vilāse ca nāneva yā līlā, sāpi na
māyā iti bhāvaḥ \|\|17\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu, asyaiva
pratibimbatvena tasya mithyātvam āstām ayaṁ sadā sākṣād-anubhūyamānaḥ
satya eveti cet, tatrāha---yasyeti \| **sātmaṁ** sātmakam \| anyat tair
vyākhyātam \| yad vā, ayam api satyaḥ \| so'pi satya iti dvayam eva
satyam astu ? tatrāha---**yasye**ti \| sarvathā dvayor eka-rūpatvena
bimba-pratibima-nyāyāpattyaikasya mithyātvam eva setsyatīti bhāvaḥ \|
yad vā, sarvathaika-rūpasya prapañcayasyāśravaṇāprasiddher eko mithyaiva
kalpate \| yadi vā vaktavyaṁ, kvedṛg-vidhāvigaṇitāṇḍa- \[bhā.pu.
10.14.11\] ity-ādi-vacanataḥ prapañcasya bāhulyaṁ mantavyam iti \|
tathāpi sarveṣām eva satyatayā bhagavadīyānām anyeṣāṁ ca prākṛtānāṁ
vibhūteḥ sāmyam evāpadyate \| tac cāyuktam \| kiṁ ca, satāṁ
svapna-manorathādivan mithyātvānubhavena bahula-śruti-smṛty-ādi-vacanaiś
ca virodhaḥ syād iti sarvathāsya māyikatvaṁ yuktam eva \| ata
evoktaṁ---**tat sarvam** iti \|\|17\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad evopapādayati---yasyeti
\| **yasya** sāvaraṇasya brahmāṇḍasya **kukṣāv idaṁ sarvaṁ sātmaṁ**
tvat-sahitaṁ **bhāti**, tad-brahmāṇḍam **iha** etad-rūpe **tvayy api**
bhāti, tat tasmāt dustarkatvān **māyayā vinā kiṁ** sambhavati ? tena
tvat-sambandhābhāvān na sambhavaty evety arthaḥ \| tasmāc ca n**edaṁ**
tvam iva pāramārthikaṁ sad iti bhāvaḥ \|\|17\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (36) :** māyā-dharmeneti yad bhavatā
kṛpayā dṛṣṭa-pramāṇe'pi śrī-vigrahe sarvo'pi prapañco'ntarbhūta iti
darśitaṁ tat satyam eveti dyotanārthaṁ bhagavaty apy anyathā
pratīti-nirasanārthaṁ ca pūrvam evārtham upapādayati---yasyeti \|
**yasya** tava **kukṣau sarvam idaṁ sātmaṁ** tvat-sahitaṁ **yathā
bhāti**, **tat sarvam iha** bahir api tathaiva **tvayi** bhātīty anvayaḥ
\|

ayam arthaḥ---svasya vraje'ntarbhūtatā-darśanenaiva samaṁ vrajasya
svasminn antar-bhūtatāṁ darśayan tac cāntar bahir darśanaṁ kiṁ, svapna
etad uta devamāyā \[bhā.pu. 10.8.40\] ity ādau śrī-jananyā eva vicāre
svāpnikatva-māyolatva-bimba-pratibimbatvānām ayogyatvād ekam evety
abhijñāpayan, kiṁ svapna ity ādāv eva, yaḥ kaścana autpattika ātmayoga
\[bhā.pu. 10.8.40\] ity anena carama-pakṣāvasitayā
durvitarka-svarūpa-śaktyaiva madhyama-parimāṇa-viśeṣa eva
sarva-vyāpako'smīti svayam eva bhavān jananīṁ prati yugapad ubhayātmakaṁ
nija-dharma-viśeṣaṁ darśitavān \| ata eva dvitīye, gṛhṇīta yad yad
upabandham amuṣya mātā ity ādau pratibodhitāsīt \[bhā.pu. 2.7.30\] ity
uktam \| tasmāt tava kukṣau sarvam idaṁ yathā bhāti, iha bahir api
**tathā**, tad-antarbhūto'pi tad-vyāpako'sīti prakāreṇaiva tava
**māyayā** sva-yāthārthyāvaraṇa-śaktyā **vinā kiṁ** sambhavati ? naiva
sambhavatīty arthaḥ \|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** tvat-kukṣi-gataṁ yaj jagat
tan māyeti yad uktaṁ, tat prakārānareṇa punaḥ sthāpayati---yasyā kukṣāv
ity-ādi \| **idaṁ** bahiḥ sthitaṁ viśvaṁ sarve **sātmaṁ**, sāntaryāmi
cij-jaḍātmakaṁ, **yasya kukṣau yathā tathā** yāthātathyena bhāti tan
nārāyaṇākhyaṁ ca vastu dṛśyamāṇaṁ **tvayi bhāti** \| ata **ihāpi** tvayi
**tat sarvaṁ** jagat sarvāṁśa-paripūrṇe sarvāṁśāntargatasyāntarbhāvaḥ \|
ity **api** tavaiva prakāśikāyā māyāyāḥ śakter vilāsa ity āha---**kim
idaṁ māyayā vinā**, prakāśikā nāma māyaivaitat sarvaṁ, na kuhakam ity
arthaḥ \| yad vā, yasya tava kukṣau idaṁ viśvaṁ sā tava jananī, ā ātmam
ātmānam abhivyāpya \| avyayī-bhāve samāna-lakṣaṇa-dīrghe, adhyātmavad
yathā bhāti, vrajaṁ sahātmānaṁ \[bhā.pu. 10.8.39\] ity ukteḥ \| tathā
tat sarvaṁ jagaj-jananī ca bahiś cabhāti, **iha**-śabdo bahir-arthaḥ \|
tat tu ayi he śrī-kṛṣṇa ! māyayā vinā kim idaṁ māyā-vaibhavam evaitat \|
yad vā, kim idaṁ kim etad iti sandeḥaḥ punar māyayā vinā ko'rthaḥ ?
māyayā vinā yad bhavati, tad evedam iti niścayaḥ \| idaṁ mithyā na
bhavati, kintu sva-yoga-śakti-vaibhavam evaitat \|

yad vā, **sātmam** ātmanā sahitam \| ātma-śabdaḥ sambodhyasya
nārāyaṇākhya-mūrti-paraḥ nārāyaṇa-sahitam ity arthaḥ \| kutaḥ ? sa hi
saj-jagad-vapur ity uktaḥ, sa tvayy eva vartate, tena jagac ca
tvad-udara eva pūrva evārtho yathā bhāti, tathā ihāpi bahir api, tat
sarvaṁ kim idaṁ māyayā vinā ? māyā-śabdo na mithyā-paraḥ, api tu
aicchikī prakāśikākhyā māyeti yā pūrvam ākhyātā, tasyā eva vilasitam
etat \| na mithyā na ca bahir gatasya viśvasya prati viśvas tathā sati
prātilaumyam asyādrakṣyat \| na hi prativiśvaḥ prātilaumyaṁ jahāti, nāpi
vidhāntaraṁ, asambhavāt \| tata ukta-prakāra-yoga-śakti-vilasitam eveti
\|\|17\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kukṣistha-bahiḥsthayor
jagator anayoḥ sarvathaivābhedād evaikyam aikyād eva kukṣi-sthasya
māyikatvam avadhāritam ity āha---yasya tava kukṣau idaṁ viśvaṁ yathā
bhāti tathaiva iha bahir api sthitaṁ viśvaṁ **bhāti** \| nanu,
bahiḥ-sthitasya **kukṣau** pratibimba evāyaṁ ? tayāha---**sātmaṁ**
tvat-sahitam eva, na hi darpaṇe darpaṇo dṛśyate iti bhāvaḥ \| tena
bahiḥ-sthitaṁ māyikam eva viśvaṁ tvat-kukṣau dṛṣṭaṁ, **tvayī**ti
**yathā** kukṣi-gataṁ viśvaṁ tvad-adhikaraṇakaḥ, **tathā** bahiṣtham api
viśvaṁ tvad-adhikaraṇakam ity arthaḥ \| **tat** tasmād
vailakṣaṇya-gandhasyāpy abhāvāt, **idaṁ** jaṭhara-gataṁ viśvaṁ **kiṁ
māyayā vinā**, **api** tu māyikam eva \| atra tvaj-janany-anubhavo
mad-anubhavaś ca pramāṇam, ato māyika-jagan-madhya-varty ahaṁ
tvat-kukṣi-gata eva bhavāmīti muhur vijñāpyate, utkṣepaṇaṁ
garbha-gatasya \[bhā.pu. 10.14.11\] ity-ādi \| ataḥ kṣamasveti bhāvaḥ
\|\|17\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, ujjvale sad-vigrahe
bahistham eva jagat pratibimbitaṁ man-mātrā dṛṣṭaṁ mukham iva mukure, na
tu tad-antas tad astīti, tatrāha---yasyeti \| **yasya te kukṣāv idaṁ**
viśvaṁ **yathā bhāti**, tathaiveha tvat-kukṣer bahir api **bhāti**, tac
ca **sātmaṁ** tvat-sahitam iti pratibimbo nirastaḥ \| nahi mukure mukuro
dṛśyate, **tvayī**ti **tathā** kukṣi-sthaṁ viśvaṁ tvad-ādhārakaṁ tathā
bahiṣṭham **apī**ti **tat** tasmād vailakṣaṇya-leśasyāpy abhāvāt tad
**idaṁ** **sarvaṁ** dvividha-darśanaṁ **kiṁ māyayā**
avicintya-śakty-aśaktyā **vinā** bhavati, tayaivaitad bhavatīty arthaḥ
\|\|17\|\|

**\...**

**\|\| 10.14.18 \|\|**

**adyaiva tvad-ṛte'sya kiṁ mama na te māyātvam ā-darśitam**

**eko'si prathamaṁ tato vraja-suhṛd-vatsāḥ samastā api \|**

**tāvanto'si caturbhujās tad akhilaiḥ sākaṁ mayopāsitās**

**tāvanty eva jaganty abhūs tad amitaṁ brahmādvayaṁ śiṣyate \|\|**

**śrīdhara-svāmī (bhāvārtha-dīpikā) :** api ca, na kevalaṁ jananyā
mamāpi tathaiva darśitam ity āha---adyaiveti \| **tvad-ṛte** tvāṁ vinā
**asya** viśvasya **māyātvaṁ** tvayā mamaiva ca, **tad apy** **adyaiva
kiṁ na darśitaṁ** ? kintu darśitam eva \| tathā hi, **eko'sī**ty-ādi \|
**tat tato** mayā sah**ākhilais** tattvādibhir **upāsitās** **tāvantaś
catur-bhujā asi** \| **jaganti** brahmāṇḍānīti prāg anuktam api dṛṣṭam
iti jñātavyam \|\|18\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ihaivānyad āha---api ceti
\| tathaiva mātṛvat \| tat tad-anu \|\|18\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** imam evārthaṁ
prapañcayati---adyaiva te ity-ādi \| **te** tvayā **adyaivāsya**
viśvasya **māyātvaṁ** **mama** mahyaṁ **na ādarśitaṁ** ? darśitam eva,
kintu **tvad-ṛte** tvāṁ vinā \| tvaṁ tu māyā-bahir-bhūta eva \| atas
tvad-ṛte iti militasyaiva sarvasya tvad iti pañcamy-antena nirdeśaḥ \|
evaṁ cen māyātvaṁ kasya yad darśitaṁ tad evety āśaṅkyāha---tad
**akhilaiḥ** sārdhaṁ **mamopāsitās tāvanty eva jaganty** **abhūr** iti
yat tan māyā akhilais tattvādibhiḥ saha māyopāsitāḥ \| tena hi,
satya-jñānānantānanda- mātraika-rasa-mūrtayaḥ \[bhā.pu. 10.13.54\] iti
yat pūrvam uktaṁ, tena saha saṅgatiḥ \| ato bālādi-rūpaṁ
śuddha-caitanyam eva \| ata āha---**tad amitaṁ brahmādvayaṁ śiṣyate** \|
tad-bālādi-rūpam amitam aparicchinnaṁ brahma advayaṁ śiṣyate \| tava
vaibhavatvenaiva dvitīya-śūnyaṁ sat śiṣyata ity arthaḥ \| nanu,
brahmaṇaḥ katham idaṁ ghaṭatām \| nānātvam api me mad-abhinnatvāt
śuddha-caitanyam eva yad ucyate iti nāśaṅkanīyam, yato'sya vigrahasya
tathaiva kācic chaktiḥ, vastu-mahimani hetv-antarāpekṣā na kriyate
\|\|18\|\|

**---------------------------------------------------------------------------------------------------------------------**

**sanātana-gosvāmī (dig-darṣinī):** \[bṛ.bhā. 2.4.164\] **asya**
prapañcasya yan **māyātvaṁ** mithyātvaṁ, tac ca svapna-manorathādau
māyā-maye\'tra prapañce vartamānād api tathā vicitra-bahula-rūpatayā
tatra tatra dṛśyamānād api tvatto vinaiveti **na kiṁ me** māṁ prati
**adya** tvayā **ādarśitaṁ** samyag-bodhitam api tu tvāṁ
vinaivetyādarśitam \| yataḥ svayaṁ tvaṁ yad bhavasi tat tat sarvaṁ
satyam eva para-brahma-rūpatvād ity āha---**eko\'sīti \| prathamam** eka
evāsīḥ, āsīḥ sāmīpye vartamānā, tataḥ paścād **vraja-suhṛdaḥ**
gopa-bālakā vatsāś ca **samastā** apy asi \| tataś ca taiḥ
kārya-kāraṇa-rūpair **akhilaiḥ sākaṁ** mayā mat-sahitair upamitāś
**caturbhujās tāvantaḥ** vatsa-bāla-parimitā evāsīḥ \| evaṁ pratyekaṁ
nikhila-brahmāṇḍa-kārya-kāraṇa-varga-sevitatvena, tāvanti
vatsa-bāla-parimitāny eva **jaganti** brahmāṇḍāni **abhūḥ** \| **tat**
tataḥ **amitam** aparicchinnaṁ **brahma advayam** ekam eva **śiṣyate**
paścāt para-brahma-rūpas tvam eka evāvaśiṣṭo\'bhūr ity arthaḥ \| teṣāṁ
sarveṣām ekatvenaiva darśanāt \|\|18\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu, sarvaṁ tat tan
māyikaṁ cet, tarhi tatrātra ca vartamānasya mamāpi māyikataiva
prasajyeta, na prapañcāntargatatve'pi tava bhāvakānāṁ ca satyatā tv
adhunā sākṣān mayaivānubhūteti punar māyika-pakṣam evānusṛtya sāhaṅkāram
āha---adyaiveti \| yad asya prapañcasya **māyātvaṁ**, tac ca tvattaḥ
svapna-manorathādau māyā-maye prapañce vartamānād **api** tathā
vicitra-bahu-rūpatayā dṛśyamānād api vinavyety **adyaiva kiṁ te tvayā
maṁ nādarśitaṁ**, na samyag darśitaṁ ? api tu darśitam evety arthaḥ \|
kathaṁ ? tatrāha---**eko'sīty-**ādinā \| **suhṛdaḥ** sakhāyo bālāḥ \| na
ca tat-tan-māyikāmāyikam ity āha---tat tad yad **abhūs tat** sarvam
**amitaṁ** bālaka-vatsādi-bhedena paricchinnatve'py aparicchinnam eva \|
**advayaṁ** tat-tan-nānā-vidhatve'py ekam evāto brahmaiva śiṣyate svayaṁ
paryavasyati, satya-jñānānantānanda-mātraika-rasa-mūrtayaḥ \[bhā.pu.
10.13.54\] ity-ādi-svarūpatayā darśanāt \|\|18\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** janany-anubhavo'py āstām ity
āha---adyaiveti \| tvat-padenātra sākṣād-rūpaṁ
bāla-vatsa-**caturbhujā**di-lakṣaṇaṁ sākṣāt-tad-rūpam api
ucyate---purovad ābdaṁ krīḍantaṁ dadṛśe sakalaṁ hariṁ \[bhā.pu.
10.13.40\] iti,

> tāvat sarve vatsa-pālāḥ paśyato'jasya tat-kṣaṇāt \|
>
> vyadṛśyanta ghana-śyāmāḥ pīta-kauśeya-vāsasaḥ \|\| \[bhā.pu.
> 10.13.46\] iti,

satya-jñānānantānanda-mātraika-rasa-mūrtayaḥ \[bhā.pu. 10.13.54\] iti
coktatvāt asyety anena cātra tad anyad ucyate---

> ātmādi-stamba-paryantair mūrtimadbhiś carācaraiḥ \|
>
> nṛtya-gītādy-anekārhaiḥ pṛthak pṛthag upāsitāḥ \|\| \[bhā.pu.
> 10.13.51\]

iti-ādau, sva-mahi-dhvasta-mahibhir \[bhā.pu. 10.13.53\] iti-uktatvāt
sākaṁ mayety anena svādhiṣṭhāna-brahmāṇḍasyāpi tad-antaḥ-pāto vivakṣitaḥ
\| tataś ca **tvad-ṛte** tvāṁ
tvat-sākṣād-rūpa-bāla-**vatsa**-caturbhujādyaṁ ca vinā yad **akhilaṁ
darśitam asya** jagatas tvan-mahima-dhvasta-mahimatayā darśitasya kiṁ
māyikaṁ na samyag darśitaṁ, kintu darśitam evety arthaḥ \|

atha sarvam eva tad darśitaṁ vivṛṇoti---**eko'sīty**-ādinā \| tatra
māyikāmāyika-sarva-darśanādy-antaḥ-sthitaṁ yad **brahma** tad **api**
etad eveti dyotitaṁ, na sthānato'pi parasyobhaya-liṅgaṁ sarvatra hi
\[ve.sū. 3.2.11\] iti nyāyāt \| vakṣyate ca svayam eva, aho bhāgyam aho
bhāgyaṁ \[bhā.pu. 10.14.32\] ity-ādinā \|\|18\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (37) :** mayāpy evam evānubhūtam ity
āha---adyaiveti \| **adyaiva te tvayā kim asya** viśvasya **tvad-ṛte**
tvatto bahir **māyātvaṁ** māyayaiva sphuraṇaṁ bhavatīti mama māṁ prati
na darśitaṁ ? api tu darśitam eva \| etan narākāra-rūpāt tvatto bahir
evedaṁ jagad iti yan mugdhānāṁ bhāti \| tan-māyayaivety arthaḥ \| katham
etad ākāra-rūpasya mama tādṛśatvaṁ ? tatrāha---**eko'sī**ti \|
**vraja-suhṛdādi**-rūpaṁ yad yasmād āvirbhūtaṁ, tat tad **akhilam**
adhunā tirodhāna-samaye yena punar anena śrī-vigraha-rūpeṇāvaśiṣyate,
tad **advayaṁ** **brahmai**vety arthaḥ \|
aśeṣa-prāpañcikāprāpañcika-vastūnāṁ
prādurbhāva-sthiti-tirobhāva-darśanena tal-lakṣaṇākrāntatvād iti bhāvaḥ
\| tataś cāsya brahmatve siddhe vyāpakatvam api sidhyatīti tātparyam
\|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanv idaṁ kutropayujyate ?
satyam \| kiṁ nānā bhavati ? na hi satyasya nānātvam iti nyāyāt \|
naivam ity āha---adyaiva tvad-ṛte ity-ādi \| **adyaiva** idānīm eva
**tvad-ṛte** tvāṁ vinā tvad-bahiraṅgasyāsyāparāddhur mama mahyaṁ
**māyātvaṁ** **kim ādarśitaṁ** ? na \| yad darśitaṁ tat kiṁ māyā,
kuhakaṁ ? nety arthaḥ \| kuto na māyātvaṁ ? tatrāha---**eko'si
prathamaṁ**, tan māyaiva, na ekātvaṁ sajātīya-śūnyatvaṁ tava svarūpam
eva, tato **vraja-suhṛd-vatsā** iti yat **tad api** na kuhakaṁ ? nety
arthaḥ \| kuto na māyātvam ? tatrāha---eko\'si prathamam, tan māyaiva,
na ekātvaṃ sajātīya-śūnyatvaṃ tava svarūpam eva, tato vraja-suhṛd-vatsā
iti yat tad api na kuhakam \| kutaḥ ? tatrāha---**tāvantaś caturbhujā
asi**, tvam eva sthitāyām \| satya-jñānānantānanda-
mātraika-rasa-mūrtayaḥ \[bhā.pu. 10.13.54\] ity-ādy-ukteḥ \| kathaṁ
kuhakaṁ ? tad ity avyayam \| **tat te akhilair** mahad-ādibhiḥ sārdhaṁ
**mayopāsitā** iti yat tad api na kuhakam, teṣāṁ mama ca tathā tathā
bhavitum asāmarthyāt \| svayam eva bhavatā tathā tathā bhūtam iti
kuhakam \| **tāvanty** eva jaganty **abhūr** iti cet, tad api na kuhakam
abhūr ity uktes teṣāṁ tvatvāt tad aparaṁ paścād **advayaṁ brahma**
bhavān eka eva yat tad api na kuhakam, brahmatvāt \| ataḥ pūrvaṁ yad
uktaṁ, kim idaṁ māyayā vinā \[bhā.pu. 10.14.17\] iti yat tad eveti tat
satyam eveti vākyārthaḥ \|\|18\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, tvat-kukṣi-gataṁ
jagat bahiḥ-ṣṭhaṁ tavādi-puruṣasya roma-kūpa-gataṁ ca jagat-sahasraṁ
sarvaṁ māyopādānakatvān māyikam evety etāvat kāla-paryantaṁ mayā
avadhāritam eva, kintu atarkya-mahā-mahaiśvaryasya tava
tvadīya-svarūpa-śakty-ātmakaṁ cin-mayam api jagat-sahasram astīty
adyaivānubhūtam ity āha---adyaiva asya mañju-mahimani mad-dṛṣṭasya
jagat-sahasrasya **kiṁ tvad-ṛte** jagat sahasra-sambandhi kiṁ vastu
tvad-vinā-bhūtaṁ, api tu sarvam eva tvat-svarūpa-bhūtam evety arthaḥ \|
ata eva **mama** māṁ prati **te** tvayā **asya na māyātvam ādarśitaṁ**,
kintu cinmayatvam eva darśitam iti bhāvaḥ \|

kutaḥ ? ity ata āha---eko'sīti \| **prathamam** **ekas** tvam **asi**,
tataḥ svarūpa-śaktyaiva **vraja-suhṛdo** bālāḥ **vatsāḥ** **samastā
api** tvam **evābhūḥ**, tato yoga-māyayaiva tān ācchādya prakāśāḥ
svarūpa-śakti-mayāś **caturbhujās** tvam **abhūḥ** \|

kīdṛśāḥ ? **akhilair** ātmādi-stamba-paryantaiś cinmayair eva mayā
mādṛśena brahmaṇāpi cinmayenaivopāsitās tataś ca **tāvanty** eva
**jaganti** cinmaya-brahmāṇḍāny abhūḥ, tat tao yoga-māyaiva tvad-icchayā
tān sarvān ācchādya prakāśitam **amitam** aparimita-saundaryam
anupama-**brahma**-pūrṇam **advayam** ekaṁ **śiṣyate**, sampraty api
mad-bhāgyād yoga-māyayā mad-dṛṣṭīḥ pratyanāvṛtam eva bhavān vartata ity
arthaḥ \|

atra tvam abhūs tvam abhūr iti nirdeśena vraja-suhṛd-ādīnāṁ
jagad-antānāṁ bhagavatā māyā-śaktiṁ vinaivāvirbhāvitatvāc cin-mayatvam
avadhāraṇīyam \| māyayābhūr ity anuktes tvad-ṛte kim ity ukteś ca
jagatāṁ tu sutarām eva \|\|18\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** api ca tvat-kukṣau tato
bahiś ca jagat tvan-mātrā dṛṣṭaṁ, tava kāraṇodaśayasya roma-kūpeṣu ca
jagat-koṭayaḥ paribhramanti, tat sarvaṁ tvan-māyayā triguṇayā viracitam
ity etāvat kālaṁ mayā niścitam eva \| adya tvad-vicintya-parākhya-śaktes
tava vijñānānanda-mayo nirvikāraḥ sargo'stīty anubhūtam iti saromāñcaṁ
nivedayati---adyaiveti \| **asya** mañju-mahimani dṛṣṭasya
vāsudeva-nivahasya sambandhi tatratya-paricchada-rūpaṁ vastu **kiṁ
tvad-ṛte** tvāṁ vinā-bhūtaṁ, api tu tvad-ātmakam eva sarvam ity arthaḥ
\| **mama** māṁ prati **te** tvayā asya sannivahasya **māyātvaṁ
nādarśitaṁ**, kintu parākhya-śakti-mayatvam eva darśitam ity arthaḥ \|
katham ity āha---**prathamam** ekatvam **asi**, tato **vraja-suhṛdāṁ**
bālāḥ **samastā** **vatsā api** tvam **evābhūḥ**, tatas tān ācchādya
prakāśitās **tāvantaś caturbhujās** tvam **abhūḥ** \| kīdṛśās te mayā
lakṣmyā **sākam** **akhilais** tattvair **upāsitāḥ**, **tāvanti
jaganti** vijñāna-mayāny aṇḍāni cābhūḥ, **tat** tatas tāni sarvāṇy
ācchādya **amitam** antargata-tat-sarvatvād vibhu **brahmāvaśiṣyate
advayam** iti prāgvat, atra tvad-ṛte kiṁ tvam abhūs tvam abhūr iti
nirdeśān māyayā abhūr ity anukteś ca parākhya-śaktyaiva
vraja-suhṛd-ādi-jagad-antatayā nandasūnor āvirbhāvo darśitaḥ\| eṣa
khalu nārada-pāñcarātre śuddha-sarga-śabdenocyate, śuddha-sargam ahaṁ
deva jñātum icchāmi tattvataḥ ity-ādibhiḥ \|\|18\|\|

**\...**

**\|\| 10.14.19 \|\|**

**ajānatāṁ tvat-padavīm anātmany**

**ātmātmanā bhāsi vitatya māyām \|**

**sṛṣṭāv ivāhaṁ jagato vidhāna**

**iva tvam eṣo'nta iva trinetraḥ \|\|**

**śrīdhara-svāmī (bhāvārtha-dīpikā) :** nanu, brahmaṁs tava mayā
darśitaṁ śuddham eva caitanyaṁ kathaṁ prapañcavan māyā ? ity ucyate,
satyam, kintv advitīye tvayi nānātvaṁ guṇāvatāra-matsyādy-avatāreṣv iva
kārya-vaśena svatantra-māyā-nibandhanam ity āha śloka-dvayena---ajānatām
iti \| **tvat-padavīṁ** tava svarūpam **ajānatām anātmani** prakṛtau
sthita **ātmaiva** tvam **ātmanaiva** svātantryeṇa **māyāṁ** **vitatya
bhāsi** \| kathaṁ ? **jagataḥ sṛṣṭāv aham** **iva** brahmeva,
**vidhāne** pālane ca **eṣa** **tvam** **iva**, **ante tri-netra** iveti
\|\|19\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** bhagavataḥ śaṅkāntaram
āha---*nanv* iti \| svīkṛtya kiñcid āha---*satyaṁ*, *kiṁ tv* iti \|
*svatantra-māyā-nibandhanaṁ* svādhīna-māyā-hetukam \| trinetro rudraḥ
\|\|19\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** etad ajānanto hi
muhyantīty āha---ajānatām ity-ādi \| **tvat-padavīm ajānatāṁ**
tvan-mahimānam aviduṣāṃ madhye **anātmani** anātmīye bhaktaṃ bhave
ātmanā svayam eva **māyāṃ vitatya bhāsi**, yadyapi sarva eva te
mahimānam abhijñās tathāpi bhakteṣu māyāṁ na karoṣi \| bhaktās tava
māyā-hatā na bhavantīty arthaḥ \| **māyām** evāha---**sṛṣṭau aham iva**,
vastutas tu tvam eva sṛjasi, pāsi, lumpasi ca \| "ahaṁ vidvān aham eva
jagat-kartā" iti yad abhimānam āvahāmi, **vidhāne** pālane **eṣa**
**tvaṁ** viṣṇu-rūpī yaḥ, tvām acakṣānas tvam **ante trinetraḥ** \|
eteṣāṁ pārthakyaṁ hi māyayā \|\|19\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** īdṛśa-tvan-māhātmyān
abhijñeṣu tvad-abhakteṣu tvam anyathaiva sphurasīty āha---ajānatām iti
\| uktāṁ **tava padavīṁ** tattvaṁ bhakti-mārgaṁ vā **anātmani** jaḍe
dehe **ātmā** svayam eva tvam **ātmanā** jīva-rūpeṇa prakāśase \| nanu,
jīveśvarayoḥ parama-vailakṣaṇyaṁ śruti-smṛti-pratipādyamānaṁ te kathaṁ
nāvagacchanti ? tatrāha---**vitatya** **māyām** iti \| abhaktatvena
tvan-māyā-mohitatvād ity arthaḥ \| ata eva **jagat-sṛṣṭi**-nimittaṁ
**yo'haṁ sa iva bhāsi** \| evam agre'pi \| **eṣa** tvam iti
manvantara-pālakāvatāra-śrī-viṣṇunā sahābhedādy-abhiprāyeṇa---aham eva
brahmā viṣṇuḥ śivaś ceti te jānantīty arthaḥ \|
sṛṣṭy-ādi-prayojana-nirdeśena teṣām ajñataiva darśitā \|
sṛṣṭy-ādi-kartṛtvena jīvataḥ parama-vailakṣaṇye'pi tat-tad-abhimānāt
sṛṣṭy-ādi-kramāpekṣayā brahmādi-krameṇa nirdeśaḥ \| yad vā, yathā
sṛṣṭy-ādi-nimitta-mahad-ādi-rūpeṇa māyāṁ **vitatya** bhāsi tathety
arthaḥ, tat tatas tavaiva sṛṣṭy-ādi-kartṛtvāt---janmādy asya yataḥ
\[ve.sū. 1.1.2\] ity-ādy-uktyā \|\|19\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad evaṁ
guṇāvatāra-līlāvatāreṣv api tvam eva mūlam ity āha---ajānatām iti
dvābhyām \| **tvam** ity asya **bhāsī**ty anenānvayaḥ kartuḥ \|
kriyānvayasyaiva mukhyatvāt **vidhāne** pālane **eṣa iva**
etat-kārya-paricchinna iva pālana-mātra-kartevety arthaḥ \| viṣṇos
tad-aikyān na brahmādivat tan-nāmoktir iti jñeyam \| yathā dvitīye
śrī-brahmaṇaivoktam---

> sṛjāmi tan-niyukto'haṁ haro harati tad-vaśaḥ \|
>
> viśvaṁ puruṣa-rūpeṇa paripāti tri-śakti-dhṛk \|\| \[bhā.pu. 2.6.31\]
> iti \|\|19\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (38) :** nanu, sṛṣṭy-ādau
brahma-viṣṇu-maheśvarā bhinnā eva kāraṇa-bhūtāḥ, tathā sthitau kecid
anye'vatārāś ca, tat kathaṁ mamaivaṁ sarva-kāraṇatvam ucyate ?
tatrāha---ajānatām iti \|

**tvam** ity asya **bhāsī**ty anenānvayaḥ, kartṛ-kriyayor anvayasyaiva
prāthamikatvāt \| kartrā cātra tvam ity eva madhyama-puruṣeṇa yujyate \|
tasmād atra neva-śabdaḥ sambadhyate, kintv "eṣa" ity atraiva \| tataś ca
śrī-vigraho'yaṁ vācyaḥ, svayaṁ bhagavattvenāsya guṇāvatāratvābhāvāt,
adyaivatvad-ṛte'sya \[bhā.pu. 10.14.18\] ity anenāvyvavahita-vacanena
viruddhatvāc ca \|

tasmād ayam arthaḥ---**tvat-padavīṁ** tava tathābhūtaṁ svarūpam
**ajānatām** ajānataḥ prati \| **ātmā** tat-tad-aṁśi-svarūpas tvam eva
\| **ātmanā** tat-tad-aṁśena, **māyāṁ sṛṣṭy**-ādi-nimitta-śaktim \|
**anātmani** jaḍa-rūpe mahad-ādy-upādāne pradhāne \| **vitatya**
pravartya, tat-tat-kārya-bhedena bhinna iva bhāsīty arthaḥ \|

kathaṁ ? jagataḥ sṛṣṭāv ahaṁ brahmaiva, **vidhāne** pālane **eṣa iva**
etat-kārya-paricchinna iva, pālana-mātra-kārya ivety arthaḥ, ante
**tri-netra** iveti \| vastutas tvam eva tat-tad-rūpeṇa vartase, mūḍhās
tu tvattas tān pṛthak paśyantīti bhāvaḥ \| yato dvitīye brahma-vākyam---

> sṛjāmi tan-niyukto'haṁ haro harati tad-vaśaḥ \|

viśvaṁ puruṣa-rūpeṇa paripāti tri-śakti-dhṛk \|\|\[bhā.pu. 2.6.32\] iti
\|

ato bhagavat-svarūpaikatvena na brahmādivad viṣṇur iveti nirdiṣṭam
\|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** kintu ye tu tan-mahimānaṁ na
jānanti, te māyaiveyam iti vadanti, na punar anirvacanīyaṁ tava
sva-yoga-śakti-vilasitaṁ tathā-vidham eveti darśayann āha---ajānatāṁ
tvat-padavīm ity-ādi \| **tvat-padavīṁ** tava vartma **ajānatāṁ**
janānām ajñānato janān anādṛtya \| anādare ṣaṣṭhī \| anā apuruṣa īśvaras
**tvam ātmā** ced **ātmanā** icchā-śaktyā **ātmani** svabhāve **māyāṁ**
yoga-māyāṁ nāmaicchikīṁ prakāśikākhyāṁ śaktiṁ **vitatya bhāsi** \|
tvat-padavīm ajānantas te tan na vidantīti teṣv anādaraḥ \|

nanu, tarhi viśva-sṛṣṭy-ādi-līlāpi prakāśikāyāḥ śakter vilasitam evāstu,
na tv āvarikāyāḥ ? naivety āha---**sṛṣṭāv ivāham** ity-ādi \|
**jagataḥ** sṛṣṭy-ādau yo'smākam abhimānaḥ, sa tv āvarikāyā eva
prabhāvo'smad-ādi-rūpeṇa tvam eva karoṣi, tat tu tava līlaiva, na
kuhakam \| yathā vatsa-vatsapādayas tvad-rūpā eva na kuhakam, ahaṁ
brahmākhyaḥ kaścana, **vidhāne** pālane tvam iva viṣṇur iva viṣṇur nāma
kaścana, ante nāśe **tri-netre** iti rudrākhyaḥ kaścaneti \| vastutas
tava līlaiva, na tu kuhakam idam \| tadvad vatsapālādikaṁ tad darśitaṁ
tad api na kuhakam \| tat te aicchikākhya-prakāśikā yoga-māyaiva
sṛṣṭy-ādy apy asmad-ādi-rūpeṇa tvam eva karoṣi \| tatrāsmad-ādīnāṁ
yo'bhimānaḥ, sa evāvarikākhyāyā vilasitam, na tv asmad-ādis
tvad-rūpatvāt, yathā vatsapādaya ity anyonyopamā-vyaṅgyā tena nedaṁ te
kuhakam iti pūrvānuvādaḥ \|\|19\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** durgama-mahimnas tava
cinmaya-jagatāṁ vārtā dūre tāvad āstām \| bahirmukhānāṁ mate tu tvam api
māyopādhir māyāmaya eva bhavasīty āha---ajānatām iti \| **tvat-padavīṁ**
tvat-prāpakaṁ vartma bhakti-yogam **ajānatāṁ** jñāna-mānināṁ tu mataṁ
**tvam anātmani** prakṛtau sthita eva **ātmai**va tvam **ātmanai**va
svātantryeṇaiveti tava jīvād viśeṣaḥ **māyāṁ vitatya**iva **bhāsi**,
ākāra-śūnyo'py ākāravattvena bhāto bhavasi \| **sṛṣṭau** rajo-guṇena
yathāhaṁ, **vidhāne** pālane sattvena **eṣa** tvaṁ viṣṇur iva, ante
tamasā **tri-netro** rudra iveti nirākārasyāpy ātmanā māyikākārā yathā
brahma-viṣṇu-rudrāḥ, tathā māyikam eva jalasya nārāyaṇa-rūpam avatārāś
ca sarve māyika-rūpā māyayaiva vatsa-bāla-caturbhujādīn kṣaṇikān
darśayāmāseti te prāhur ity arthaḥ \|\|19\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, brahman mamatthaṁ
bhāvam anye na vadanti yathā tvam āttheti cet satyaṁ yeṣu tavātyantikī
kṛpā ta evaṁtaṁ vidanti anye tv īśvaraḥ kaścid asti sa jagat-kāryārthī
brahmādi-rūpaḥ sṛṣṭay ādi \| vāmanādi-rūpas tu sura-sāhāyyañca karotīty
etāvad eva jānanti nānyad ity āha---ajānatām iti dvābhyām \|
**tvat-padavīṁ** tvat-parākhya-śakti-vilāsa-siddhānta-paddhatim ajānatām
anupāsita-taj jñānāṁ tān pratyag ātmani prakṛtī niyantṛtayā **ātmā**
svayam avasthitas **tvam ātmanā** svātantryeṇa **māyāṁ** tām eva
**vitatya** **bhāsi**, kathaṁ ? **jagataḥ** **sṛṣṭāv ahaṁ** viriñcir
**iva** **vidhāne** pālane **eṣa** tvam iva viṣṇunā sahābhedānnāmān
ullekhaḥ ante vināśe **tri-netro** rudra iva \|\| 19 \|\|

**\...**

**\|\| 10.14.20 \|\|**

**śrīdhara-svāmī (bhāvārtha-dīpikā) :** **sureṣu** upendraḥ \| **ṛṣiṣu**
paraśurāmaḥ \| **nṛṣv** **api** rāmaḥ \|\|20\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : sureṣu** *upendraḥ* \|
**ṛṣiṣu** *paraśurāmā*diḥ \| tathaiva devādiṣv iva \| **tiryakṣu**
vārāhādiḥ \| **yādaḥsu** matsyādiḥ \| yādāṁsi jala-jantavaḥ ity amaraḥ
\| **asatāṁ** rāvaṇādīnām \|\|20\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** evaṁ nānāvatāro'pi te
eva pṛthaktvena yayā bhāsate, sā māyā \| vastutas tu tvaṁ surādir na
bhavasi \| ata uktaṁ, sa vai na devāsuraḥ \[bhā.pu. 8.3.24\] ity-ādi \|
tat-tad-bhāvas tu māyety āha---sureṣv iti \| eṣa tava **janma**
prādurbhāvaḥ \| sa khalu **asatāṁ durmada-nigrahāya ca**, teṣu yat
pārthakyaṁ, yaś ca caturjātīyāvatāras tan māyā \| **nareṣu** pṛthv-ādiṣu
\| na tu ete me dṛṣṭāḥ satya-jñānānantānandādi-viśeṣaṇa-viśiṣṭā vā nāsti
na māyā \|

nanv aham api naratvam aṅgīkṛtavān asmīti naivaṁ tavaitat svarūpam eva,
narākṛti paraṁ brahma, gūḍhaṁ paraṁ brahma manuṣya-liṅgaṁ \[bhā.pu.
7.15.58\] ity uktam \| yasmād ete satya-jñānānantānandādi-mūrtayaḥ
prādurbhūtāḥ, tasya tava naratve kā katheti pūrvāpara-saṅgatiḥ
\|\|20\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** teṣām api hitāya
nirupādhika-karuṇayā tvaṁ bahudhāvatarasīty āha---sureṣv iti \|
**ajanasya**---jananaṁ janaḥ, na vidyate jano janma-lakṣaṇa-saṁsāro
bhaktānāṁ yasmāt tasya \|**durmadaḥ**---«ahaṁ śāstrārtha-jño
yogābhyāsa-rataḥ siddhaḥ» ity-ādi-rūpaḥ \| tasya **nigrahāya**
nirasanāya, tat-tal-līlā-śravaṇena bhaktyā svata eva tad-apagamāt \| na
kevalaṁ teṣām eva hitārthaṁ sādhūnāṁ santoṣaṇārtham apīty āha---**sad**
iti \| asad-durmada-nigraheṇa sad-dharma-pravartanaṁ tathā
tat-tan-madhura-līlādi-prakāśanam eva tat-sva**nugrahas** tasmai\|

nanu, asatsu katham īdṛśī kṛpā ? tatrāha---**prabho** ! he parama
svatantrety arthaḥ \| **vidhātaḥ** ! he tat-tad-avatāra-kartar iti
prakṛtopayogitvād avatāritvena sambodhanam \| athavā māyā-mohitatvāt te
tvad-avatāreṣu jīvavad dṛṣṭiṁ ca kurvanti, janmādi śravaṇāt \| tattvatas
tu vayam iva te tava prādurbhāva-rūpā evety āha---sṛṣṭāv iti sārdhena \|
sṛṣṭy-ādi-nimittaṁ yathā vayaṁ trayas tathā te'pi tat-tad-artham ato na
jīvavat teṣāṁ janmādīty arthaḥ \| tataś ca **sureṣu** dharmādiṣu
śrī-nara-nārāyaṇādayo jñeyāḥ \| athavā, tarhi bhakteṣu kathaṁ bhāsīty
apekṣāyāṁ tvad-ṛte \[bhā.pu. 10.14.18\] ity uktam \| tat satyatvam eva
darśayann āha---sṛṣṭāv ity-ādi \| sṛṣṭy-ādi-nimittaṁ brahmādi-rūpeṇa
tat-tad-arthaṁ ca śrī-nara-nārāyaṇādi-rūpeṇa tvam eva teṣu bhāsīty
arthaḥ \| tad-arthaṁ prapañcāntargatam api tvāṁ te satyam evānekam api
ekam eva jānantīti bhāvaḥ \|\|20\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ajanasya prākṛtavaj
janma-rahitasya svarūpa-śaktyā svayam āvirbhāvāt, tac ca kevalaṁ
bhakta-paripālanāyeti māyā-kāryānāsaktim āha---asatām iti \| **prabho**
! he avicintya-śakti-yukta ! **vidhātaḥ** ! he anantāvatāra-kartaḥ !
atrājānatām ity ādau yā ṭīkāvatārikā \| nanu, brahmann ity ādyā tatrāyam
abhiprāyaḥ īśvaraḥ khalu svādhīnayā māyayā prapañca-vilakṣaṇaṁ
śuddha-sattātmakaṁ sva-vigrahādikaṁ bhajati, tatas tatrāviṣṭaś ca na
bhavati śuddha-sattvasya svacchatvena śuddha-caitanya-tādātmyāpannatvāt
tad-rūpam eva tat sarvam \| jīvas tv īśvarādhīnayā māyayādhīnīkṛtaḥ
prapañcātmakaṁ rajas-tamo-mayaṁ vigrahādikaṁ prāpnoti, tatas tatrāviṣṭaś
ca bhavati } rajas-tamasor asvacchatvena cid-rūpatvānāviṣkārāj
jaḍa-rūpam eva tat sarvam ity ato bhaved eva vailakṣaṇyam iti \| kiṁ tu
māyā-śabdasya svarūpa-śakti-vācitvenāpi pratipādayiṣyamāṇatvāt
tan-mata-sva-matayor ekatvam eva darśayiṣyate \|\|20\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (39) :** evaṁ yathā guṇāvatārās
tathānye'py avatārā ity āha---sureṣv iti \| **ajanasya** janmety anena
prādurbhāva-mātraṁ janmeti bodhayati \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evaṁ tava matsyādy-avatārā
api na kuhakam \| aicchikyā eva prakāśikāyā yoga-śakter vilasitam
evāsmad-ādivat sa vatsapādivad ity āha---sureṣv ṛṣiṣv īśety-ādi \|
**sureṣu** yajñādi-rūpeṇa, **ṛsīṣu** nara-nārāyaṇādi-rūpeṇa, **nṛsū**
pṛthv-ādi-rūpeṇa, **tiryakṣu** varāhādi-rūpeṇa, **yādaḥsu**
matsya-kūrmādi-rūpeṇa **ajanasyāpi** tava janma prādurbhāvo'satāṁ
**durmada-nigrahāya**, **sad-anugrahāya ca** \| he **īśa** ! kartum
akartum anyathā kartuṁ samartha ! **prabho** sarveśvareśvara !
sarva-**vidhātaḥ** ! vidhā vidhis tasmāt prayojanād eva vidhā prakāras
tato vā, vidhātar iti sambodhanaṁ vā, na tu tat kuhakam \| pūrvavat
prakāśikākhya-yoga-śakti-vilasitam eva \|\|20\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atas taiḥ sva-bhaktānāṁ
parābhavābhāvārthaṁ yat sva-padavī-jñāpanaṁ prāyas tad-artham eva tava
sarve'vatārā ity āha---sureṣv iti \| **asatām** asādhūnāṁ vayam eva
jñānavanta iti yo duṣṭo madas tasya **nigrahāya** satāṁ bhaktānāṁ
svīya-sac-cid-ānanda-maya-rūpa-guṇa-līlānubhāvanayānugrahāya \| yad
uktaṁ---sattvaṁ na ced dhātar idaṁ nijaṁ bhavet \[bhā.pu. 10.2.35\]
ity-ādi \|\|20\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :
ajanasyā**pūrva-deha-yoga-śūnyasya te surādiṣu **janma** **sureṣu**
vāmanaḥ, **ṛṣiṣu** bhārgavaḥ, **nṛṣu** śrī-rāmacandraḥ, **tiryakṣu**
kroḍaḥ, **yādaḥsu** matsyaḥ \|\|20\|\|

**\...**

**\|\| 10.14.21 \|\|**

**ko vetti bhūman bhagavan parātman**

**yogeśvarotīr bhavatas trilokyām \|**

**kva vā kathaṁ vā kati vā kadeti**

**vistārayan krīḍasi yogamāyām \|\|**

**śrīdhara-svāmī (bhāvārtha-dīpikā) :** nanu, ca svātantrye kathaṁ
kutsiteṣu matsyādiṣu janma ? kathaṁ vā vāmanādy-avatāre yācñādi
kārpaṇyaṁ ? kathaṁ vāsminn eva kadācid bhaya-palāyanādi ? ata āha---ko
vettīti \| anvarthaiḥ sambodhanair durjñeyatvam evāha---**bhūmann**
ity-ādibhiḥ \| **bhavata** **ūtīr** līlās **tri-lokyāṁ ko vetti** **?
kva vā**, **kathaṁ vā**, **kadā vā**, **kati vā** ? iti \| acintyaṁ tava
**yoga-māyā**-vaibhavam iti bhāvaḥ \|\|21\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** atrāśaṅkate---*nanv* iti
\| ataḥ atra \| *anvarthair* arthānugatair yathārthair iti yāvat\|
**kva** kutra \| **kathaṁ** kena prakāreṇa \| **kadā** kasmin kāle \|
**kati** kiyat saṅkhyakā **ūtīḥ** karoti cakre kariṣyati vety arthaḥ \|
iti bhāva iti---aghaṭana-ghaṭanā-paṭīyasyā māyāto'pi yoga-māyā prabalā,
parāsya śaktir vividhaiva śrūyate \[śve.u. 6.8\] ity-ādi-śruter ity
arthaḥ \| \[viśvanātha-ṭīkā\] \|\|21\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *nanv* evaṁ kathaṁ
ghaṭatāṁ brahmaṇo narākṛtitvaṁ, yad ucyate iti na vaktavyam \| atas tvam
acintyānubhāvo'si \| tava mahimānaṁ ko **vettīty** arthaḥ \| he
**bhūman**! **bhagavan** ! **parātman** ! **yogeśvara** ! iti catvāri
viśeṣaṇāni sambodhana-parāṇy acintya-mahimā-khyāpakāni \| yatas tvaṁ
**yoga-māyāṁ** bhuvi tanvan **krīḍasi** bhūmann ity aparicchinnatve,
**kve**ti bhagavann ity acintya-mahimatve, **katham** iti parātmanaḥ
sarveṣāṁ puruṣādīnām api ātmann iti, **katī**ti yogeśvareti
nānā-rūpatve, **kadeti** tasmāt tava mahimā kair api vaktuṁ na śakyate
\| tavāvatārāṇāṁ vā nityatvādikaṁ kair nirasyatām \|\|21\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** *nanu*, tarhi
tvad-avatārṇ kasyāpi jīvavad atyanta-laukikī ceṣṭā nopapadyate ?
tatrāha---ko vettīti \| **bhūman** aparicchinna ! **bhagavan**
sarvaiśvarya-yukta ! **parātman** sarvāntar-nigūḍha ! **yogeśvara**
durghaṭa-ghaṭana-samartha ! sambodhanānām eṣāṁ yathottaraṁ durjñeyatve
śraiṣṭhyaṁ ūhyam \| **yoga-māyā** sac-cid-ānanda-vilāsa-rūpo
bhagavac-chakti-viśeṣaḥ, tāṁ vistārayann iti tadvatīnām api satyatā
sūcitā \| etac ca śrī-bhāgavatāmṛtottara-khaṇḍe vistarato'sti \| anyat
tair vyākhyātam \| yad vā, yoga aiśvaryaṁ tad-yuktāṁ māyāṁ, bhakteṣu
kṛpām \| evaṁ **ūtī**nām apy aiśvaryamattvenānantatvena cājñeyatvaṁ
yuktam eveti bhāvaḥ \|

yad vā, **kathaṁ** tathādyāpi durvāsanā grastā bahavo dṛśyante ?
tatrāha---**ko vettī**ti \| tava yoga-māyā-vistāraṇena tat-tal-līlānāṁ
durvitarkyatvāt te prāyo muhyanty evety arthaḥ \| tac cācitam eveti
sambodhana-catuṣṭayenoktam eva \| evaṁ bhagavato durvitarkyatvāt
tal-līlānām api durvitarkyatvaṁ siddham eva \| tat-tal-līlā
tattva-jñānāya tvad-bhaktān prapannāḥ santa eva te nistaranti, na
cānyatheti bhāvaḥ \|\|21\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ sarvam iva nirūpya
sambhrameṇāha---ko vettīti \| **bhūman** ! he aparicchinna !
**bhagavan** ! he sarvaiśvarya-yukta ! **paramātman** ! he
sarvāntaryāmin ! sarva-kāraṇa-svarūpeti vā \| **yogeśvara** ! he
svābhāvika-yoga-śaktyā sarva-kāla-vyāpaka ! bhavata **ūtīr** līlā aho
vismaye **kva kathaṁ vā**, **kati vā**, **kadā vā** syur iti **ko
vetti**, kiṁ tv aparicchinnatvād aparicchinnānām ādhāraṁ
sarvaiśvarya-yuktatvāt, tāsāṁ prakāraṁ paramātmatvāt, tāsām iyattāṁ
sarva-kāla-vyāpakatvāt tad-avasaram api tvam eva vetsīty arthaḥ \| tatra
sarvatra hetuḥ---**yoga-māyāṁ** mahā-svarūpa-śaktim iti \|\|21\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (40) :** nanu, brahman kim atra
vicāritaṁ bhavatā ? yad ekasyā eva mama mūrter vyāpakatve saty anyāsāṁ
darśana-sthānaṁ na sambhavati ? iti \| tathā jaḍa-vastūnāṁ ghaṭādīnām
eva prākaṭya-prakāro loke dṛṣṭaḥ, kathaṁ tad itara-svabhāvānāṁ
cid-vastūnāṁ mama śrī-mūrty-ādīnāṁ ? iti \| yathā yāvatyo vibhūtayo mama
bhavatā dṛṣṭāḥ, tāvatībhir eva bhavān vismito, nāparāḥ santīti
sambhāvayann iva tat-parimitatām adhigatavān asti ? iti \| tathā ye
mamāṁśāḥ pūrvaṁ bāla-vatsādi-rūpāḥ, ta eva caturbhujā abhavann iti
kasyāpi rūpasya kadācid udbhavaḥ kasyāpi kadācin na ? iti \| kiṁ ca,
satya-jñānānantānandaika-rasa-mūrtitvād yugapad eva sarvam api
tat-tad-rūpaṁ vartata eva, kintu yūyaṁ sarvadā sarvaṁ na paśyatheti
tatra ca yaugapadyaṁ kathaṁ ? iti tatrāha---ko vettīti \|

**kva vā**, **kathaṁ vā**, **kati vā**, **kadā vā**, **yoga-māyāṁ**
dustarkyāṁ cic-chaktiṁ vistārayan tathā tathā pravartayan krīḍasīti
bhavata **ūtīr** līlās **tri-lokyāṁ** **ko vetti**? na ko'pīty arthaḥ \|
yasyāmataṁ tasya mataṁ mataṁ yasya na veda saḥ \[kena.u. 2.3\] iti
bhāvaḥ \|

atra durjñeyatā-puraskṛtenaiva sambodhana-catuṣṭayena caturṣu yuktim
āha---he **bhūman** ! kroḍīkṛtānanta-mūrty-ātmaka-śrī-mūrte ! ayaṁ
bhāvaḥ---ekam api mukhyaṁ bhagavad-rūpaṁ yugapad ananta-rūpātmakaṁ
bhavati\| tathaivākrūreṇa stutaṁ, bahu-mūrty-eka-mūrtikaṁ \[bhā.pu.
10.40.7\] iti \| tathā śrutiḥ---ekaṁ santaṁ bahudhā dṛśyamānam iti \|

tato yadā yādṛśaṁ yeṣām upāsanā-phalodaya-bhūmikāvasthānaṁ, tadā
tathaiva te paśyanti\| tathā ca, prajñāntara-pṛthaktvavad dṛṣṭiś ca tad
uktiṁ \[ve.sū. 3.3.50\] ity atra brahma-sūtremadhva-bhāṣyam,
upāsanā-bhedād darśana-bheda iti dṛṣṭāntaś ca \| yathaikam eva
paṭṭavastra-viśeṣa-picchāvayava-viśeṣādi-dravyaṁ
nānā-varṇamaya-pradhānaika-varṇam api kutaścit sthāna-viśeṣād
datta-cakṣuṣo janasya kenāpi varṇa-viśeṣeṇa pratibhātīti \|
atrākhaṇḍa-paṭṭa-vastra-viśeṣādi-sthānīyaṁ
nija-pradhāna-bhāsāntar-bhāvita-tat-tad-rūpāntaraṁ śrī-kṛṣṇa-rūpaṁ,
tat-tad-varṇa-cchavi-sthānīyāni rūpāntarāṇīti jñeyam \| yathā
śrī-nārada-pañcarātre---

> maṇir yathā vibhāgena nīla-pītādibhir yutaḥ \|
>
> rūpa-bhedam avāpnoti dhyāna-bhedāt tathā vibhuḥ \|\| iti \|

maṇir atra vaiduryaṁ nīla-pītādayas tad-guṇāḥ \| tad evaṁ kvety asya
yuktir uktā\| evam eva śrī-vāmanāvatāram upalakṣya śrī-śuka-vākyam---

> yat tad vapur bhāti vibhūṣaṇāyudhair
>
> avyakta-cid-vyaktamm adhārayad dhariḥ \|
>
> babhūva tenaiva sa vāmano baṭuḥ
>
> saṁpaśyator divya-gatir yathā naṭaḥ \|\| \[bhā.pu. 8.18.12\]

arthaś cāyam---yad vapuḥ śarīraṁ na kenāpi vyajyate yā cit pūrṇānandas
tat-svarūpam eva yad vibhūṣaṇāyudhair bhāti \| tad vapus tadā
prapañce'pi vyaktaṁ yathā syāt tathā adhārayat sthāpitavān \| punaś ca
tenaiva vapuṣā vāmano baṭur babhūva hariḥ \| eva-kāreṇa
pariṇāma-veṣāntara-yogādikaṁ niṣiddham \| kadā ? pitroḥ sampaśyatoḥ \|
tenaiva vapuṣā tad-bhāve hetuḥ \| divyāḥ param acintyāḥ, yad gataṁ
bhavac ca bhaviṣyac ca \[bṛ.ā.u. 3.8.3\] ity-ādi-śruteḥ \| svasminn eva
nitya-sthitān nānā-saṁsthānāṁ prakāśanā-prakāśana-rūpā gatayaś ceṣṭā
yasya saḥ \|

tatrālaksita-svadharma-mātrollāsāṁśe dṛṣṭānta-leśaḥ, yathā naṭa iti \|
naṭo'pi kaścid āścaryatamaḥ divyā parama-vismāpikā gatir hastaka-rūpā
ceṣṭā yasya tathābhūtaḥ san \| tenaiva rūpeṇa vaiṣamyādikam anurīkṛtyāpi
nānākāratāṁ yathā darśayati \| svargyo naṭo vā divya-gatiḥ \| tataś ca
tat-tad-anukaraṇaṁ tasyātyanta-tad-ākāram eva bhavati \| atra
parameśvaraṁ vinā anyasya sarvāṁśe tādṛśatvābhāvāt na ca dṛṣṭānte
khaṇḍatva-doṣaḥ prapañcanīyaḥ \| yathā
bhakṣita-kīṭa-pariṇāma-lālā-jāta-tantu-sādhano'py ūrṇa-nābhaḥ
parameśvarasya jagat-sṛṣṭāv ananya-sādhakatve dṛṣṭāntaḥ śrūyate,
yathorṇa-nābhir hṛdayād \[bhā.pu. 11.9.21\] ity-ādi tadvat \|

tad evaṁ śrī-brahmaṇāpi sarva-rūpa-sad-bhāvābhirpāyeṇaivoktam---

> tvaṁ bhakti-yoga-paribhāvita-hṛt-saroja
>
> āsse śrutekṣita-patho nanu, nātha puṁsām \|
>
> yad yad-dhiyā ta urugāya vibhāvayanti
>
> tat tad vapuḥ praṇayase sad-anugrahāya \|\| \[bhā.pu. 3.9.11\] iti \|

praṇayase prakarṣeṇa nayasi prakaṭayasi \| śruteksita-patha ity anena
kalpanāyā nirastatvāt\| sarva-rūpatve'pi bhaktān
abhirucita-rūpatve'pavādaḥ śrī-kardama-vākyena---

> tāny eva te'bhirūpāṇi rūpāṇi bhagavaṁs tava \|
>
> yāni yāni ca rocante sva-janānām arūpiṇaḥ \|\| \[bhā.pu. 3.24.30\]

yāni yāni ca tvadīya-sva-bhaktebhyo rocante tāni nānyeva tava rūpāṇi te
tava abhirūpāṇi yogyāni, nānyānīty arthaḥ \| anyāni ca, yādṛśaṁ
rantidevāya kutsita-rūpaṁ prapañcitaṁ tādṛśāni jñeyāni \| tādṛśasya ca
māyikatveam eva hi tatroktam---

> tasya tri-bhuvanādhīśāḥ phaladāḥ phalam icchatām \|
>
> ātmānaṁ darśayāñcakrur māyā viṣṇu-vinirmitā \|\| iti \[bhā.pu.
> 9.21.15\]

ṭīkā ca---tri-bhuvanādhīśāḥ brahmādayaḥ māyās
tadīya-dhairya-parīkṣārthaṁ prathamaṁ māyayā vṛṣalādi-rūpeṇa pratītāḥ
santa ity arthaḥ \| ity eṣā \|

anabhirūpatve hetuḥ \| arūpiṇa iti \| prākṛta-rūpa-rahitasyeti \| ṭīkā
ca---aprākṛtatvena kutsitatvāsambhavād iti bhāvaḥ \|

atha prakṛta-pakṣasya kathaṁ vety āditraya-yuktaye'vaśiṣṭaṁ
sambodhana-trayaṁ vyākhyāyate \| he **bhagavann** acintya-śakte!
acintyasya bhagavan-mūrty-ādyāvirbhāvasyānyathā-nupapatter acintyā
svarūpa-śaktir eva kāraṇam iti bhāvaḥ \| iyaṁ **kathaṁ** vety asya
yuktiḥ \|

tathā, he **paramātman**! pareṣāṁ pratyekam apy ananta-śaktīnāṁ
puruṣādy-avatārāṇām **ātmann** avatārin, tvayi tu teṣāṁ sutarām
anantatvāt \| tad-āvirbhāva-vibhūtayaḥ kati vā vāṅ-manaso'gocaratvam
āpadyerann iti bhāvaḥ \| iyaṁ kati vety asya yuktiḥ \|

tathā he **yogeśvara**! ekasminn api rūpe nānā-rūpa-yojanā-lakṣaṇāyā
yoga-nāmnyāḥ svarūpa-śaktes tayā vā īśana-śīla \| ayaṁ bhāvaḥ---yathā
tava pradhānaṁ rūpam antar-bhūtānanta-rūpaṁ tathā tavāṁśa-rūpaṁ ca,
tataś ca yadā tava yatrāṁśe tat-tad-upāsanā-phalasya yasya rūpasya
prakāśanecchā, tadaiva tatra tad rūpaṁ prakāśase iti \| iyaṁ **kade**ty
asya yuktiḥ \|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, tvam evedaṁ vetsi, kim
utānye'pīty āśaṅkya na ko'pi tava līlāṁ vettīty āha---ko vettīty-ādi \|
he **bhūman** ! deśato'paricchinna ! viśvavyāpaka he **bhagavan** !
acintya-sarvaiśvarya-sampanna ! he **parātman**, ananta-guṇa-karman ! he
**yogeśvara** ! kālato'paricchinna ! tava **ūtīr** līlāḥ \| aho āścaryam
\| **kva vā ko vetti** ? deśato'paricchinnatvāt \| **kvety** asiddham \|
athavā, **ko vetti**, acintya-paramaiśvaryatvāt \| **kati vā** ko vetti
? ananta-guṇa-karmatvāt \| **kadā vā** ko vetti ? kālato'paricchinnatvāt
iti \| deśa-prakāra-saṅkhyā-kāla-vacanaiḥ kvety-ādibhiś caturbhir
bhūmann ity-ādi-sambodhana-catuṣṭayam asambhāvanāyāṁ hetumad
hetu-bhāvena samanvetavyam \| etena sarvathaiva te mahimā jñātum aśakya
iti vākyārthaḥ \|\|21\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, kṛṣṇasya mama
bhū-bhāra-haraṇārtham eva janma, rāmasya rāvaṇa-vadhārtham eva,
śuklādy-avatāra-gaṇasya tat-tat-samaya-dharma-pravartanārtham eveti
prasiddhir na tu jñāni-mānināṁ durmada-nāśārtham, satyam \| tava
prādurbhāvādi-līlānāṁ kutra kutra viṣaye kiṁ kiṁ prayojanaṁ kadā kadā vā
kiyatyo vā tā iti kārtsnyena jñātuṁ ko'pi na prabhavatīty āha---ko
vettīti \| **bhūman**, he viśva-vyāpakānanta-mūrte ! he **bhagavan** !
bhūmatve'pi ṣaḍ-aiśvarya-paripūrṇa ! he **parātman** ! bhagavattve'pi
paramātma-svarūpa ! he **yogeśvara** !
yoga-māyayaivānubhāvyamāna-bhūmatvādi-mahā-mahaiśvarya ! **ūtīr**
janmādi-līlāḥ **tri-lokyāṁ** trilokī madhyavartinīr līlāḥ **ko vetti** ?
**na ko'pi** \| yataḥ kvā ho ity-ādi \|

nanu, tavānantā eva mūrtayo viśva-vyāpikāḥ ṣaḍ-aiśvaryavatyaḥ
paramātma-svarūpā, na tu bhautikyaḥ trailokyāntarvartinīr eva
bhakta-vinodanārthā līlāḥ kurvatyaḥ, sarvā eva sadaiva yugapad eva
krīḍantīti **kathaṁ** sambhaved ity ata āha---vistārayann iti \|
acintya-śaktyā yoga-māyayaiva tat-tad-upāsaka-bhaktān prati teṣāṁ yathā
samayaṁ prakāśanāvaraṇābhyām eva krīḍā-nirvāha ity arthaḥ \|\|21\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, parayā yoga-māyayā
mama vijñāna-mayaḥ sargaḥ pūrvokta-lakṣaṇaḥ kiyati sthāne, kena vidhinā,
kiyatā kālena bhavet ? sa ca kiyān iti vety na vetti cet, tatrāha---ko
vettīti \| he **bhūman** ! viśva-vyāpakāsaṅkhya-mūrte ! he **bhagavan**
! pūrṇa-ṣaḍ-aiśvarya ! he **parātman** !
baddha-mukta-sarva-jīvāntaryāmin ! he **yogeśvara** yogāyāḥ parāyāḥ
svāmin ! bhagavatas tava **tri-lokyāṁ** **ūtīs** tat-saṅga-siddhā
janmādi-līlāḥ **ko vetti na ko'pīty** arthaḥ \| yataḥ **kvāho kathaṁ**
vetty ādi na tv asaṅkhyatābhiḥ ṣaḍ-aiśvarya-pūrṇābhis tava mūrtibhis tā
ūtayo yugapad eva kathaṁ sambhaveyuḥ ? tatrāyogamāyāṁ vistārayann iti
svarūpa-bhūtayā nitya-śaktyā māyākhyayā yuta
ity-ādi-śruty-uktayācintyayā anayā tat sarva-nirvāha ity arthaḥ
\|\|21\|\|

**\...**

**\|\| 10.14.22 \|\|**

**tasmād idaṁ jagad aśeṣam asat-svarūpaṁ**

**svapnābham asta-dhiṣaṇaṁ puru-duḥkha-duḥkham \|**

**tvayy eva nitya-sukha-bodha-tanāv anante**

**māyāta udyad api yat sad ivāvabhāti \|\|**

**śrīdhara-svāmī (bhāvārtha-dīpikā) :** nanu, bhavatv avatārāṇām acintyo
mahimā, prapañcasya hy asattve kathaṁ sattva-pratītiḥ ? itīmām āśaṅkāṁ
sa-parikaram upasaṁharan pariharati---tasmād iti \| **asta-dhiṣaṇaṁ**
nirasta-pratibhāsam \| **tvayy evodyad** udbhavad api yat naśyat **sad
ivety** upalakṣaṇam etat \| **nityam iva**, **sukham** iva, cetanam iva,
cādhiṣṭhāna-bhūtasya tava guṇais tathā tathā **bhātī**ty arthaḥ
\|\|22\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tad aṅgīkṛtyāpy
āśaṅkate---*nanv* iti \| sa-parikaraṁ sānubandham \|
tatrasatyatva-*pratītau* \| ity artha iti---*adhiṣṭhāna-guṇena prapañce*
sat-pratītiḥ, na tu svata iti bhāvaḥ \|\|22\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yad-adhiṣṭhāne
prapañco'pi sann iva pratīyate ity āha---tasmād ity-ādi \| **tvayy eva**
nānyatra, eva-kāro'nya-yoga-vyavaccheda-paraḥ \| tvayi
śrī-yaśodā-nandane yaśodā yaj **jagad** apaśyat, tat sad iva, **sad**
**evāvabhāti**, **māyāto**'cintya-śaktita **udyad api** \| tvayi kīdṛśe
? **nitya-sukha-bodha-tanau** nityā sukha-svarūpā bodha-svarūpā tanur
yasya tasmin, yat kiñcit tad eva sad iti prāg ukta-para-mata-khaṇḍanam
\| athavā, **idaṁ** viśvaṁ māyāta udyad api māyikam api tvayi
tvad-viṣayakaṁ yadi bhavati, tadā sad iva sad evāvabhāti, **iva**-śabda
evārthaḥ \|\|22\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** aho kiṁ vaktavyaṁ
tavāvatāra-varga-tat-tal-līlādīnāṁ satyatādi, mithyādi-rūpo'py ayaṁ
prapañcas tvat-sambandhāt satyādi-rūpeṇa vidyotata ity āha---tasmād iti
\| yoga-māyā-vistāraṇena tava krīḍanād dhetoḥ \|

yad vā, atraiva \[bhā.pu. 10.14.16\] ity-ādi-padya-trayeṇa jagato
mithyātvam uktvā, tad-antarā-patitāśaṅkāṁ tribhir
nirasyādhunopasaṁharann āha---**tasmād** iti \| jananyāṁ mayi ca tan
mithyātva-pradarśanād dhetoḥ \| asyādya-pādenaivānvayaḥ \| anto-nāśas
tad-rahita iti nitya-sattoktā, ato**'sat-svarūpam** apy anantasya
sambandhāt sat \| **svapnābham** anityam, nityasya sambandhān **nityam**
\| **asta-dhiṣaṇaṁ** bodhasya sambandhāc cetanam,
**puru-duḥkha-duḥkhaṁ** ca sukhasya sambandhāt sukham iti vivecanīyam \|
anyat tair vyākhyātam \|

yad vā, evaṁ saty api tvat-sevayā teṣām api parama-maṅgalaṁ bhavatīty
āha---tasmād iti \| yasmāt tava tvad-avatāra-varga-tat-tal-līlādīnām
acintyo mahimā, tasmād asat-svarūpaṁ prāyo'sal-loka-mayatvāt, svapnābhaṁ
naśvaratvenānityatvāt, asta-dhiṣaṇaṁ prāyo bhagavan-māhātmyājñānāt \|
tatra tatra hetuḥ---**māyāta** **udyad** iti \| tathā-bhūtam api yadyapi
tvayi nimitte tvat-prāpty-arthaṁ bhavati, tvat-sevāṁ karotīty arthaḥ,
tadā **sad ivāvabhāty** uttamatāṁ prāpnotīty arthaḥ \| iveti
laukikokti-nyāyenānadhikārtham \| yad vā, sad-vastu śrī-vaikuṇṭha-padaṁ
tadvad virājata ity arthaḥ \| anyat samānam \|\|22\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : yasmād** evaṁ tvam evaiṣa
sarva-kāraṇaṁ, tasmān māyātaḥ pradhānata udbhavat pralīnaṁ, bhavac ca
**tvayy** eva tvām āśrityaiva **sad** iva tvadīyaṁ svarūpam idaṁ
nitya-dhāma vā yat sad vastu, tad **ivāvabhāti**,
tvadīya-tat-tat-sattayaiva yat kiñcit tat sattāṁ prāpnotīty arthaḥ \|
māyāyā api tvac-chaktitvena tvad-āśrayatā-mātrataḥ sad-bhāvād iti
bhāvaḥ\| tādṛśa-tvad-vyatirekaṁ tu asat-svarūpaṁ śaśa-viṣāṇa-tulyaṁ
tvad-anye'pi tvad-asphūrtau **svapnābhaṁ**, sthirārtha-prāpty-abhāvāt \|
tata evāsta-dhiṣaṇam ity-ādi nityā sukha-bodha-rūpā ca yeyaṁ
para-brahma-bhāvena nirṇītā tanuḥ tat-svarūpe, sac-cid-ānanda-rūpāya
kṛṣṇākliṣṭa-kāriṇe iti tāpinī-śruti-hayaśīrṣa-pāñcarātrayoḥ \|

atra eka-deśa-sthitasyāgner jyotsnā vistāriṇī yathā \[vi.pu. 1.22.56\]
ity-ādi-vakṣyamāṇa-viṣṇu-purāṇa-vākyaṁ, vaidharmyāc ca na svapnādivad
\[ve.sū. 2.2.29\] iti vedānta-sūtraṁ ca vicārya atraitad api uktaṁ
bhavati---māyā-śabdena kvacin mithyābhivyañjakaḥ śikṣā-viśeṣa ucyate,
kvacid durvatarka-satya-vyañjakaḥ śakti-viśeṣo'py ucyate \| tatra
prathamam indrajāla-paryāyas tad vijñeṣu dṛṣṭaḥ \| sa ca
sva-pratyāyita-jalādinā \| teṣāṁ tu na bhramaṁ karoti
svāśrayāvyāmohakatvāt, anyeṣāṁ cāpāta-mātre bhrame'pi na dṛṣṭy-ādikaṁ
harati mṛgatṛṣṇā-tulyatvāt \| dvitīyas tu muni-devādau śrutaḥ, yathā
tṛtīye śrī-sanakādi-vaikuṇṭha-gamane tadīya-yoga-māyā-śabdaḥ svāmibhir
vyākhyātaḥ sa cāyaṁ na pūrva-tulyaḥ śrī-kardamādīnāṁ
tat-kalpita-vihāra-vimānādibhiḥ svārtha-karatvāt śrī-pradyumnādīnāṁ
yuddhādau śatru-cchedādi-darśanāc ca so'yaṁ muny-ādiṣu tava ādimayaḥ
śrī-bhagavati tu svābhāvikaḥ, yathā---

> sarva-bhūteṣu sarvātmatayā śaktir aparā tava \|
>
> guṇāśrayā namas tasyai śāśvatāyai sureśvara \|\| \[vi.pu. 1.19.76\]

iti śrī-viṣṇu-purāṇoktāyā aparākhya-śakteḥ, asmān māyī sṛjate viśvam,
etat tasmiṁś cānyo māyayā san-niruddhaḥ \[śve.u. 4.9\] ity-ādi-śrutau
māyākhyayā kathitayā svābhāvikatvam amithyā-vyañjakatvaṁ viṣṇu-purāṇa
eva darśitam---

> śaktayaḥ sarva-bhāvānām acintya-jñāna-gocarāḥ \|
>
> yato'to brahmaṇas tās tu sargādyā bhāva-śaktayaḥ \|
>
> bhavanti tapasāṁ śreṣṭha pāvakasya yathoṣṇatā \|\| \[vi.pu. 1.3.2\]
> iti,
>
> eka-deśa-sthitasyāgner jyotsnā vistāriṇī yathā \|
>
> parasya brahmaṇaḥ śaktis tathedam akhilaṁ jagat \|\| \[vi.pu.
> 1.22.56\] iti ca \|

māyāṁ tu prakṛtiṁ vidyān mayinaṁ tu maheśvaraṁ \[śve.u. 4.10\] iti
śrutiś ca \| prakṛti-śabdena svabhāvam āha---na tu tat-paryāyaṁ vidyād
iti jñāpana-tātparyatayānūdya vidheyatva-prāpteḥ paryāya-mātra-kathane
līlatvābhāvāj jñānāsiddheḥ, mayinaṁ tu maheśvaram ity atrānūdya
vidheyatvasyaiva labdheś ca, kiṁ tu, mayinaṁ tu maheśvaram iti
maheśvarasya māyayāśritatvaṁ bodhayati \| tataś ca maheśvaratvam
evāntaraṅgaṁ tad akṛtrimaṁ cety āyāti \| indro māyāvān puruṣaḥ śūra
itivat māyayā bahiraṅgatve'pi svābhāvikatvam \|

ekadeśa-sthitasyāgner \[vi.pu. 1.22.56\] iti dṛṣṭāntenaiva labdhaṁ
māyāyā bahiraṅgatve ca na tad-doṣeṇa maheśvaratvaṁ liptaṁ syāt,
yathoktaṁ prathame śrīmad-arjunena---

> tvam ādyaḥ puruṣaḥ sākṣād īśvaraḥ prakṛteḥ paraḥ \|
>
> māyāṁ vyudasya cic-chaktyā kaivalye sthita ātmani \|\| \[bhā.pu.
> 1.7.23\] iti,

seyam eva cic-chaktiḥ parātvena viṣṇu-purāṇe proktā---

> sarva-bhūteṣu sarvātman yā śaktir aparā tava \|
>
> guṇāśrayā namas tasyai śāśvatāyai sureśvara \|\|
>
> yātīta-gocarā vācāṁ manasāṁ cāviśeṣaṇā \|
>
> jñāni-jñāna-paricchedyā vande tām īśvarīṁ parām \|\| \[vi.pu.
> 1.19.76-7\]iti \|\|

asyā eva parātvenāntaraṅgatvaṁ paramācintyatvaṁ vividha-vṛttitvaṁ
maheśvaratā paryāpakatvam api uddiṣṭam,

> na tasya kāryaṁ karaṇaṁ ca vidyate
>
> na tat-samaś cābhyadhikaś ca dṛśyate \|
>
> parāsya śaktir vividhaiva śrūyate
>
> svābhāvikī jñāna-bala-kriyā ca \|\| \[śve.u. 6.8\]

atra khalu, *na tat-samaś cābhyadhikaś ca*iti
parātvasyāropopajīvya-vastv-antarābhāva-jñāpitasya svābhāvikatvasya
paramācintyatvasya ca bodhakaṁ, tṛtīye \[3.15.26\]
śrī-sanakādi-vaikuṇṭha-gamane yogamāyeti nirdiṣṭā cic-chaktitvena
svāmibhir vyākhyātā \| tattva-vādibhiś ca sva-bhāṣye---

> yoga-māyā ca māyā ca tathecchā-śaktir eva ca \|
>
> māyā-śabdena bhaṇyante śabda-tattvārtha-vedibhiḥ \|\|

iti śabda-mahodadhim udāhṛtya svarūpa-bhutayā nitya-śaktyā māyākhyayā
yutaḥ, ato māyāmayṁ viṣṇuṁ pravadanti sanātam iti śrutim api
pramāṇī-kṛtya yoga-māyā-śabdavan māyā-śabdo'py etad-vācitvena sammataḥ
śrī-rāmānujācārya-caraṇaiś ca---māyā vayunaṁ jñānam iti
nighaṇṭu-sthita-paryāya-śabdāḥ sva-bhāṣye likhitāḥ \| tṛtīye svāmibhiś
ca---sā vā etasya sandraṣṭuḥ śaktiḥ sad-asad-ātmikā \| māyā-nāma
\[bhā.pu. 3.5.25\] ity atra dadṛśyānusandhāna-rūpā iti \| ātmecchānugatā
vātmety atrātmecchāmāyeti---

> kāla-vṛttyā tu māyāyāṁ guṇa-mayyām adhokṣajaḥ \|
>
> puruṣeṇātma-bhūtena vīryam ādhatta vīryavān \|
>
> tato'bhavan mahat-tattvam avyaktāt kāla-coditāt \| \[bhā.pu.
> 3.5.26-27\]

ity avyaktam api māyā-śabdena cocyate sma \| prāyo māyāstu me bhartur
nānyā me'pi vimohinī \[bhā.pu. 10.13.37\] ity ādau mohinī śaktir api
syāt \| māyā dambhe kṛpāyāṁ ca iti viśva-prakāśe, syān māyā
śāmbarī-buddhyoḥ iti trikāṇḍa-śeṣe ca, kṛpādayo'pi tat-paryāyā dṛśyante
\| atraiva ca tamyāṁ tamovan naihāraṁ \[bhā.pu. 10.13.45\] ity ādau
māyā-śabdena prabhāva-mātram abhipretam \| satyaṁ tat-prakāśane'pi
doṣāviśeṣāt dṛṣṭānte tasya ca tādṛśatvāt tadaivaṁ tatra tatra
yathāyathaṁ māyā-śabdo yojanīyaḥ śrī-svāmi-vyākhyā ceti sarvaṁ
samañjasam \|

atra ca prakaraṇe māyā-śabdena dustarkya-śakter evābhidhānam \| tad
uktaṁ---

> mat-sthāni sarva-bhūtāni na cāhaṁ teṣv avasthitaḥ \|
>
> na ca mat-sthāni bhūtāni paśya me yogam aiśvaram \|\|\[gītā 9.4-5\]
> iti \|

ato yatra yasya sparśo nāsti, tatra tasya sthitatvaṁ mithyeti mithyātvam
api tad vyākhyātaṁ yuktaṁ kiṁ ca, yā parākhya-śaktitvenoktā saiva
vaikuṇṭhādau svarūpa-vibhūti-vyañjikā, yathā na yatra māyā kim utāpare
harer anuvratā yatra surāsurārcitāḥ \[bhā.pu. 2.9.10\] iti dvitīye,
darśayāmāsa lokaṁ svaṁ gopānāṁ tamasaḥ paraṁ \[bhā.pu. 10.28.14\] ity
agre, itīreśe'tarkye ity-ādikaṁ satya-jñānety-ādikaṁ ca pūrvatra
etan-mayī vibhūtiś cānaśvarā yathā dvitīye tatraiva na ca kāla-vikrama
\[bhā.pu. 2.9.10\] iti \| śrīviṣṇu-purāṇe---

> kalā-kāṣṭhā-nimeṣādi-kāla-sūtrasya gocare \|
>
> yasya śaktir na śuddhasya prasīdatu sa me hariḥ \|\|\[vi.pu. 1.9.45\]
> iti \|
>
> kalā-muhūrtādi-mayaś ca kālo
>
> na yad vibhūteḥ pariṇāma-hetuḥ \[vi.pu 4.1.84\] iti ca \|

atra śuddhasyety uktatvāt bhagavat-svabhāvaiṣā mahatī śaktiḥ yā tv
aparā, sā na tādṛśī kiṁ tu yathā tatraiva, yasyāyutāyutāṁśāṁśe
viṣṇu-śaktir iyaṁ sthitā \[vi.pu. 1.9.53\] iti, sargādyā bhāva-śaktayaḥ
\[vi.pu. 1.2.2\] iti ca \| ekādaśe ca---eṣā māyā bhagavataḥ
sṛṣṭi-sthity-anta-kāriṇī \[bhā.pu. 11.3.16\] iti tad evam api yathārhaṁ
vivecanīyam \|\|22\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (41) :** tasmāt tat tat sarvam api
tasmin śrī-kṛṣṇa-rūpe'ntar-bhūtam ity evam atrāpi tātparyam
upasaṁharati---tasmād iti \| yasmād evaṁ prapañcāprapañca-vastūnāṁ
sarveṣām api tattva-vigraho'si **tasmād eva
nitya-sukha-bodhana**-laksaṇā yā tanus tat-svarūpe'nante **tvayy**
ev**āśeṣam idaṁ jagad** avabhātīty anvayaḥ \|

katham-bhūtaṁ ? **sat udyad api** yat muhur udbhavat tirobhavac ca \|
yadyasmin muhur jāyate līyate ca, tat tasminn **evāvabhāti**, bhuvi
tad-vikāra iveti bhāvaḥ \|

tarhi kiṁ mama vikāritvaṁ ? nety āha---**māyāto** māyayā
tvadīyācintya-śakti-viśeṣeṇa vikārādi-rahitasyaiva, śrutes tu
śabda-mūlatvāt \[ve.sū. 2.1.17\] ity ādau pariṇāma-svīkārāt \| muhur
udbhava-tirobhavatvād eva **svapnābhaṁ** tat-tulyaṁ, na tv
ajñāna-mātra-kalpitatvād api,vaidharmyāc ca na svapnādivat \[ve.sū.
2.2.29\] iti nyāyena \| tathā, avidyā-vṛttika-māyā-kāryatvāc ca
**asta-dhiṣaṇaṁ** jīva-paramātma-jñāna-lopa-kartṛ \| ubhayasmād api
hetoḥ **puru-duḥkha-duḥkhaṁ**, tadīya-sukhābhāsasyāpi vastuno
duḥkha-rūpatvāt \| vinā tvat-sattayā asat-svarūpaṁ, śaśa-viṣāṇa-tulyam
\|tad evaṁ-bhūtam api sad ivānaśvaram **ivābhāti**, mugdhānām iti śeṣaḥ
\| upalakṣaṇaṁ caitad vyavahāra-jñāna-maya-mahad-ādy-ātmakatvāt
jñānodbodhakam iva svargādy-ātmakatvāt sukham iva ca \|

tad evam anyasya tat-paricchedyatvāt svarūpa-śaktyaiva paricchinnam
aparicchinnaṁ ca tavedaṁ vapur iti prakaraṇārthaḥ \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** yatas tvad-avatārās
tal-līlāś ca tavaicchika-prakāśikākhya-yoga-māyā-śakti-vilasitatvān
nityā eva tasmāt tad-vyatiriktaṁ sarvaṁ jaḍa-jātaṁ mithyā duḥkhaṁ cety
āha---tasmād idam ity-ādi \| **idaṁ jagaj** jaḍa-mayaḥ prapañcaḥ,
**aśeṣaṁ** sarvam evāsat \| asattve hetuḥ---**svapnābham** \| kutaḥ ?
**asta-dhiṣaṇaṁ** jñāna-śūnyam, jaḍatvāt \| ata eva
**puru-duḥkha-duḥkham** \| purūṇi yāni duḥkhāni tair duḥsthitāni
nikhilānīndriyāṇi yasmāt tathā \|

nanu, yadīdaṁ sarvam asad eva, tadā kathaṁ mad-udare man-mātrā sarvaṁ
dṛṣṭaṁ ? tatrāha---**nityā** śāśvatī sukha-svarūpā ānanda-mayī
bodha-svarūpā jñāna-ghanā tanur vigraho yasya saḥ \| tathā tasmin
**tvayy** eva śrī-nanda-kumāra eva **māyātaḥ**
pūrvokta-rūpaicchika-prakāśikākhya-yoga-māyāta **udyad**-āvirbhavad
**api** sambhāvanāyāṁ, sad iva **sad evāvabhāti** \| iva evārthaḥ \|
tvayy evety eva-kārasyānya-yoga-vyavacchedakatvena bahir
vartamānasyāsattvam iti bhāvaḥ \| tvayi tu
sac-cid-ānanda-ghane'sad-rūpasya tu na sambhavaḥ\|
tvad-vigraha-mātrasyaivāyaṁ svabhāvaḥ \| uktaṁ cāṣṭame---

> yogena dhātaḥ saha nas tri-lokān \|
>
> paśyāmy amuṣminn u ha viśva-mūrtau \[bhā.pu. 8.6.9-10\] iti \|

tvayi sthitasya nitya-rūpasya prapañcavad dṛśyamānasya nija-lokasya
vartamānatvān nityatvam eva, asya na mṛṣātvam ity arthaḥ \|\|22\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmād idaṁ-kārāspadaṁ
jagad eva māyikaṁ madhyama-parimānavattve'py etat-paricchedakaṁ
tvad-vapus tu śuddha-sattvātmakam eveti prakaraṇam upasaṁharati---tasmād
iti \| **asat** sārvakālika-sattā-rahitaṁ svarūpaṁ yasya tat \| ata eva
**svapnābhaṁ** svapnavad alpa-kāla-varti, na tu svāpnika-vastuvad asya
jagato mithyātvaṁ vyākhyeyam \| pradhāna-pumbhyāṁ nara-deva satya-kṛt
\[bhā.pu. 7.1.11\] iti saptamokteḥ \| satyaṁ hy evedaṁ viśvam asṛjat iti
mādhva-bhāṣya-pramāṇita-śruteś ca \| astā luptā dhiṣaṇā jñānam avidyayā
yasya tat nityam iti sandhinī sukham iti hlādinī bodha iti saṁvidata
etat svarūpa-śakti-tritayātmakatvāt sad-ānanda-cin-mayyas tanavā yasya
tasmin tvayi adhiṣṭhāne **māyātaḥ** kāraṇād **udyat** udgacchat **api**
yat astaṁ gacchad api sad iva sārvakālikam iva \| yad vā, yasmāt sad
anugrāhakāṇi tvat-svarūpāṇy eva maṅgalāni **tasmād** **idaṁ jagad eva
asat-svarūpaṁ**, amaṅgalātmakam \|

nanu, mithyā-bhūtasya **jagataḥ** kiṁ bhadrābhadra-vicāreṇa ?
tatrāha---svapnābhaṁ svapnavan na bhātīti, tat mithyātvena na pratītim
ity arthaḥ \| kiṁ tu **asta**-**dhiṣaṇatvāt puru-duḥkha-duḥkhatvād**
abhadram api sad iva viṣayānanda-dṛṣṭyā uttamam **ivābhāti** \|\|22\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** mayā adhiṣṭhitaṁ jagat tu
prākṛtatvād anityam ity āha---tasmād vijñāna-mayāt sargād anyad **idam
aśeṣaṁ jagat asat svarūpam** aśobhana-vapuḥ **svapnābham**
alpa-kāla-vartīty arthaḥ \| **astā** viluptā **dhiṣaṇā** jñānaṁ yatra
tat ataḥ **puru-duḥkhe**ti pracura-duḥkha-svarūpam eva
tatratya-sukhasyāpi viṣa-sampṛkta-madhu-nyāyena duḥkhatvād iti bhāvaḥ \|
kuta īdṛk ? tatrāha---**tvayy** āśraye sthitāyā māyātas tri-guṇāyāḥ
kāraṇād **udyad** udbhavat **api** yat tatraivāstaṁ gacchat tathāpi
ajñānināṁ **sad** iva śobhanam **ivāvabhāti** \| tvayi kīdṛśī ? ity
āha---nityeti \| **nitya-sukha-bodha**-rūpaṁ yad brahma, sā tanur mūrtir
yasya tasmin brahma-vigrahe ity arthaḥ \|\|22\|\|

**\...**

**\|\| 10.14.23 \|\|**

**ekas tvam ātmā puruṣaḥ purāṇaḥ**

**satyaḥ svayaṁ-jyotir ananta ādyaḥ \|**

**nitio'kṣaro'jasra-sukho nirañjanaḥ**

**pūrṇo'dvayo mukta upādhito'mṛtaḥ \|\|**

**śrīdhara-svāmī (bhāvārtha-dīpikā) :** tvam eva tu satya ity āha---ekas
tvaṁ satyaḥ \| kutaḥ ? **ātmā** \| dṛśyam asatyaṁ dṛṣṭaṁ na cātmā
dṛśyaḥ, ataḥ **satyaḥ** \| kiṁ ca, yad vikāravat tad asatyaṁ, na ca
tvayi janmādayo vikārāḥ santīty āha---ādyaṁ kāraṇam, ato na janma \|
ādyatve hetuḥ---**purāṇaḥ** purāpi navaḥ \| kāryāt pūrvam api vartamāna
ity arthaḥ \| atra hetuḥ---**puruṣa** iti \| tathā ca śrutiḥ---pūrvam
evāham ihāsam iti tat puruṣatvam iti \| janmānantarāstitva-lakṣaṇaṁ
vikāraṁ vārayati---nitya iti \| sanātana ity arthaḥ \|
**pūrṇo'jasra-sukho'kṣaro'mṛta** iti caturbhiḥ padaiḥ krameṇa
vṛddhi-vipariṇāmāpakṣaya-vinaśān vārayati \| pūrṇatve
hetuḥ---**ananto'dvaya** iti ca \| deśa-kāla-pariccheda-rahito
vastu-pariccheda-rahito'pīty arthaḥ \| amṛtatvopapādanāya
catur-vidha-kriyā-phalatvaṁ vārayati **svayaṁ-jyotir nirañjana upādhito
mukta** iti pada-trayeṇa \| ayaṁ bhāvaḥ---tatrotpattir ādya ity anenaiva
nirākṛtā, prāptir api kriyayā jñānena vā bhavet, kriyayā prāptir
ātma-padenaiva nirākṛtā, jñānataḥ prāptiṁ vārayati svayaṁ-jyotir iti \|
vikṛtir api tuṣāpākaraṇenāvaghātena vrīhīṇām ivopādhy-apākaraṇena
bhavet, tattva-saṅgatvān na sambhavatīty āha---mukta upādhita iti \|
saṁskāro'pi kim apy atiśayādhānena malāpākaraṇena vā \|
tatrātiśayādhānaṁ pūrṇatvenaiva nirākṛtam \| malāpākaraṇaṁ
nivārayati---nirañjana iti \| nirmala ity arthaḥ \|\|23\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** evaṁ jagato mithyātvena
bādhā-sāmānādhikaraṇye, na aitadātmyam idaṁ sarvaṁ \[chā.u. 6.8.7\]
ity-ādi-śruti-siddhaṁ vijātīya-bhedābhāvam abhidhāya, sṛṣṭāv ivāham ity
atra sva-gata-bhedaṁ ca vārayitvā jīvair mukhyābhedaṁ darśayan
sajātīya-bhedam apanudati---eka iti \| ato dṛśyatvāt\| satyatve'nyad
api āha---*kiṁ ce*ti \| ataḥ parama-kāraṇatvāt \| *ity artha*
iti---**purāṇa**-śabdo'tra jīrṇārtha-paro nety arthaḥ \| *ihāsya* jagata
iti yat pūrva-bhavanaṁ tad iti śruti-padārthaḥ \| ity artha
iti---*sanātana*syaiva *nitya*-padārthatvād iti bhāvaḥ \| paricchedaḥ
parimitiḥ \| utpādyāpya-*vikārya*-*saṁskārya*-rūpāṇi *caturvidhāni
kriyā-phalāni* \| *ayaṁ bhāva* iti---tatra caturṣu ātmano vinaiva kriyāṁ
svarūpatvena prāptatvāt, svayaṁ-prakāśasya jñānāviṣayatvād ity
āha---*jñānata* ity-ādi \| tuṣāṇām apākaraṇaṁ yna avaghātenāvahananena
\| tac caupādhy-apākaraṇam \| tatra tayoḥ \| ity artha iti---nirmale
mala-sattve nirmalatva-vyāghātād ity arthaḥ \|\| (atra viśvanāthaḥ...)
\|\|23\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** evaṁ ced avatārāṇāṁ
satyatvaṁ, tarhi kim ahaṁ nānā ity āśaṅkyāha---ekas tvam ity-ādi \|
**tvam ekaḥ** \| paramātmā sarvātma-rūpaḥ \| tarhi kim ahaṁ nīrūpaḥ ?
tatrāha---**puruṣo** dṛśyamāna-puruṣākāraḥ \| tat kim aham arvāk ?
tatrāha---**purāṇaḥ** \| evaṁ-rūpeṇa prāk-siddhaḥ, ata eva **satyaḥ** \|
tarhi kathaṁ nanda-sutaḥ ? tatrāha---**svayaṁ-jyotir** nanda-gṛhe
svayaṁ-kṛta-prakāśaḥ, na tu tat-sutaḥ \| tarhi kim evāhaṁ paricchinnaḥ ?
tatrāha---ananto'paricchinnaḥ paricchinna iva dṛśyate \| adhunaiva
tavānantatā ca dṛṣṭā, na kevalm **ananta ādyaś** ca sarva-kāraṇa-kāraṇam
\| ata eva **nitio'kṣaraḥ** kṣaratīti kṣarā māyā, na vidyate sā yasya sa
tathā, ata eva **ajasra-sukhaḥ** \| ato **nirañjano**'jyate'nenety
añjanaṁ pramāṇaṁ pramāṇān nirgato'prameya ity arthaḥ \| ataḥ
**pūrṇo'dvayaḥ**, na vidyate dvayaṁ prapañco yasya \| **upādhito mukta**
upādhi-śūnyaḥ \| **amṛto**'mṛta-rasavad āsvādyaḥ \| evaṁ-vidhaṁ tvāṁ
kecid eva viralā jānantīti bhāvaḥ \|\|23\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** pūrvoktaṁ śrī-bhagavataḥ
satyatvam evopapādayan jīva-tattva-vailakṣaṇyena bhagavatas tattvam
āha---eka iti \| **eko'pi tvam ātmā** vyāpaka-**puruṣaḥ** sarva-jīvānāṁ
pratyekam antaryāmī, puri śayanāt puruṣaḥ ity ukteḥ \| **purāṇaś** ca
pūrvato nijaiśvaryeṇa vartamāno'pi nava eveti parama-mahā-śaktimān
īśvara ity arthaḥ \| evaṁ para-brahmaṇaḥ paramātmatvaṁ parameśvaratvaṁ
ca krameṇoktam \| na caiśvaryādikaṁ māyikam ity āha---satya iti \|

nanu, sākāratvena dṛśyatvāt kathaṁ satyatā ? tatrāha---**svayaṁ-jyotiḥ**
sva-prakāśas tvat-kṛpayaiva dṛśyatvāt \| kiṁ ca, **anantaḥ**
uttarāvadhi-rahitaḥ \| **ādyaḥ** pūrvāvadhi-rahitaḥ \| evam aparicchinna
ity arthaḥ \| yad vā, ananto'paricchinnaḥ, ādyo jīvavaj janma-rahitaḥ,
nityaḥ sadaika-rūpaḥ sarva-vikārābhāvāt \| **akṣaraḥ** sthiraḥ \| yad
vā, prapañcātītaḥ, kṣaraḥ sarvāṇi bhūtāni \[gītā 15.16\] iti
śrī-gītokteḥ \| **ajasra-sukho** nityānanda ānanda-ghana-mūrtir ity
arthaḥ\| nirañjano nirmalo viśuddha ity arthaḥ \| **pūrṇaḥ**
sampūrṇo'nanyāpekṣa ity arthaḥ \| **advayo** vijātīya-sambandha-rahitaḥ
**upādhito** **mukto** nirupādhir akāraṇa-sarva-jīva-nirantara-hita-kārī
\| yad vā, svata eva tat-tad-guṇādi-yukta ity arthaḥ \| **amṛto**'vināśī
\| yad vā, na vidyate mṛtaṁ mṛtir maraṇa-lakṣaṇa-saṁsāro bhaktānāṁ
yasmāt saḥ \|

evaṁ mūrtitvena jīvavat prasaktaṁ para-prakāśyatvaṁ paricchinnatvaṁ
garbha-vāsādi-pūrvaka-jāyamānatvam avasthādi-bhedena vividha-rūpatvam
asthiratvam alpa-sukhatvam aviśuddhatvaṁ vijātīya-sambandhatvaṁ
sopādhikatvaṁ saṁsāritvaṁ ca nirastam \| eteṣāṁ yathāyathaṁ
hetu-hetumattohyā \|\|23\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** punar avāntara-prakaraṇaṁ
tathaivopasaṁharati---eka iti \| yasmān nārāyaṇas tvam \[bhā.pu.
1.5.48\] ity-ādi, eko'sīty-ādi ca, tasmāt sa-pāṇi-kavalo'yaṁ **tvam
eka** evātmā sarveṣāṁ prāpañcikāprāpañcikānāṁ mūlaṁ svarūpaṁ, tam ekaṁ
govindaṁ sac-cid-ānanda-vigrahaṁ \[go.tā.u. 2.33\] iti,
sākṣāt-prakṛti-paro yo'yam ātmā \[go.tā.u. 2.23\], kathaṁ tv avatīrṇo
bhūmyāṁ hi vai \[go.tā.u. 2.23\] iti ca śrī-gopāla-tāpinī-śruteḥ \|
vakṣyate ca---sarveṣām eva bhāvānāṁ \[bhā.pu. 10.14.57\] ity-ādi, kṛṣṇam
enam avehi tvaṁ \[bhā.pu. 10.14.55\] ity-ādi ca tavātmatvam eva
sādhayati---puruṣa ity-ādinā \|

tatra **puruṣaḥ**, yo'sāv uttamaḥ puruṣo gopālaḥ \[go.tā.u. 2.92\]
ititac-chruteḥ \| **purāṇo** gūḍhaḥ, purāṇa-puruṣo vana-citra-mālyaḥ
\[bhā.pu. 10.44.13\] iti vakṣyamāṇa-vacanāt\| **satyaḥ**, satya-vrataṁ
satya-paraṁ tri-satyaṁ \[bhā.pu. 10.2.26\] ity-ādy-uktatvāt \|

**svayaṁ-jyotiḥ**---

> yo brahmāṇaṁ vidadhāti pūrvaṁ
>
> yo vidyās tasmai gopāyati sma kṛṣṇaḥ \|
>
> taṁ ha devam ātma-buddhi-prakāśaṁ
>
> mumukṣur vai śaraṇam amuṁ vrajet \|\|\[go.tā.u. 1.22\] iti tac-chruteḥ
> \|

**anantaḥ,** na cāntar na bahir yasya \[bhā.pu. 10.9.13\] ity-ādi,
yo'yaṁ kālas tasya te \[bhā.pu. 10.3.26\] ity-ādy-uktatvāt \|

**ādyaḥ,**

> īśvaraḥ paramaḥ kṛṣṇaḥ sac-cid-ānanda-vigrahaḥ \|
>
> anādir ādir govindaḥ sarva-kāraṇa-kāraṇam \|\| \[bra.saṁ. 5.1\] iti
> brahma-saṁhitāyām \|

vidito'si bhavān sākṣāt \[bhā.pu. 10.3.13\]
ity-ādi-śrī-vasudeva-vākyādeḥ \|

**nityaḥ**,

> nitio nityānāṁ cetanaś cetanānām
>
> eko bahūnāṁ yo vidadhāti kāmān \|
>
> taṁ pīṭhagaṁ ye'nubhajanti dhīrās
>
> teṣāṁ siddhiḥ śāśvatī netareṣām \|\|\[go.tā.u. 1.20\]
>
> etad viṣṇoḥ paramaṁ padaṁ ye
>
> nitya-muktāḥ saṁyajante na kāmān \|
>
> teṣām asau gopa-rūpaḥ prayatnāt
>
> prakāśayed ātma-padaṁ tadaiva \|\|\[go.tā.u. 1.21\] iti tac-chruteḥ \|

**akṣaraḥ,** yasmāt kṣaram atīto'ham akṣarād api cottamaḥ \[gītā 15.18\]
iti śrī-gītābhyaḥ \|

**ajasra-sukhaḥ**, kṛṣṇātmako nityānandaika-rūpaḥ \[go.tā.u. 2.40\] iti
tac-chruteḥ \| kevalānubhavānanda- svarūpaḥ \[bhā.pu. 10.3.13\]
śrī-vasudeva-vākyādeḥ \|

**nirañjanaḥ,** viśuddha-vijñāna-ghanaṁ sva-saṁsthayāsamāpta-sarvārthaṁ
\[bhā.pu. 10.37.23\] iti śrī-nārada-vākyāt \|

**pūrṇaḥ,** te hocur upāsanam etasya paramātmano govindasyākhilādhāriṇo
brūhīti \[go.tā.u. 1.17\] iti tac-chruteḥ \| ko vetti bhūman \[bhā.pu.
10.14.21\] iti brahma-vākyādeḥ \|

**ādyaḥ,** advitīyāya mahate śrī-kṛṣṇāya namo namaḥ \[go.tā.u. 1.42\]
iti tac-chruteḥ \|

**mukta upādhitaḥ,** sākṣāt prakṛti-paraḥ \[go.tā.u. 2.23\] iti
tac-chruteḥ \|

**amṛtaḥ,** govindān mṛtyur bibheti \[go.tā.u. 1.3\] iti tac-chruteḥ \|
martyo mṛtyu-vyāla-bhītaḥ palāyan \[bhā.pu. 10.3.27\] ity-ādi-vākyādeḥ
\| tathā, janma-jarābhyāṁ bhinnaḥ sthāṇur ayam acchedyo'yaṁ, yo'sau
saurye tiṣṭhati, yo'sau goṣu tiṣṭhati, yo'sau gopān pālayati, yo'sau
gopeṣu tiṣṭhati \[go.tā.u. 2.22\] iti tac-chruter eva \|

atra ṭīkāyāṁ pada-trayeṇa caturvidhaṁ kriyā-phalaṁ vārayatīti,
tad-vāraṇaṁ samāpayatīty arthaḥ \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** ekas tvam \|\|23.24\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** yadyapi tavāvatārāḥ sarve
nityāḥ, yadyapi vatsa-vatsapādi-rūpeṇa sampraty eva
satya-jñānādi-vapurbhir nānā dṛṣṭo'si, tathāpi tvam eka eva, yata idānīṁ
tat tat sarvam antardhāpyaika eva vartase, tena
sajātīya-vijātīya-dvaita-śūnyatvād eka evāsīty āha---ekas tvam
ātmety-ādi \| **tvam ekaḥ** yad idaṁ sarvaṁ dṛṣṭam, tat tvam eva, na tat
sajātīyaṁ vijātīyaṁ vā \| tvattaḥ pṛthag, na śarīram \| tarhi kiṁ
nīrūpaḥ ? nety āha---**puruṣo** dṛśyamāna-puruṣākāratayā
śrī-nanda-kiśora eva \| tarhi kim aham arvācīnaḥ ? nety
āha---**purāṇaḥ** \| tarhi kathaṁ nanda-putraḥ ? tatrāha---satyaḥ \|
evaṁ-rūpeṇaiva **satyaḥ**, evaṁ-rūpeṇaiva nandādayo'pi satyā ity arthaḥ
\| kuta iyaṁ saṅgatiḥ ? tatrāha---svayaṁ-jyotiḥ sva-prakāśaḥ \| tava
**svayaṁ jyotiṣ**ṭvena sarvam eva saṅgacchate, acintya-parama-śaktitvāt
\| tarhi kim ahaṁ paricchinnaḥ ? tatrāha---**anantaḥ** \| evaṁ-rūpeṇaiva
vyāpakatvāt \|

nanu, purāṇa iti yad uktaṁ, tat kiṁ prācīnaḥ ? nety āha---ādyaḥ \| na tu
tathāpy ādau bhavatvāt ādi-śabdasya ca sāvadhitvāt sṛṣṭeḥ prāg-jātatvam
āyātam \| tathā sati prācīnatvam evāyāti, na tu me nityatvam ity
āśaṅkyāha---**nityaḥ** \| tarhi kim aham ākāśavan nityaḥ ? nety
āha---**akṣaraḥ** \| sa tu **kṣara** eva---kṣaraḥ sarvāṇi bhūtāni \[gītā
15.16\] ity ukteḥ \| ata ev**ājasra-sukho** nirantarānandaḥ \| tarhi
kathaṁ bhavatāpahṛteṣu me duḥkhaṁ ? tatrāha---**nirañjano**'liptaḥ \|
tenāpi lipto na bhavasi \| tarhi nirviśeṣaṁ brahmaiva ? nety
āha---**pūrṇaḥ** \| paripūrṇaṁ brahma bṛhad brahmety arthaḥ \| ata eva
**advayaḥ**, dvayam apūrṇatā nāsti yasya, yata **upādhito muktaḥ**,
ato'mṛtaḥ \| **amṛtam** āsādyaṁ yat kiñcit tad asyāstīty arśa āditvād ac
\| etat sarvāṇy eva viśeṣaṇāni, viśeṣyaṁ tu tvam iti tvac-chabda-vācyaṁ
śrī-kṛṣṇa-rūpam \| tena tvad-rūpasyānirvacanīyatve tātparyam \|\|23\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca,
tavānanta-mūrtitvena tvam acintya-śaktyā eka-mūrtir evety āha---eka iti
\| **tvam eka ātmā** paramātmā ity arthaḥ \| jīvātmanāṁ
bahutvenaikatva-bhāvāt \| nanu, paramātmā nirākāra eva, na **puruṣaḥ**
puruṣa-śabdasyākṛtimaty eva padārthe rūḍheḥ kim anyaḥ puruṣa
ivārvācīnaḥ, na purātanaḥ \| nanu, nanda-putratvād arvācīno'py ahaṁ
purātano bhavataḥ stutyaivābhūvaṁ, na tu yathārthatayeti \|
tatrāha---**satyaḥ**, tvaṁ nanda-putro'pi satyaḥ traikālika-sattāvān
purāṇa-puruṣa ity arthaḥ \| nanu, asya puruṣasya
kāla-karmādi-prakāśyatvād aham api kiṁ tathaiva ? na, **svayaṁ-jyotiḥ**
\| tvaṁ tu sva-prakāśaḥ kiṁ sūryādivat paricchinnaḥ ? na, **anantaḥ**,
na vidyate'ntaḥ kālato deśataś ca yasya saḥ \|

nanu, anye'py avatārā evaṁ-bhūtā eva teṣām ahaṁ katamaḥ ?
tatrāha---**ādyaḥ**, tvaṁ teṣām api mūla-bhūto'vatārīty arthaḥ \| nanv
ahaṁ dviparārdhānte kim etat-svarūpeṇaivāvasthāsyāmi na vā ? ity ata
āha---**nityaḥ**, jagad idaṁ purātanam api satyam api dviparārdhānte
svarūpeṇāsthāyitvād anityam ucyate \| tvaṁ tu tadāpi nanda-putrākāreṇāpi
sthāsyasīti nitya ucyase \| tvad-ākārasya pūrṇa-brahma-svarūpatvāt \|
yo'sau saurye tiṣṭhati \[go.tā.u. 2.23\] ity ādau yaḥ sākṣāt
para-brahmeti govindaṁ sac-cid-ānanda-vigrahaṁ
vṛndāvana-sura-bhū-ruha-talāsīnam iti tāpanī-śruteḥ \| brahmaṇo hi
pratiṣṭhāhaṁ \[gītā 14.27\] iti tvad-ukteś ca \|

nanv ākāravataḥ ṣaḍ-vikāravattvena pratikṣaṇa-kṣaratvād aham api kiṁ
tathaiva ? na, **akṣaraḥ**\| nanv ākāravanto hy avaśyam eva
sukha-duḥkha-dharmāṇo bhavanti ? tatrāha---**ajasra-sukhaḥ** \| nanu,
mama bālye gopī-stanya-dugdh-dadhi-ghṛtādiṣu lobhaḥ paugaṇḍe kāliyādiṣu
kaiśore gopikāsu kāma ity ahaṁ kāmādi-mālinya-yukta eva ? na,
**nirañjanaḥ**, tvat-kāmādīnām api cinmayatvāt \| nanu, tad api
gopikādi-sāpekṣatvād apūrṇas tu bhavāmy eva ? iti tatrāha---**pūrṇaḥ**,
premi-bhakta-sāpekṣatvaṁ hi na pūrṇatvaṁ vyāhantīty arthaḥ \| nanv
evaṁ-bhūto mad-vidhaḥ ko'py anyo vartate na vā ? iti
tatrāha---**advayaḥ** \|

nanu, satyam advayatvāt pūrṇa-brahmaivāhaṁ, tad api kecin māṁ
vidyopādhiṁ manyante \| tatrāha---**upādhito mukta** iti \|
vidyāvidyābhyāṁ bhinnaḥ \[go.tā.u. 2.21\] iti gopāla-tāpanī-śruteḥ \|
yatas tvam **amṛta** iti, amṛtaṁ śāśvataṁ brahma iti śruty-uktam
amṛta-śabda-vācyaṁ nirupādhi-brahmaiva, śleṣeṇa na vidyate mṛtaṁ mṛtyur
yasmāt sa iti \|\|23\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** cij-jaḍātmakasya jagataḥ
svarūpam aśobhanaṁ svapna-sadṛśaṁ duḥkhākulam uktaṁ tvayy eva nityety
uktaṁ bhagavat-svarūpaṁ tu viśiṣya darśayati---ekas tvam iti \| **eka
ātmā tvaṁ** vraja-suhṛdādi-bahu-rūpatve'py aikyātyāgāt \| śrutiś
ca---eko'pi san bahudhā yo'vabhātīti \| smṛtiś ca---ekāneka-svarūpāya
iti \|

nanv ātmā kiṁ tārkikānām ivākṛti-hīnaḥ ? na, **puruṣaḥ**,
mukha-pāda-karodarādimān ānanda-maya-vākye puruṣa-vidha iti śravaṇāt \|
nanu, kim itara-puruṣavad ādhunikaḥ ? na **purāṇaḥ** purātana ity arthaḥ
\| nanu, nanda-putratvād aham ādhhunika eva ? na, **satyaḥ,**
traikālikaḥ, purāpi tat-putra ity arthaḥ \| nanv itara-puruṣavat kiṁ
kālādi-prakāśyaḥ ? na, **svayaṁ-jyotiḥ** sva-prakāśa ity arthaḥ \| nanu,
kiṁ dīpādi-prakāśavat paricchinnaḥ ? na, **anantaḥ,** sarva-deśa ity
arthaḥ \| nanv īdṛśā matsyādayo'py avatārās teṣu katamo'haṁ ?
tatrāha---**ādyaḥ** iti, teṣām avatārī svayaṁ-rūpatvam ity arthaḥ \|
kṛṣṇas tu bhagavān svayaṁ \[bhā.pu. 1.3.28\] iti smaraṇāc ca \|

nanu, mahā-pralaye'py evam eva sthāsyāmi na vā ? iti cet,
tatrāha---**nityaḥ** sadaika-rasaḥ \| tadāpy evam eva sthāsyasīty arthaḥ
\| nanv ākṛtimato bhāvasya vikāra-darśanāt mamāpi sa syāt ? na,
**akṣaraḥ**, nirvikāra ity arthaḥ \| nanu, tādṛśasya kadācid duḥkhasyāpi
darśanān mamāpi tat syāt ? na, **ajasra-sukhaḥ** \| nanu, bālye
dadhy-ādiṣu lobhaḥ, paugaṇḍe kāliyādiṣu krodhaḥ, kaiśore gopa-kiśorīṣu
me kāmaś ceti lobhādi-mālinyavān ahaṁ ? na, **nirañjanaḥ**,
tal-lobhādīnāṁ svarūpa-dharmatvān nirmalas tvam ity arthaḥ \|

nanu, madhyādīnāṁ gopa-kiśorīṇāṁ cāpekṣaṇād apūrṇo'haṁ ? na, **pūrṇaḥ**,
teṣāṁ tāsāṁ ca tad-vibhūtitvād iti bhāvaḥ \| **advaya** iti prāgvat \|
nanu, mām anye sopādhim āhuḥ ? na, **upādhito muktaḥ**, sākṣāt
prakṛti-paro'yam ātmā gopālaḥ \[go.tā.u. 2.23\] iti śruteḥ \| upāsitaḥ
sann **amṛtaḥ** ? na, vidyate mṛtaṁ mṛtyur yasmād iti mukti-prada ity
arthaḥ \| govindān mṛtyur bibheti \[go.tā.u. 1.3\] iti śruteḥ \|\|23\|\|

**\...**

**\|\| 10.14.24 \|\|**

**evaṁ-vidhaṁ tvāṁ sakalātmanām api**

**svātmānam ātmātmatayā vicakṣate \|**

**gurv-arka-labdhopaniṣatsu cakṣuṣā**

**ye te tarantīva bhavānṛtāmbudhim \|\|**

**śrīdhara-svāmī (bhāvārtha-dīpikā) :** tasmād evaṁ-bhūta-jñānān
mucyanta ity āha---evaṁ-vidham iti \| **tvāṁ ye vicakṣate** samyak
paśyanti \| kathaṁ ? **ātmātmatayā** ātmā pratyak tasya svarūpeṇa \| na
caitat putrādiṣv iva gauṇam ity āha \| **sa-kalātmanām** **api
svātmānam** \| kena ? **gurur** ev**ārkas** tasmāl **labdhā
upaniṣaj**-jñānaṁ, tad eva su-**cakṣuḥ**, tena \| bhava
**evānṛtāmbudhis** taṁ **te tarantīva** \|\|24\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yasmāt tvaṁ
sarva-vikārādi-śūnyaḥ, *tasmād* dhetoḥ \| *evaṁ-vidhaṁ*
satya-jñānādi-rūpam \| *pratyak* jīvaḥ \| **ātma**-śabdo'tra
*svarūpa*-paraḥ \| etat **ātma**-darśanam \| *putre* ātma-dṛṣṭir yathā
*gauṇī* na tathety āha---sakaleti \| **anṛtatvād** eva **tarantīve**ty
uktam \|\|24\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** ye tu evaṁ-vidhaṁ tvām
avijñāya kevalenaivātma-jñānena bhavāmbudhiṁ titīrṣanti, teṣāṁ kevalaṁ
kṛcchram evety āha---evaṁ-vidhaṁ tvām ity-ādi \| **tarantīva**, na tu
tat taranti \| yad vā, **evaṁ-vidhaṁ**
dṛśyamāna-śrī-nanda-kiśora-vigrahaṁ parama-premāspadaṁ **tvāṁ** **ye**
hi **ātmatayaiva** **vicakṣate**, te taranty eveti bhāvaḥ \|\|24\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** etādṛśa-tvaj-jñānena
bhaktyānāyāsenaiva saṁsārān mucyanta ity āha---evam iti \| sarva-jīvānāṁ
**svātmānaṁ** parama-niyantāramayy ātmano'pi sakāśād **ātmatayā**
priyatayā \| yad vā, sarva-jīvānāṁ svātmānaṁ paramātmānam api ātmano
mamaivātmāntaryāmī tat tayāpi kim uta priyatvādinā **vicakṣate** samyag
jānanti, **te** tvad-bhaktā mithyā-bhūto'pi saṁsāra evābdhir dustaratvāt
taṁ **taranti** \| **anṛte**ti tattvato'kiñcitkaratvād
ajñāna-mātrotpannatvād vā \| **ive**ti c**ātma**-jñānasya
bhagavaj-jñānāntar-gatatayā taj-jñānasyānāyasa-siddhatvāt \|\|24\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :**
etādṛśa-tvaj-jñānenānāyāsenaiva saṁsārān mucyate ity āha---evam iti \|
**evaṁ-vidhaṁ** pūrvokta-prakārakaṁ **tvāṁ** śrī-kṛṣṇaṁ **sakalātmanām**
**api** jīva-bhedānāṁ pūrvokta-puruṣa-traya-bhedānāṁ cāpi raśmīnāṁ
svaika-deśānāṁ ca sūrya-maṇḍalam **iva svātmānaṁ** parama-svarūpam
**ātmātmatayā** **sakalety**-ādinā yathoktaṁ tathaiva na tu
kevala-śuddhātmāditayety arthaḥ \| **vicakṣate** ātmāditaḥ sarvataḥ
parama-premāspadatvenānubhavanti sākṣāt tvad-upadeṣṭṛtvāt tādṛśo **gurur
evārkaḥ**, na tv anyopadeṣṭṛvad dīpādi-sthānīyaḥ, tad-vidhaś ca, kṛṣṇam
enam avehi tvam ātmānam akhilātmanāṁ \[bhā.pu. 10.14.55\] ity anusāreṇa
śrī-śukadevādiḥ upaniṣac-chrī-gopāla-tāpiny-ādyā, yo'sau brahma paraṁ
brahma gopālaḥ ity-ādi-rūpā bhavo janma-maraṇādi-mayaḥ saṁsāraḥ,
asyānṛtatvāt tvad-āśrayeṇa ca, tvayy ambujākṣa \[bhā.pu. 10.2.30\]
ity-ādi-rītyā go-vatsa-padāyamānatvād **iva**-śabdaḥ \|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** ye tv evaṁ-vidhe tava
śrī-vigrahe ātma-buddhiṁ kurvanti, na punaḥ śarīra-buddhiṁ, ta eva
nistrantīty āha---evaṁ-vidhaṁ tvām ity-ādi \| **evaṁ-vidham**
evaṁ-prakāraṁ **tvāṁ** śrī-vigraha-rūpaṁ **te ātmātmatayā ātmanām api**
ātmatayā vidanti, paramātmatvena jānanti \| kiṁ vā, ātmā vigrahaḥ, sa
evātmā cid-rūpas tat tayā \| **te** **bhavānṛtāmbudhiṁ tarantīva**,
taranty eva \| iva evārthaḥ \| kīdṛśaṁ ? **sakalātmanām api** ātmānam \|
kena ? **gurv-arka-labdopaniṣat-sucakṣuṣā**, guru evārkas tena labdhā
adhigatā yā upaniṣat tattvaṁ rahasyam iti yāvat, saiva suṣṭhu śobhanaṁ
cakṣus tena \|

athavā, evaṁ-vidhaṁ paramācintya-mahaiśvaryaṁ tvāṁ **ye** ātmanaḥ
svayātmatayā sva-jīvana-buddhyā **vicakṣate**, te tarantīva, taranty
eveti pūrvavat \| yad vā, evaṁ-vidhaṁ parama-premāspada-vigrahaṁ tvāṁ ye
jñānina ātmā ātmety eva vicakṣate, na tu śrī-nanda-kiśoro'yaṁ prāṇanātha
ity-ādi-rūpeṇa te bhavānṛtāmbudhiṁ tarantīva, na tu bhavanti,
iva-śabdo'sambhavānārthaḥ \|\|24\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca,
tvadīya-nirviśeṣa-brahma-svarūpopāsakā api tvayi puruṣākāra-svarūpe
paramātmatvena bhaktyā bhāgya-vaśād yadi prāpta-niṣṭhā syuḥ, tarhi te
śānta-bhaktāḥ saṅgīyante ity āha---**evaṁ-vidham** ukta-lakṣaṇaṁ **tvāṁ
sakalātmanāṁ** **svātmānaṁ** mūrtatvena mano-nayanāhlādakatvāt śobhanam
**ātmānaṁ** puruṣa-svarūpam eva **ātmātmatayā** paramātmatvena bhaktyā
**ye** paśyanti, paramātmatayā kṛṣṇe jātā śāntī ratir matā iti
śrī-bhakti-rasāmṛtokteḥ \| kena ? gurur evārkaḥ, tasmāl labdhādhyayanena
prāptā yā upaniṣat, saiva **sucakṣus** tena tad-arthāvagāhanotthena
jñānena bhava eva **amṛtāmbudhis** **taṁ tarantīva** \|\|24\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tvāṁ bhajatām aśramā
muktir ity āha---evam iti \| **evaṁ-vidham** ukta-lakṣaṇaṁ **tvāṁ
sakalātmanāṁ** nikhila-kṣetrajñānāṁ **svātmānaṁ** divya-puruṣatvāt
śobhanam ātmānam **ātmātmatayā** svāntaryāmitayā sva-svāmitayā ca **ye**
**vicakṣate** dhāyanti \| kena ? **gurur evārkas** tasmāl **labdhā**
adhyayanena prāptā, eṣa ta ātmāntaryāmy amṛta \[bṛ.ā.u. 3.7.4\] ity
upaniṣat saiva **sucakṣus** tena tad-utthena nirṇayenety arthaḥ \|
**te** bhava ev**ānṛtāmbudhir** duṣkarma-phala-sindhus taṁ **taranti**,
ṛtaṁ pibantau \[ka.u. 1.3.1\] ity ādāv ṛta-śabdaḥ \| sukarma-phala-paro
dṛṣṭaḥ tvad-āśrayeṇa tasya go-vasta-pada-tulyatvād
anāyāsa-taraṇa-sūcanāya **iva**-śabdaḥ \| **upaniṣad**-arthas tu, eṣa
ātmā vijñānānandaḥ te tavāntaryāmī amṛto nitya ity antaryāmitvaṁ tasya
nityam ity arthaḥ \| na caiṣa te tavātmeti sambandhanīyaṁ tathā sati
ṣaṣṭhy-arthasyaupacārikatvāpatteḥ \|\|24\|\|

**\...**

**\|\| 10.14.25 \|\|**

**ātmānam evātmatayā'vijānatāṁ**

**tenaiva jātaṁ nikhilaṁ prapañcitam \|**

**jñānena bhūyo'pi ca tat pralīyate**

**rajjvām aher bhoga-bhavābhavau yathā \|\|**

**śrīdhara-svāmī (bhāvārtha-dīpikā) :** tatra ca jñānena tarantīti, tac
ca tarantīveti, tac cātmātmatayā jñānena, ity artha-trayaṁ pratijñātaṁ
krameṇopapādyate \| tatrātmānam **evātmataye**ty anena ślokena
**jñānena** tarantīty upapādyate \| ajñāna-saṁjñāv ity anena tarantīvety
etat \| tvām ity-ādi-śloka-dvayena tvātimātmatayety etad upapādyate \|
nanu, jñānena kathaṁ bhavaṁ tarantīti tasyājñāna-mūlatvād ity
āha---**ātmānam** eveti \| tenaivājñānenaiva **prapañcitaṁ** prapañcaḥ
\| **rajjvām aher bhoga-bhavābhavau** sarpa-śarīrasyādhyāsāpavādau
yatheti \|\|25\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tatra*
bhava-santaraṇe'rtha-*trayaṁ* *pratijñātam* iti yojanīyam \| tatra teṣu
\| **jñānena** saṁsāra-taraṇe śaṅkate---*nanv* iti \| tasya saṁsārasya
\|\|25\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** ajñānena prapañcaḥ,
jñānena tan-nāśa iti prapañcasya bhavābhavau para-ślokena darśayitvā
bhava-bandha-tan-mokṣayor ajñāna-kalpitaṁ saṁñjā-mātram, na tu vastutaḥ
sattety api tat-paraślokena darśayitvā tv ātmānaṁ paraṁ matvā \[bhā.pu
10.14.21\] ity-ādinā tat-praślokena tathāvidhānām ajñatāṁ pratipādya
antarbhave'nanta \[bhā.pu 10.14.28\] ity-ādinā asad
apavādenādhiṣṭhānatatvam anubhavantaḥ santo'py antarbhave mṛgayanty eva,
na tu paśyantīti śrī-kṛṣṇatattvasya durjñeyatāṁ pratipādya bhaktā eva
tattatvaṁ jānantīti sarvāpavādena darśayati---athāpīty ādi \| kiṁ ca,
pūrvoktaṁ jñāne prayāsam udapāsya namantaḥ \[bhā.pu 10.14.3\] ity-ādinā,
śreyasṛtiṁ bhaktim \[bhā.pu 10.14.4\] ity-ādinā cānvayavyatirekābhyāṁ
jñānād-bhakteḥ prādhānyaṁ yat sūcitam, tasyaiva vivaraṇaṁ kurvan
pañcabhiḥ ślaukair jñānasya niḥśreyasakaratvaṁ prayāsa-bahulatvaṁ
bhaktes tvayatnasāvyatvam iti krameṇa darśayati tathā hi evam-vidhaṁ
tvām evam-vidhaṁ dṛśyamānaṁ sukhadhyeyaṁ sukhopāsya parama-premāspadaṁ
sarvendriya-rasāyanaṁ ye ātmatayaiva vicakṣate, te bhavāmvudhiṁ
tarantīva, na tu samyak taranti \|

nanu, **ātmānam ātmatayā** yadi na jānīyāt, tadā kathaṁ saṁsārābhāvaḥ ?
tatrāha---ātmānam evaṭmatayety-ādi \| ayam arthaḥ---**ātmatayā**
ajñānena **prapañcaḥ**, **jñānena** tan-nāśaḥ, etāvatā kiṁ
mithyābhūtasya prapañcasya sthityā vā ? nāśena vā kim arthaḥ, yathā
**rajjvāṁ** **sarpa-bhāvābhāvau** dvāveva mṛṣeti darśayati---tad-bhāve
bandhaḥ, tad abhāve mokṣaḥ evety eva mahat phalam iti cet bandha-mokṣāv
api mṛṣā iti darśayati---ajñāna-saṁjñāv iti \| athājñānināṁ panthāḥ
ajñāninastu tvāṁ na jānanty eva ? \|\|25.26\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** anāyāsa-siddhatvam
evāha---ātmānam iti \| ātmatayā brahmatvena
kartṛtva-bhoktṛtvādi-rahita-svarūpatvenātmānam avijānatām eva,
tenātma-tattvājñānenaiva jātam iti tenaiva prapañcasyātmany adhyāsena
bhāsamānatvāt, athavātmānaṁ bhagavantam ātmatayā priyatayā bhagavattayā
vāvijānatāṁ prapañcitaṁ saṁsāraḥ \| yad vā, aham eveśvaraḥ, bhagavāṁś
cāham eva ity-ādi-māyā-vistāras tādṛśa-jñāna-mātreṇaiva prakarṣeṇa
līyate naśyati \| ca-kārān mumukṣādikaṁ ca pralīyate, kiṁ vaktavyaṁ
bhavānṛtāmbudhir iti \| bhūyo'pīti bhūyiṣṭham api prapañcitam \|\|25\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanv ātmā khalu śuddhāvastho
jīva eva mūlaṁ tatas tad ajñānenaiva jātaḥ prapañcaḥ taj jñānenaiva
naśyet kiṁ bhagavaj jñāneneti vipratipannān nirākaroti---ātmānam eveti
\| **ātmānaṁ** svam **evātmatayā** mūla-svarūpatvena **vijānatāṁ**
jīvānāṁ bhavantaṁ tu tad rūpatvenāpy **avijānatām** ity evakārārthaḥ \|
**tenaiva** mūlena bhagavad ajānenaiva hetunā **nikhilaṁ prapañcitaṁ
jātaṁ** taṁ doṣam asahiṣṇvā bhavad bhaktyā māyayā vistāritaṁ dehādikaṁ
teṣāṁ jātaṁ sva-rūpāsphūrti-pūrvaka-tad adhyāsena tadīyatayā sampannaṁ
tasmāj jñānena mūlena bhagavad ajñānacchedakena bhagavaj jñānenaiva
svarūpa-jñānaṁ tad adhyāsa-hetur ajñānam api **pralīyate** tat pralayam
eva dṛṣṭāntena spaṣṭaṁ bodhayati **rajjvām** iti \| atraikadeśa dviśeṣo
draṣṭavyaḥ---

> bhayaṁ dvitīyabhiniveśataḥ syād īśād apetasya viparyayo'mṛtiḥ \|
>
> tan māyayā'to budha ābhajet taṁ bhaktyaikayeśa guru-devatātmā
> \|\|\[bhā.pu. 11.2.37\]

iti taiś ca vyākhyātaṁ yato bhayaṁ tan māyayā bhavet tato budho
buddhimān tam evābhajet upāsīta \|

nanu, bhayaṁ dvitīyādy abhiniveśato bhavati sa ca dehāṅkārataḥ sa ca
svarūpāsphuraṇāt kim atra tasya māyā karoti ata āha, īśād apetasyeti \|
īśa-vimukhasya tan māyayā asmṛtiḥ svarūpāsphūrtir bhavati tato viparyayo
deho'smīti tato dvitīyābhyiniveśād bhayaṁ bhavati evaṁ hi prasiddha
laukikīṣv api māyāsu uktaṁ ca śrī-bhagavatā

> daivī hy eṣā guṇamayī mama māyā duratyayā \|
>
> mām eva ye prapadyante māyām etāṁ taranti te \|\|\[gītā 7.14\]

ity-ādi yady api evaṁ tathāpīśvaratas tvamātrasyāpekṣayā tatra ca
pratipatti-mātrasya na cāṁśinaḥ na cānubhavasya śrī-rāma-nānmāpi tac
chravaṇāt tasmāt tatra jīva-svarūpānubhava eṣa samyag apekṣate
paripūrṇāvirbhāvasya svayaṁ bhagavatas taj jñānaṁ paramaṁ mahad eveti
tasya ca phala tvayi ca parama-premādaya eveti bhāvaḥ \|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** na-tvātmā khalu śuddhāvastho jīva
eva mūlaṁ tatas taj-jñānenaiva jātaḥ prapañcas taj-jñānenaiva naśyet
tatra tādṛśam ataj jñānāṁ kim iti keṣāñcin matam ity āśaṅkyāha---ātmānam
iti \|­­­~­~ **ātmānaṁ** śuddha-jīvam **evātmatayā** mūla-svarūpatvena
vijānatāṁ tvāṁ tu tad rūpatvenāvijānatām ity evakārārthaḥ \| **tenaiva**
mūlelna tvad ajñānenaiva hetunā labdhacchidrayā māyayā **nikhilaṁ**
dehādikaṁ **prapañcitaṁ** śuddhe jīve ahaṁ mamatayādhyas taṁ **jātaṁ**
tasmāj-**jñānena** mūlatvād ajñānacchedakena tvaj-jñānenaiva
taddhyāsa-hetur **ajñānam** **api pralīyate** tat-pralayam eva
dṛṣṭāntena bodhayati---**rajjvām** iti \| tathā caikādaśe vakṣyate,
bhayaṁ dvitīyābhiniveśataḥ syād īśād apetasya \[bhā.pu. 11.2.37\]
ity-ādi \|\|25\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha he bhagavan ! tavāyaṁ
śrī-vigraha evātmā, asyān-ātmatva-jñāne saṁsṛtiḥ, svarūpa-jñāne
saṁsṛti-nāśaś ceti darśayati---ātmānam evātmatayety-ādi \| **ātmānaṁ**
tava śrī-vigraham **ātmatayā** cid-rūpatay**āvijānatāṁ** janānāṁ
**nikhilaṁ prapañcitaṁ**, nikhila-prapañco jāyate, **tenaiva**
**jñānena** ātmatā-jñānena **bhūyo'pi** tat-prapañcita-nikhilam eva
**pralīyate** \| tatra dṛṣṭāntaḥ---rajjvām ity-ādi \| **rajjau yathā**
rajjū-jñānābhāve **ahi-bhogasya bhavaḥ**, ahir evāyam iti pratītiḥ,
rajjū-jñāne sati tasyābhavaḥ, tathā śuddha-jñānānanda-ghane tava
śrī-vigrahe nara-vigraha-sādṛśyān nara-vigraho'yam iti bhrāntiḥ \|
uttara-kālaṁ bha­­vad-anugraha-vaśād yadā śuddha-jñānānanda-ghano'yam iti
jñāne sati pramā-bhrāntyā saṁsṛtiḥ, pramayā tan-nāśa iti vākyārthaḥ
\|\|25\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, taranty eva te kim
iti tarantīveti brūṣe ? tathā bhavasya cānṛtatvaṁ vā kutas tatra teṣāṁ
jñāninām āśrayaṇīye vivarta-vāda-mate jagad idam anṛtam eva, tat taraṇam
apy anṛtam evety atas tarantīvety ucyate \| ity āha dvābhyām \|
**ātmānaṁ** **jīvam ātmatayā** jñānānanda-mayātmatvena **avijānatāṁ**,
kintu avidyayā āvaraṇāt jñātum aśaknuvatāṁ naiva jānatāntenaivājñānena
**nikhilaṁ prapañcitaṁ** sarvaḥ saṁsāro'bhūt **bhūyaḥ** punaś ca
sāṅkhya-yoga-vairāgya-tapo-bhaktibhir ātmano deha-vyatiriktatvena yaj
jñānaṁ **tena** tat sarvaṁ prapañcitaṁ **vilīyate**, **yathā rajjvām
aher bhogasya** sarpa-śarīrasya ajñāna-jñānābhyāṁ **bhavābhavau**
adhyāsāpavādau \|\|25\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**
etadyupaniṣaj-jñāna-vihīnānāṁ sāṁsṛtir duvārety āha---ātmānam iti \|
atati prakāśate atyate gamyate muktair iri nirukter vijñānānandaṁ tvām
atati vyāpnoti sarvam iti nirukter **ātmatayā** sva-vyāpitayā
sva-svāmitayā cāvijānatāṁ puṁsāṁ **tenaiva** tādṛśatvāvijñānenaiva tad
vaimukhyeneti yāvat **nikhilaṁ prapañcitaṁ jñātaṁ** deha-gehādiṣv
ahantāmamatālaksāṇaḥ sarvo vistāro'bhavat, **bhūyaḥ** punaḥ punaḥ,
bhayaṁ dvitīyābhiniveśataḥ syād-īśād-apetasya viparyayoḥ \[bhā.pu.
11.2.37\] smṛtir ity ādeḥ jñānenokta-lakṣaṇena tvad-viṣayakena
**tat-pralīyate** vinaśyati, atra dṛṣṭāntaḥ **rajjvām** iti **yathā**
rajju-svarūpājñānāt tasyām **ahi-bhogasya** **bhavaḥ** taj jñānāt tu
tasyām ahi-bhogasyābhavas tadvat \| ye tu rajjū-raga-dṛṣṭāntād
atāttvikānyathābhāvaṁ vivartam iha viriñci-rūpādiśat rajjor ajñānād
urago yathā bhāsate taj-jñānāt tu vinaśyati bhānakāle'pi sa mithyaiva,
tad vad advitīya-cin-mātrātmājñānāt prapañco bhāsate, taj-jñānāt tu
vinaśyet bhānakāle'pi mithyaivety āḥuḥ te praṣṭavyāḥ, kvedam ajñānaṁ
kasya bhāsate ? iti \| brahmaṇy eva tad eva pratītiḥ cen na, satyaṁ
jñānam anantaṁ brahm, yaḥ sarvajñaḥ sarvavit \[tai.u. 2.1.1\] iti
śruti-vyākopāt ātmetarasya sarvasya mithātvena yato vā \[tai.u. 3.1.1\]
ity ādeḥ vedasya eṣa vandhyāsuto bhāti ity-āditaulyena tad vādino
nāstikatāpattes tasyāpi mithyātvena tad vādasyāpi śunyatvāpatteśeti yat
kiñcid etat tasmād bhagavad vaimukhyād asya saṁsāras tat-sāmmukhyāt tu
tad vināśa ity etad aṁśam eva dṛṣṭānto grāhayatīti susthaṁ viśeṣas tu
tad ananyatvādhikaraṇa-bhāṣye pīṭhake ca draṣṭavyaḥ \|\|25\|\|

**\...**

**\|\| 10.14.26 \|\|**

**ajñāna-saṁjñau bhava-bandha-mokṣau**

**dvau nāma nānyau sta ṛta-jña-bhāvāt \|**

**ajasra-city ātmani kevale pare**

**vicāryamāṇe taraṇāv ivāhinī \|\|**

**śrīdhara-svāmī (bhāvārtha-dīpikā) :** nanu, jñānena taranty eva kim
idam ucyate tarantīveti tatrāha---ajñāna-saṁjñāv iti \| **ajñānena
saṁjñā** yayos tau **bhava-bandha-mokṣau** bhavena bandhas tan mokṣaś ca
tau dvau nāma prasiddhau **ṛta-jña-bhāvāt** ṛtaś cāsau jñaś ca yo bhāvas
tasmād **anyau na staḥ** \| nanu, kathaṁ mahān apalāpaḥ kriyate,
paramārtha-vicārād ity āha---ajasreti \| akhaṇḍānubhava-rūpe **pare**
śuddhe **ātmany** ajñānaṁ na ca bandhaḥ \| ata eva na jñānaṁ na ca
mokṣaḥ \| **taraṇau** sūrye **rātry-ahanī** iveti \|\|26\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** punar āśaṅkate---*nanv*
iti \| tatra tasminn ākṣepe **ṛtaḥ** satyaḥ **jño** jñāna-rūpaḥ yo
**bhāva** ātmā, bhāva-śabda ātma-vācako'py asti vyutpāditam adhastāt \|
sad anyatve tv asattvāpattaiḥ jña-bhede bhānāpatteś c**ānyai**s na staḥ
\| punar āśaṅkate---nanv iti \| *apalāpo* nihnavaḥ \|
*paramārtha*-*vicārāt* satya-vimarśāt \| ajñānasyaiva bandhakatvāt tad
abhāve bandhābhāvaḥ sphuṭa eva \| ata eva bandhābhāvād eva \|
**banddha** eva mucyate na tv abaddho'pīti tasya svata eva muktatvādity
arthaḥ \| **taraṇau** nitya-prakāśa-rūpe sūrye **rātry**-abhāvāt tad
viviktadinasyāpy abhāvāt \| **ahanī** rātriś cāhaś cāhanī, eka-śeṣas tv
ārṣaḥ \| sambandhasya mṛṣātvena tad vivikta-mokṣaṇupapatter **dvau na
sta** iti bhāvaḥ **ajasraciti** vyabhicāriṇya-vasthātraye'pi nirantaraṁ
tat sākṣṣi-cid-ātmanā bhāsamāne \|\|26\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *pūrva ślokasya
vyākhyā draṣṭavyā.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :**
saṁsāra-taraṇasyātitucchatām evābhivyañjayan mokṣasyāpuruṣārthatām
āha---ajñāneti \| **ṛta-jña-bhāvāt** satya-jñānād **anyau na staḥ**,
tattvato mithyā-bhūtāv evety arthaḥ \| **ajasra-citi** nitya-jñāna-rūpe
**kevale** śuddhe **pare** prapañcātīta ātma-tattve **vicāryamāṇe**
sati, yathā **banddho** mithyaiva, tathā sati vicārān mokṣo'pi
mithyaivety arthaḥ \| tatra dṛṣṭānto yathā ravau na rātris tad-abhāvād
vicāreṇa **dinam** apīty arthaḥ \| evṁ saṁsārābhāva-mātratvena
**mokṣasya** tucchatayā na puruṣārthatā-siddhir iti bhāvaḥ \| athavā
pare parameśvare kevale ekasminn evātmani manasi viṣaye vicāryamāṇe saty
eva \|

nanu, tad-vicāra-mātreṇaiva kathaṁ tau mithyā bhavataḥ ?
tatrāha---ajasra-citīti \| nitya-jñāna-ghane tad-vicāra-pravṛttyaiva
tayos tattva-jñānodayād iti bhāvaḥ \| mithyātve dṛṣṭāntaḥ---sūrye
rātri-dine **iva**, rāter abhāvena tat-paricchedya-divā-bhāgasyāpy
abhāvāt \|\|26\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** anṛtatvaṁ
darśayati---ajñāneti \| **ṛta**-śabdenātrā-vyabhicāryucyate
**jña**-śabdena jñātā **bhāva**-śabdena padārtha-viśeṣaḥ, **ṛtaś** cāsau
jñaśceti ṛtajñaḥ sa cāsau bhāvaś ceti ṛtajña-bhāvaḥ, eṣa
ev**ājasra-city** ātmanīty anubhadiṣyate tatra ṛtājasrayor ekatvaṁ
vyaktam eva acitor ekatvaṁ prakāśa-rūpasya sūryādeḥ prakāśamānatvavac
cito'pi cetana-rūpatvāt yat khalu sva-prakāśam **ajñāna**-rahitaṁ ca taj
jñātṛ syād eva bhāvātmanor ekatvantu bhāvayati prakāśayati cetayatīti
nirukteḥ **ātmanī**ty ātmānam ity ābhyāṁ jīva-svarūpam evātra pūrvatra
ca padye labhyate tatraivājñāna-jñāna-**bandha-mokṣa**-vicārārhatvāt
prakaraṇe'sminn ābhyām anyatra bhagavad vācitvāt yuṣmad **bhavac**
chabdayoḥ sarvatra prayuktatvāc ca tasmād ayam arthaḥ \| yau
**bhava**-bandha-mokṣāvṛtajña-bhāvāt **anyau staḥ** māyāvṛttitvāt tau
tasminn ajasra-cid-ātma-rūpe ṛtajña-bhāve tu **vicāryamāṇe** na staḥ
**tatrānayāḥ** sambandho'sti nāsti veti vicāre kriyamāṇe tu tatra na
sambhavata ity arthaḥ \| tarhi kathaṁ tau sphurataḥ
tatrāha---ajñānenaiva **sañjñā**-pratītir yayās tau tathā dṛṣṭāntena
darśayati, ye **ahanī** liṅga-samavāya-nyāyena rātry-ahanī taraṇer anyau
staḥ kāla-vṛtti-rūpatvāt te tu taraṇau tathā vicāryamāṇe yathā na
sambhavata ity arthaḥ \|\|26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** anṛtatvam eva
darśayati---ajñāna-sajjñāv iti \| ātma-śabdenātra pūrvatra ca padye
śuddha-jīvaścocyate na tu śrī-bhagavān
tatraiv**ājñāna-bandha-mokṣa-vicārārhatvāt** prakaraṇe'sminn ābhyām
anyatra bhagavad vācitvāya yuṣmad bhavac chabdayoḥ sarvatra yuktatvāt
\|\|26\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha tavāyam iti śrī-vigraho
nitya-sukha-bodha-svarūpaḥ, etasyaivaṁvidho jñāna-mūlako hi bhava-bandho
mokṣaś cety āha---ajñāna-saṁjñau bhava-bandha-mokṣau ity-ādi \|
**ajasra-citi kevale pare** parātpare ātmani tava śrī-vigrahe
**vicāryamāṇe** sati ṛta-svabhāvad dhetor **bhava-bandha-mokṣau
ajñāna-sañjñau** ajñānena sajjñāṁ yayoḥ vastutas tu bandho'pi ajñānajaḥ
mokṣo'pi bandhasya mithātvāt, tathā asati bandhe kaḥ mokṣaḥ ? **dyau
anyau na staḥ** ṛtu-svabhāva evāsti, na tau ṛta-svābhāvo hi
pārṣada-rūpa-lakṣaṇaḥ, tasmād dhetor na bandho na ca mokṣaḥ \| tatra
dṛṣṭāntaḥ---**taraṇāv ivāhanī**, taraṇī sūrye saty eva ahanī rātri-dine,
taraṇāv asati na rātrir na ca dinam, etena tava yathārtha-jñāne sati
bhava-bandhaś ca mokṣaś ca, yathārtha-jñāne tu na bandho na mokṣaś ca,
**kevalaṁ** bhaktatvam eva \|\|26\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ata eva bhavasyānṛtatvam
anṛtatvād eva tat-taraṇasyāpy anṛtatvaṁ spaṣṭayati---ajñāneti \|
**ajñānena saṁjñā** yayos tau **bhava-bandha-mokṣau bhavaḥ** saṁsāras
tad-rūpo bandhaś ca tan-mokṣaś ca tau **dvau** **nāma jña-bhāvo**
jñātṛtvaṁ jñānam iti yāvat **ṛtaś** cāsau jña-bhāvaś ca tasmād **anyay**
yau **staḥ**, tau ṛta-jña-bhāve tasminn **ajasra-city** **ātmani**
tat-svarūpe jīve **kevale** dehādi-saṅga-rahite \| **vicāryamāṇe** sati
na staḥ, na sambhavata ity anvayaḥ \| dṛṣṭāntena darśayati---ye
**ahanī** liṅga-samavāya-nyāyena rātry-ahanī taraṇer anyau staḥ, te tu
**taraṇau** tathā vicāryamāṇe yathā na sambhavata ity arthaḥ \|\|26\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** paramātmatvena
tvaj-jñānābhāvāj jīvasyokta-lakṣaṇaḥ saṁsāraḥ sa ca tattvena
tvaj-jñānādvinaśyet paramātmā tu nityam asaṁsārīty āha---jñāneti \|
**ṛtaś** cāsau **jñaś** ca sa cāsau **bhāvaś** ca padārthaḥ sotyajñā
naguṇako jīva ity arthaḥ \| tasmāt taṁ lakṣīkṛtyeti lyap lope pañcamī
ajñānena yathārtha-jñāna-virodhinā anyasādṛśyatvaj-**jñānena
saṁjñā**pyate vibudhyate nirūpyate iti yāvat **bhava-bandho**
deha-gehādāv-ahantā-mamatā-lakṣaṇaḥ \| saṁsāraḥ **mohaś** ca tad
vināśastau **dvau** prayojakatvena pratiyogitvena cajñāna-nirūpyau
n**ānyau nāma** nājñāna-nirapekṣau jīva eva staḥ bhavataḥ paramātmani
laye tu tau nety āha---ajasreti \| nety anuvartanīyaṁ **ajasra-citi**
nirantarasārvajñye yaḥ sarvajña sarvavit ity-ādi śruteḥ \| na khalu
paramātmanaḥ svasmin viruddha-dhīr asti yena saṁsāraḥ syāt tad abhāvād
eva tad vināśī mokṣaś ca nety arthaḥ \| **ātmani** sarva-vyāpake
sarva-svāmini ca **kevale** viśuddhe **pare** sarvāntargatatve'pi
sarvāspṛṣṭe **vicāryamāṇe** yogibhir niḥśreyasārthibhir dhyāyamāne ity
arthaḥ \| dṛṣṭāntam āha---**taraṇāv ive**ti \| sūrye yathā **ahanī**
rātri-divasau na stas tadvat \|\|26\|\|

**\...**

**\|\| 10.14.27 \|\|**

**tvām ātmānaṁ paraṁ matvā param ātmānam eva ca \|**

**ātmā punar bahir mṛgya aho ajña-janājñatā \|\|**

**śrīdhara-svāmī (bhāvārtha-dīpikā) :** nanu, paramārtha-jñānād
ajñāna-kṛto bandho nivartatām, ātmātmatayaiva jñānād iti ko'yam āgraha
ity āśaṅkya, yad-adhyāsād ātmanaḥ para-rūpā-sphurtis tad-apavādena
tatraiva jñānaṁ yuktam itīmam arthaṁ vismayenākrośann ivāha---tvām iti
\| **tvām ātmānaṁ paraṁ** dehādi-rūpaṁ **matvā** ātmani dehādim
adhyasya, tathā **paraṁ** dehādim **ātmānaṁ** matvā dehādāv ātmānam
adhyasyātra naṣṭa **ātmā bahir mṛgya** iti citram \| na hi gṛhe naṣṭaṁ
vane mṛgyata ity arthaḥ \|\|27\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** punar āśaṅkate---*nanv*
iti \| āgraho haṭhaḥ \| *yasyādhyāsāt*, anyatrānya-dṛṣṭir adhyāsaḥ \|
tad apavādena adhyas tāpavādena \| apavādastvāropitāpākaraṇam \|
*tatraiva* yatrāpavādaḥ kṛtas tasminn eva \| ākrośan uccair vadan \|
adhyasya prakalpya \| atra dehe \| **bahir** vanādau \|
**mṛgya**te'nviṣyate \| *ity artha*---iti bhāvaḥ \| ye ātmavin manyāḥ
puruṣākāraṁ *tvāṁ* nādriyante ta eva pūrvoktāḥ sthūla-tṛṣāvaghātina ity
āha-tvām iti \| co'py arthe, paramātmānam evāpi tvāṁ puruṣākāraṁ
**paraṁ** śuddha-paramātmato'py anyaṁ māyā-śabalam **ātmānaṁ matvā
ātmā** paramātmā **punas** tvatto **bahir** eva **mṛgyaḥ**, **aho**
tasyā **ajñajanatāyā** ajñatātyadbhutety arthaḥ \| \[viśvanātha\] ye tu
sakalātmanām **api ātmānaṁ** tvām ātma-mātrayā vicakṣate te tv atimūrkhā
evety āha---tvām iti \| paramātmānam eva tvāṁ paraṁ kevalam ātmānaṁ
śuddha-jīva-rūpa **matvā** \| apy arthe cakāraḥ \| ātatatvāc ca mātṛtvād
ātmā hi paramo hariḥ \[tantra sridhar, bhā.pu. 11.2.45\] iti \| sa
bhavān apy apunar bahir mṛgyaḥ syāt \| abhāve nahyano nā ca ity amaraḥ
\| na punar bahir vṛndāvane mṛgyate kin tu śuddha-jīva-svarūpa-bhedena
dehāntare eva mṛgyate ity arthaḥ \| āho vismaye \| iyam ajñajanatāyā
pūrvoktasya vividha-vailakṣaṇyasya hānān anusandhānāt \|

yad vā, ātmānaṁ sarveṣāṁ mūla-svarūpaṁ tvāṁ paramātmānaṁ matvā tathā
paraṁ tvatto'nyam eva tādṛśam ātmānaṁ matvā yaḥ kaścid anyo bhaved iti
kalpayitvā bahis tvat-pādābja-sadanād asmād anyatrātmā mṛgyo bhavati
mṛgyata ity arthaḥ \| iyam aho ajña-janatāyā ajñatā \|

yad vā, tvaṁ kevalam ātmāna jīvasya śuddha svarūpam eva matvā tata
utkarṣāv āptau paramātmānam antaryāmi-mātraṁ ca tvāṁ tathā-tathā vā yadi
manyate tad āpīty arthaḥ \| ajña-janatāyā ajñataiva pariśiṣyate \|
viṣṭabhyāham idaṁ kṛtsnam ekāṁśena sthito jagat \[gītā 10.42\] iti
bhagavad vakyān anusandhānāt \| yaś cātmā mukhya vṛttyā
tat-tac-chabda-vācyo bahir mṛgya eveti tarjanī-yugalena
caraṇa-kamala-yugalaṁ darśayati \| yady evaṁ na syāt tadāham api
sva-sadana eva sthitvā manasi samādhāsyaṁ na punar atra śrī-vṛndāvane
samāyāsyam \| na hi gṛhe naṣṭaṁ vane mṛgyata iti bhāvaḥ \| sandhiś
chandonurodhena \| janmanyajñānatāyā ajñateti vā \|

yad vā, ye jīva-tattveśvara-tattva-vido'pi sarvaṁ parityajya tādṛśaṁ
śrī-kṛṣṇaṁ samprati śrī-vṛndāvana eva mṛgayante tān stauti \| prathamaṁ
tāvat paraṁ kevalam advaitopāsanayā tv ātmātmānaṁ jīva-svarūpān
atiriktam anubhūya tataḥ paramātmānañcānubhūya punar adhunā ātmā tal
lakṣaṇaṁ sarveṣāṁ mūla-svarūpaṁ bahirś cakṣurādi-gocare mṛgyaḥ
sampadyate \| tasmād aho vijñajanatāyā vijñateti \| ajñajanatājñatā iti
kvacit pāthaḥ \| tatrājña-śabdenānuttama-śabdavad vijña evātra
vyākhyeyaḥ \| atra mṛgye \| aho ity atra rorutvābhāvaḥ \|
sadainya-rodana-vacanatvena mṛgya ity ākārasya plutatvāt ato roraplutād
aplute \[6.1.113\] iti sūtraṁ na pravartate iti \|\|27\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ tat tattve
ātmatattve prapañca-tattve ca vicintite\'pi[^22] ye tvām **ātmānam** eva
manyante, na tv ātma-vilakṣaṇo bhinno\'py asīti te parama-jñā evety āha
tvām iti \| paramātmānam **eva** tvaṁ **paraṁ** kevalam **ātmānaṁ**
kṣetrajñam eva **matvā**, apy arthe **ca** śabdaḥ, ata-evātmā antar
bahiś ca vyāpako\'pi tvam apunar **bahir mṛgyaṁ** syāḥ, abhāve nahya
nāpi ity amaraḥ, na **punar** bahir vṛndāvanādau mṛgyate\'sadbhiḥ, kintu
dehāntare vety arthaḥ \| **aho** vismaye \| iyam **ajña-janatāyā**
ajñatā, pūrvokta-vividha-vailakṣaṇasya vyāpakatvasya ca hāny
anusandhānāt \| akāra-lopaś chando\'nurodhena \| ajña-janājñateti kvacit
pāṭhaḥ \|\|27\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ye tu sakalātmanāpy ātmānaṁ
tvām ātma-mātratayā vicakṣate te tv atimūrkhā evety āha---tvām iti \|
paramātmānam eva tvā **paraṁ** kevalam **ātmānaṁ** śuddha-jīva-svarūpaṁ
**matvā** apy arthe **ca**-kāraḥ **ātmā** ātatatvāṁ ca mātṛtvādātmā hi
paramo hariḥ iti sa bhagavān apy apunar **bahir mṛgyaḥ** syāt abhāve na
hi ano nā ca ity amaraḥ na punar bahiḥ śrī-vṛndāvane mṛgyate, kintu
śuddha-jīva-svarūpa-bhedena dehāntareva mṛgyataḥ ity arthaḥ \| **aho**
vismaye iyam **ajñajanatā** vā ajñatā pūrvoktasya vividha-vailakṣaṇyasya
hāny ananu, sandhānāt \| yad vā, **ātmānaṁ** sarveṣāṁ mūla-svarūpa
**tvāṁ param** anātmānaṁ matvā tathā paraṁ tvatonyam eva tādṛśam ātmānaṁ
matvā yaḥ kaścid anyoved iti kalpayitvā bahis tvat padābja-sadanād asmād
anyatra ātmā mṛgyo bhavati mṛgyata ity arthaḥ \| iyam aho ajñajanatāyā
ajñateti \|

yad vā tvāṁ kevalam ātmānaṁ jīvasya śuddha-svarūpam eva matvā tata
utkarṣāvāptau paramātmānam antaryāmi-mātraṁ ca tvāṁ matvā tathā tathā vā
yadi manyate tadāpīty arthaḥ \| ajñajanatāyā ajñataiva pariśiṣyate,
viṣṭabhyāham idaṁ kṛtsnam ekāṁśena sthito jagat \[gītā 10.42\] iti
bhagavad-vākyānanu, sandhānāt yaś ca ātmā mukha-vṛttatac chabda-vācyo
bahir mṛgya eveti tarjanī-yūgalena caraṇa-kamala-yugalaṁ
darśayati---yadyaivaṁ na syāt tadāham api sva-sadana eva sthitvā manasi
samādhāsyaṁ na punar atra śrī-vṛndāvāne samāyāmyaṁ na hi gṛhe naṣṭaṁ
vane mṛgyata iti bhāvaḥ \| sandhiś chando'nurodhena jñamm anyajanatāyā
ajñateti vā \|

yad vā, ye jīva-tattveśvara-tattvavido'pi sarvaṁ parityajya tādṛśaṁ
śrī-kṛṣṇaṁ saṁprati vṛndāvana eva mṛgayanti, tān stauti prathamaṁ tāvat
paraṁ kevalam advaitopāsanayā tvām ātmānaṁ jīva-svarūpān atiriktam
anubhūya tataḥ paramātmānam eva cānubhūya punar adhunā ātmā tal lakṣaṇaṁ
sarveṣāṁ mūla-svarūpaṁ bahiś cakṣur-ādi-gocare mṛgyaḥ saṁpādyate tasmād
aho vijñajanatāyāḥ vijñateti aho ajñajanājñateti kvacit pāṭhaḥ \| tatra
cājña-śabdenānuttama-śabdavad vijña evātra vyākhyeyaḥ \| atra mṛgya aho
ity atra rorutvābhāvaḥ sadainya-rodana-vacanatvena mṛgya ity ākārasya
plutatvāt, ato roraplatād aplute \[6.1.113\] iti sūtraṁ na pravartate
iti \|\|27\|\|

**---------------------------------------------------------------------------------------------------------------------**

**jīva-gosvāmī (paramātma-sandarbhaḥ (58) : tvām ātmānaṁ** sarveṣāṁ
mūla-rūpaṁ **param** itaraṁ tad-viparītaṁ **matvā,** tathā **param**
itaraṁ jīvam eva ca mūla-rūp**ātmānaṁ** matvā sāṅkhya-vida iva tasya
tathā manyamānasya punaḥ sa jīv**ātmā bahir mṛgyo** bhavati \| tasya
tenaiva hetunā labdha-cchidrayā māyayā dehātma-buddhiḥ kāryata ity
arthaḥ \| aho **ajña-janatāyā ajñatā** kramāj jñāna-bhraṁśa ity arthaḥ
\|\|58\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, brahman ! mām eva
tvaṁ paramātmānaṁ bravīṣi, na caiva manye iti cet tatra
sākṣopamāha---tvām iti \| **ca**-kāro'py artha paramātmānam evāpi **tvāṁ
paraṁ** māyā-śabalam **ātmānaṁ matvā** tvatto **bahiḥ punar ātmā**
paramātmā **mṛgyaḥ aho** ity āścarye **jñajanatāyā**
vijñamanya-jana-samūhasyājñatā āścaryety arthaḥ \| adhīta-śāstrāyā api
tasyāḥ saṁsāro durvāra iti bhāvaḥ \|\|27\|\|

**\...**

**\|\| 10.14.28 \|\|**

**antar-bhave'nanta bhavantam eva**

**hy atat tyajanto mṛgayanti santaḥ \|**

**asantam apy anty ahim antareṇa**

**santaṁ guṇaṁ taṁ kim u yanti santaḥ \|\|**

**śrīdhara-svāmī (bhāvārtha-dīpikā) :** vivekinas tu pratyak svarūpe eva
paramātmānaṁ vicinvantīty āha---antar-bhava iti \| bhavatīti **bhavaś**
cij-jaḍātmakaṁ śarīraṁ tan-madhya eva tvāṁ **mṛgayanti** \| ataj jaḍaṁ
tyajanto'pavadantaḥ \| nanu, sato jñānenālaṁ, **kim** asato'pavādenety
āśaṅkya adhyastāpavādaṁ vinā adhiṣṭhāna-tattvaṁ na jñāyata iti satāṁ
vyavahāreṇāha---asantam iti \| **anti** samīpe **asantam** apy **ahim**
**antareṇa** tan niṣedhaṁ vinety arthaḥ \| **santaṁ** **guṇaṁ** rajjuṁ
**santaḥ** **kim** **u** **yanti** **jānanti** \| anti santam api guṇam
iti vā \| na jānantīty arthaḥ \| tasmād ātmātmatayaiva jñānān muktir iti
bhāvaḥ \|\|28\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *pratyak svarūpe* jīve \|
*vicinvanti* paśyanti \| tat-tvam asi \[chā.u. 6.8.7\] ity-ādiṣu tac
chabdaś cetana-paras tad-bhinna-matat \| atrākṣipati---*nanv* iti \|
tattvaṁ svarūpam \| **asantam** avidyamānam api \| tan-niṣedhaṁ nāyaṁ
sarpa ity evaṁ rūpaṁ niṣedham \| *ity artha* iti---antareṇety avyayasya
varjanārthatvād iha tṛtīyābhramo na kārya iti tātparyam \| guṇās tv
āvṛtti-śabdādi-jyondriyā-mukhyatantuṣu iti vaijayantī \| **taṁ** tu
śabdena lakṣyate'ta eva **guṇaṁ** rajjum \| asataḥ samīpatvāsambhava
manvānaḥ prakārāntareṇa yājayati---antīty ādi \| ity artha iti---kimunā
nipāta-dvayena prakṛti-viruddhārtho dyātata iti bhāvaḥ \| yasmād adhyas
tāpavādo vastuyāthātmyabodhī tasmāt \| ātmatayā svarūpatayā \| iti bhāva
iti \| ahaṁ brahmāsmīty evaṁ jīva-bhāvanāparityāga-pūrvakaṁ svasmin
brahma-bhāvenaiva mokṣa-hetur iti tātaparyam \| pūrvatra hetum aḥa---he
**ananta** sarva-vyāpin, **hi** yasmād **antar-bhave**
vyaṣṭi-samaṣṭi-rūpasya bhavasya jagatā madhye **santo** vivekavanto
**bhavantaṁ** śrī-kṛṣṇam eva **mṛgayanti** sarva-doṣa-hīnaṁ
sarva-guṇa-pūrṇam eva prāptuṁ teṣāṁ manorathaḥ svayaṁ bhagavān bhavān
eva ca tādṛśa iti \| **kiṁ** kurvantaḥ \| atat tad vyatiriktam anyad
anyad aparitoṣeṇa tyajataḥ \|

nanu, jagad eva mamāvaraṇaṁ tat-kam atra mat-prāptis syāt,
ucyate---bhaved evam avivekināṁ, vivekināṁ tu gūḍhasya kāraṇasya tava
tat tad-guṇa-keśābhāsa-bhāvitaṁ tad eva kārya-bhūtaṁ pratyāyakaṁ, tava
cāstu nāma sad rūpam asad rūpam anviṣyan, tad āśraya-lābho dṛśyate ity
āha---asantam apīti \| **santa** iti sādhāraṇa-vivekinaḥ pūrveṣāṁ tad
viśeṣāṇāṁ dṛṣṭāntāḥ \| atra ca tad aṁśa-tyāge
vyaṣṭi-prakriyeyaṁ---prathamato dehādīnāṁ jaḍa-malināditvāt kramaśas
tyāgena tac cetanādi---hetuḥ śuddha ātmopalabhyate \|
nirviśeṣa-brahma-dṛṣṭistu, yā nirvṛtis tanubhṛtāṁ tava
pāda-padma-dhyānād bhavaj jana-kathā-śravaṇena vā syāt \| sā brahmaṇi
sva-mahimany api nātha mā bhūt \[bhā.pu. 4.9.10\]
ity-ādi-dhruva-vākyādibhyaḥ, brahmaṇo hi pratiṣṭhāham \[gītā 14.27\]
ity-ādi-śrī-gītādibhyaś ca parihṛtaiva \| tataḥ śuddha-jīvasyāpi
prakāśakaḥ, kecit sva-dehānta-hṛdayāvakāśe prādeśa-mātraṁ puruṣaṁ
vasantam \| caturbhujam \[bhā.pu. 2.2.8\] iti dvitīyoktes tad antaryāmī
tasyāpi tatrālpa-guṇollāsena tataḥ pūrṇodaśāyī tṛtīye varṇitaḥ \|
samaṣṭy-antaryāmī tad avatāraś ca tato'pi
sarva-brahmāṇḍa-samaṣṭy-antaryāmī, ādyovatāraḥ puruṣaḥ parasya iti
sūcitaḥ \|

kāraṇārṇavaśāyī prathama-puruṣaḥ tathaḥ, viṣṭabhyām idaṁ kṛtsnam \[gītā
10.42\] ity-ādi yasyātutāyutāṁśāṁśe viśva-śaktir iyaṁ sthitā
ity-ādi-dṛṣṭyā sākṣāt tvam eva \| atha samaṣṭāv api pūrvam
indri-candrādi-mayaṁ virāḍrūpaṁ mām eveśvaraṁ manyante, paścāt tasyāpi
naśvaratvādinā tad antaryāmīty ādi pūrvavat \| tasmād adhunā kenāpi
bhāgyodayena sākṣāt tavaiva lābhe sati sādhūktaṁ---tvām ātmānam ity-ādi
\| atreyaṁ śrī-vaiṣṇava-prakriyā---yar hy eva yad ekaṁ cid-vastu
māyāśrayaṁ vidyāmayaṁ tarhy eva tan-māyā-viṣayam avidyā-paribhūtaṁ cety
uktam ayuktam iti jīvātma-paramātmanor vibhāgo'vagataḥ \| tataś ca
svarūpa-sāmarthya-vailakṣaṇyena tad-dvitayaṁ mitho vilakṣaṇa-svarūpam
evety āyātam \| na ca paricchedepratibimbādi-vyavasthayā vibhāgaḥ syāt,
tatra yady anādi-vidyakatvenopādher vāstavatvaṁ tarhy aviṣayasya tasya
katham api pariccheda-viṣayatvāsambhavaḥ \| nirdharmakasya vyāpakasya
niravayavasya pratibimbatvāyogo'py upādhi-sambandhābhāvāt
pratibimba-bhedābhāvāt dṛśyatvābhāvāc ca \| upādhi-paricchinnākāśasya
jyotir aṁśasyaiva pratibimbo dṛśyate na tv ākāśasya \| dṛśyatvābhāvād
eva tathā vāstava-paricchedādau sati sāmānādhikaraṇya-jñāna-mātreṇa na
tat tyāgāś ca bhavet, śāstre kvacit pratibimbatvādy aṅgīkāras tu
tat-sādṛśyenaiva ambuvad gṛhaṇāt \| vṛddhi-hrāsa-bhāktvam antar bhāvād
ubhaya-sāmañjasyād eveti nyāyena \| upādher āvidyakatve tu
vāstava-paricchedādy abhāvāt prāktano māyāśrayam ity ubhayātmako
virodhas tad avastha eva syāt \| yathā śuddhāyāṁ
citāvavidhyākalitopādhau tasyām īśvarākhyāyāṁ vidhyety asamañjasā ca
kalpanā syād ity ādy anusandheyam \| tasmād ekam eva tat-paramatattvaṁ
svābhāvikācity aśaktyā sarvadaiva caturdhāvatiṣṭhate \| sūryāntar
maṇḍalastha-teja iva bahir maṇḍala-tad bahir gata-raśmyādi-rūpeṇa \|
acintya-śaktitvaṁ ca maṇi-mantra-mahauṣadhādīnāṁ kāraṇa-guṇa-kāraṇe
tasminn āścaryam \| śruteś ca śabda-mūlatvāt \[ve.sū. 3.4.46\] iti \|
ātmani caivaṁ vicitrāś ca hi \[ve.sū. 2.1.28\] iti ca nyāyena,
ātmeśvaro'tarkya-sahasra-śaktiḥ \[bhā.pu. 3.33.3\] iti ṣaṣṭhe'py tad
darśitam \| atas tat-tat-samāveśādy anupapattiś cācintya-śaktitvenaiva
parāhatā, durghaṭa-ghaṭakatvam acintyatvaṁ, yena khalu sā śaktir
aparicchinnam api paricchinnatvena darśayati \| yathaiva darśayiṣyate,
eka-deśa-sthitasyāgneḥ \[vi.pu. 1.22.56\] iti \| sā śaktiś ca tridhā \|
antaraṅgā, taṭasthā, bahiraṅgā ceti \| atrāntaraṅgayā
svarūpa-śaktyākhyayā pūrṇenaiva svarūpeṇa vaikuṇṭhādi-vaibhavena
cāvatiṣṭhate \| taṭasthayā raśmi-sthānīya-cid
ekātma-rūpa-śuddha-jīva-rūpeṇa bahiraṅgayā māyākhyayā
ābhāsa-gata-varṇa-śābalya-sthānīya-tadīya-bahiraṅga-vaibhava-jaḍātma-pradhāna-svarūpeṇa
ceti caturdhātvam \| yathoktaṁ śrī-vaiṣṇave---

> eka-deśa-sthitasyāgner jyotsnā vistāriṇī yathā \|
>
> parasya brahmaṇaḥ śaktis tathedam akhilaṁ jagat \|\|\[vi.pu. 1.22.56\]
> iti \|

śrutau ca---yasya bhāsā sarvam idaṁ vibhāti \[mu.u. 2.2.11\] iti \| ata
eva tad ātmatvena jīvasyaiva taṭastha-śaktitvaṁ, pradhānasya
māyāntar-bhūtatvam abhipretya śakti-trayaṁ tatraiva darśitam

> viṣṇu-śaktiḥ parā proktā kṣetrajñākhyā tathā parā \|
>
> avidyā-karma-sañjñānyā tṛtīyā śaktir iśyate \|\|\[vi.pu. 6.7.61\] iti
> \|

tatra parāḥ, yātīta-gocarā vācām \[vi.pu. 1.19.77\] ity anenoktā \|
kṣetrajñākhyā jīva-bhūtā seyam aparā, prathamā-tṛtīyayor madhyavartinī
tṛtīyā seyam api pareti vā \| tathā ca śrī-gītāsu, bhūmyāditayā bhedaṁ
prāptā prakṛtir aṣṭavā ity uktyā prāha, apareyam itas tv anyāṁ prakṛtiṁ
viddhi me parām \| jīva-bhūtām \[gītā 7.3\] iti sarva-bhūteṣu sarvātman
\[bhā.pu. 3.24.45\] ity anenoktā tu avidyā karma kāryaṁ yasyāḥ \|
aparāyāḥ sā tat-sañjñā māyety arthaḥ \| ata eva jīvasya
raśmi-sthānīyatvāt \| maṇḍala-vilakṣaṇaṁ
māyā-vyavadhāna-tirodhāpanīyatva-vaibhavatvaṁ yuktam \|

tad antaraṁ hy uktam, yathā kṣetrajña-śaktiḥ sā tāratamyena vartate iti
\| atrāntaraṅgatva-taṭasthātva-bahiraṅgatvādinaiva teṣām ekātmakānāṁ
tatra sāmyaṁ na tu sarvātmaneti tat-tat-sthānīyatvam evoktaṁ na tu tat
tad rūpatvaṁ tatas tatra doṣā api nāvakāśaṁ labhante \| atra
viśeṣa-vivekāḥ śrī-bhāgavata-sandarbha-taṭṭīkayor avalokanīyā iti dik
\|\|28\|\| atra viśvanātha

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** sādhavas tu bahir antaś
ca vyāpakatayā vartamānaṁ tvāṁ mṛgayantīty āha---antar iti \| **ananta**
! he aparicchanna ! antar bahi-vyāpakety arthaḥ \| **santas**
tvad-bhaktās tv **antar-bhave** sva-dehāntareva **bhavantaṁ**
**mṛgayanti** kim ?---kākvā \| naiva, kintu bahir api mṛgayantīty arthaḥ
\| katham ? atad vastu mithyā-bhutam asadbhis tv asattayā jñāyamānam
ātmatattvaṁ tyajantaḥ pariharanto yats tat-tyāgaṁ vinā viśuddha-jñānaṁ
na bhavatīty āśayenāha---antam iti \| **antareṇa** tan niṣedhaṁ vinety
arthaḥ \| nāhaṁ saḥ, kintu tadīyo\'smīti buddhyā prathamam ātmano
mithyeśvaratva-jñānaṁ nirasyaiva santo\'pi prāpnuvantīti bhāvaḥ \|

yad vā, ata-sad-vastu nirvāṇam ity arthaḥ \| avastu-tyāgena vinā
sad-vastu na prāpyata ity āha---**asantam** iti \| athavā, nanu, tarhi
katham abhijñā mṛgayante ? tad āha---antar-bhavatīty antar-bhavaṁ
hṛdaya-kamalaṁ tasmin \| atat tvan mārgaṇa-vyatiriktaṁ sarvaṁ
**tyajantaḥ** \| nanu, bhagavat smaraṇāt svayam eva tad apayāsyati, kiṁ
tat tyāgāgraheṇa ? atrāha---asantam iti \| vinā viṣayādi-parityāgam,
vinā ca karma-jñānādi-parityāgam, bhagavat smaraṇaṁ na siddhyatīti
bhāvaḥ \| anyat samānam \|\|28\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** pūrvatra hetum āha---he
ananta ! sarva-vyāpin ! **hi** yasmāt **antar-bhave**
vyaṣṭi-samaṣṭi-rūpasya bhavasya jagato madhye **santo** vivekavantaḥ
**bhavantaṁ** śrī-kṛṣṇam **eva mṛgayanti** sarva-doṣa-hīnaṁ
sarva-guṇa-pūrṇam eva prāptuṁ teṣāṁ manorathaḥ svayaṁ bhagavān bhavān
eva ca tādṛśa iti \| kiṁ kurvanta ? atat tvad vyatiriktam anyad anyad
aparitoṣeṇa **tyajantaḥ** \|

nanu, jagad eva mamāvaraṇaṁ tat katham atra mat prāptiḥ syāt ? ucyate
bhaved evam avivekivāṁ-vivekināntu gūḍhasya kāraṇasya tava tat tad
guṇa-leśābhāsa-bhāṣitāṁ kārya-bhūtaṁ tad eva pratyāyakaṁ tatra cāstu
nāma sad rūpam asad rūpam apy ananviśyan tad āśraya-lābho dṛśyata ity
āha---**asantam** apīti \| **santa** iti sādhāraṇa-vivekinaḥ pūrveṣāṁ
tad viśeṣāṇāṁ dṛṣṭāntāḥ atra ca tad aṁśa-tyāge vyaṣṭi-prakriyeyaṁ
prathamato dehādīnāṁ jaḍa-malināditvāt kramaśas tyāgena tac
cetanādi-hetuḥ śuddha ātmopalabhyate \| nirviśeṣa-brahma-dṛṣṭis tu, yā
nirvṛtis tanu-bhṛtāṁ tava pāda-padma-dhyānād bhavaj jana-kathā-śravaṇena
vā syāt \| sā brahmaṇi sva-mahimany api nātha ! mābhūt \[bhā.pu.
4.9.10\] ity-ādi śrī-dhruva-vākyādibhyo, brahmaṇo hi pratiṣṭhāham \[gītā
14.27\] ity-ādi śrī-gītādibhyaś ca parihṛtaiva tataḥ śuddha-jīvasyāpi
prakāśakaḥ kecit sva-dehāntar hṛdayāvakāśe prādeśa-mātraṁ puruṣaṁ
vasantaṁ caturbhujam iti dvitīyoktes tad antaryāmī tasyāpi
tatrālpa-guṇollāsena tataḥ pūrṇo garbhodaśāyī tṛtīye varṇitaḥ samaṣṭy
antaryāmī tad avatārāś ca tato'pi sarva-brahmāṇḍa-samaṣṭy antaryāmī,
ādyovatāraḥ puruṣaḥ parasya iti sūcitaḥ, kāraṇārṇavaśāyī
prathama-puruṣaḥ tato, viṣṭabhyāham idaṁ kṛtsnam \[gītā 10.42\] ity-ādi,
yasyāyutāyutāṁśāṁśe viśva-śaktir iyaṁ sthitā iti dṛṣṭyā sākṣāt tvam eva
\| atha-samaṣṭāv api pūrvam indra-candrādimayaṁ virāḍa-rūpaṁ mām
eveśvaraḥ manyante, paścāt tasyāpi naśvaratvādinā tad antar yāmīty-ādi
pūrvavat, tasmād adhunā kenāpi bhāgyodayena sākṣāt tavaiva lābhe sati
sādhūktaṁ tvām ātmānam ity-ādi \|

atreyaṁ śrī-vaiṣṇava-prakriyā yarhy eva yad ekaṁ cid vastu māyāśrayaṁ
vidyāmayaṁ tarhy eva tan māyā-viṣayam avidyā-paribhūtaṁ cety uktam
ayuktam \| iti jīvātma-paramātmanor vibhāgo'vagataḥ tataś ca
svarūpa-sāmarthya-vailakṣaṇyena taddvitayaṁ mitho-vilakṣaṇa-svarūpam
evety āgataṁ na ca pariccheda-pratibimbatvādi-vyavasthayā vibhāgaḥ syāt
tatra yady upādher anādi-vidyakatvena vāstavatvaṁ tarhy aviṣayasya tasya
katham api pariccheda-viṣayatvāsambhavaḥ nirdharmakasya vyāpakasya
niravayavasya pratibimbatvāyogo'pi upādhi-sambandhābhāvāt \|
prati-bimba-bhedābhāvāt dṛśyatvābhāvāc ca upādhiparicchinnākāśasya
jyotir aṁśasyaiva pratibimbo dṛśyate natvākāśasya dṛśyatvābhāvād eva
tathā vāstava-parichedādau sati sāmānādhikaraṇya-jñāna-mātreṇa na tat
tyāgaś ca bhavet \| śāstre kvacit pratibimbatvādy aṅgīkāraś ca tat
tādṛśyenaiva, ambuvad agrahaṇāt tu na tathātvam \[ve.sū. 3.2.19\]
vṛddhi-hrāsa-bhāktam antar bhāvād ubhaya-sāmañjasyād evam \[ve.sū.
3.2.20\] iti nyāyena upādher āvidyakatve tu vāstava-paricchedādy abhāvāt
prāktano māyāśrayam ity ādy ubhayātmako virodhaḥ tad avastha eva syāt \|
tathā śuddhāyāṁ citya-vidyā tad avidyā-kalpitopādhau tasyām
īśvarākhyāyāṁ vidyety asamañjasāś ca kalpanā syād ity-ādy anusandheyam
\| tasmād ekam eva tat parama-tattvaṁ svābhāvikācintya-śaktyā sarvadaiva
caturdhāvatiṣṭhate sūryāntar maṇḍalastha-teja iva bahir
maṇḍala-tad-bahir gata-raśamyādi-rūpeṇa acintya-śaktitvaṁ ca
maṇi-mantra-mahauṣadhyādīnāṁ kāraṇa-gata-kāraṇe tasminn āścaryam, śrutes
tu śabda-mūlatvāt \[ve.sū. 2.1.27\] ātmani caivaṁ vicitrāś ca hi
\[ve.sū. 2.1.28\] iti ca nyāyena, ātmeśvaro'tarkya-sahasra-śaktiḥ
\[bhā.pu. 3.33.3\] iti ṣaṣṭhe'py etad darśitam atas tat tat samāveśādy
anupapattiś cācintya-śaktitvenaiva parāhatā durghaṭa-ghaṭakatvaṁ hy
acintyatvaṁ yena khalu sā śaktir aparicchinnam api paricchinnatvena
darśayati, tathaiva darśayiṣyate, eka-deśa-sthitasyāgneḥ \[vi.pu.
1.22.56\] iti śaktiś ca sā tridhā antaraṅgā taṭasthā bahiraṅgā ceti,
tatrāntaraṅgayā svarūpa-śaktyākhyayā pūrṇenaiva svarūpeṇa
vaikuṇṭhādi-svarūpa-vaibhavena cavatiṣṭhate \| taṭasthayā
raśmi-sthānīya-cid ekātma-śuddha-jīva-rūpeṇa \| bahiraṅgayā māyākhyayā
ābhāsa-gata-varṇa-śābalya-sthānīya-tadīya-bahiraṅga-vaibhava-jaḍātma-pradhāna-rūpeṇa
ceti caturdhātvam yathoktaṁ śrī-vaiṣnave

> eka-deśa-sthitasyāgner jyotsnā vistāriṇī yathā \|
>
> parasya brahmaṇaḥ śaktis tathedam akhilaṁ jagat \|\|\[vi.pu. 1.22.56\]
> iti \|

śrutau ca yasya bhāsā sarvam idaṁ vibhāti \[mu.u. 2.2.11\] iti \| ata
eva tadātmatvena jīvasyaiva taṭastha-śaktitvaṁ pradhānasya ca
māyāntarbhūtatvam abhipretya śaktitrayaṁ tatraiva darśitaṁ

> viṣṇu-śaktiḥ parā proktā kṣetrajñākhyā tathā parā \|\
> avidyā karma-sañjñānyā tṛtīyāśaktir iṣyate \|\| iti \|

tatra parā yātītagocarā vācām ity anenoktā kṣetrajñākhyā jīva-bhūtā
seyam aparā prathama-tṛtīyayor madhyavartinī tṛtīyāpekṣayā seyam apareti
vā, tathā ca śrī-gītāsu bhūmyāditayā bhedaṁ prāptā prakṛtir aṣṭadhety
uktyā prāha, apareyam itas tv anyāṁ prakṛtiṁ viddhi me parām \|
jīva-bhūtām \[gītā 7.3\] iti, sarva-bhūteṣu sarvātman \[vi.pu. 1.19.76\]
ity anenoktā avidyā-karma-kāryaṁ yasyāḥ aparāyāḥ sā tat sañjñā māyety
arthaḥ \| ata eva jīvasya raśmi-sthānīyatvāt maṇḍala-vilakṣaṇaṁ
māyā-vyavadhāna-tirodhāpanīya-vaibhavatvaṁ yuktaṁ tad antaraṁ hy
ayuktam, yayā kṣetrajña-śaktiḥ sā tāratamyena vartate \[bhā.pu. 6.7.62\]
ity atrāntaraṅgatva-taṭasthatva-bahiraṅgatvādinaiva teṣām ekātmakānāṁ
tatra sāmyaṁ na tu sarvātmaneti tat tat sthānīyatvam evoktam, na tu tat
tad rūpatvaṁ tatas tat tad doṣā api nāvakāśaṁ labhante atra
viśeṣa-vivekāḥ śrī-bhāgavata-sandarbha-taṭ-ṭīkayor avalokanoyā iti dik
\|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** ajñānāṁ rītis tūktā, vijñās
tu bhavantam eva hṛdaye vicārayanti, na tu samyakt paśyantīty
āha---antar-bhave'nanta ity-ādi \| he **ananta** ! aparicchinna !
**santo** vijñā **atad** avastu **tyajantaḥ** santo'narbhave hṛdayāntare
**bhavantam** **eva mṛgayanti**, na tu labhante \| svarūpeṇa tava
tattvaṁ na vindanti \| tatra dṛṣṭāntaḥ---asantam apīty ādi \|
**asantaṁ** mithyā-rūpam \| **ahim antareṇa** vinā **santaṁ** satyaṁ
**guṇaṁ** kiṁ **santas** **tam** ahiṁ **yanti** jānanti ? na jāṇanty eva
\| **u** sambodhane \| tena samucitam eva te atad ajñāna-kṛtam avastu
tyaktvā vastu-bhūtaṁ tvām avastutayā punar jānanti, yathā santaṁ guṇaṁ
guṇam eva jānanti, na punar asantam ahim \|\|28 \|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vijñās tu tvāṁ
māyopādhitvena na manyante, kintu jīvātmānam evātas tam eva
māyā-mālinyato vicyutī-kartuṁ tam eva kevalaṁ śuddhaṁ mṛgayantīty
āha---antar-bhave \| sva-śarīra-madhya eva vartamānam ananta-bhavam
anantā asaṅkhyā bhavā, nānā yoniṣu janmāni yasya taṁ prasiddham alpajñaṁ
jīvātmānaṁ **mṛgayanti** \| kiṁ kurvantaḥ ? atat ātmā-bhinnaṁ māyikaṁ
māyāṁ ca tyajantaḥ apavadantaḥ \|

nanu, cin-mayasya jīvātmano jñānenālaṁ kiṁ cid-bhinnasyāpavādenety
āśaṅkyādhyastasyāpavādaṁ vinā adhiṣṭhāna-tattvaṁ na samyak jñāyata iti
satāṁ vyavahāreṇāha **asantam** iti \| asti samīpe asantam apy **ahim
antareṇa** nāyam ahir iti tad-apavādaṁ vinety arthaḥ \| **santaṁ guṇaṁ**
rajjuṁ **santaḥ** **kim u yanti** jānanti ? naiva jānanti tathaiva,
asaṅgo hy ayaṁ puruṣaḥ \[bṛ.ā.u. 4.3.15\] iti śruter jīvātmanaḥ
sthūla-sūkṣma-deha-sambandho naivāsti tat-sambandhābhāvād eva deho
daihikāḥ śoka-mohādayaś ca tasya naiva santi tad apy avidyayaiva tasmin
jīvātmani deho'dhyastaḥ \| tataś ca kadācid udbhūtena jñānena nāyam ātmā
deha iti tasya dehasyāsato'py apavādaṁ vinā satyaṁ śuddhaṁ jīvātmānaṁ
kiṁ jānanti \| naiva jānantīty arthaḥ \|\|28 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tarhi me paramātmatā
jagati viluptā tatrāha---antar iti \| he **ananta** vibho !
**antar-bhave** śarīra-madhye hṛdi **santo** vaiṣṇavās **tu**
**bhavantaṁ** tvām **eva** nanda-sutaṁ **mṛgayanti** paramātmatvana
dhyāyantīty arthaḥ \| **atataḥ** paramātmatvād bhinnam
anya-sādṛśya-pratītaṁ māyā-śabalatvaṁ pādādi-gatair aṅkaiḥ
pūtanādi-mokṣa-dānaiś ca viśeṣais **tyajantaḥ** pariharantaḥ
mārgaṇe'tattyajanam āvaśyakam \| iti dṛṣṭāntenāha---anti
samīpe'sanna-vidyamānam apy **ahim antareṇa** tan-niṣedhaṁ vinā
**santaṁ** vidyamānam **api taṁ guṇaṁ santaḥ** paṇḍitāḥ **kim yanti**
jānanti nety arthaḥ yathā rajjāv uragasyābhāve'pi tad-buddhi-vigamaṁ
vinā tasyāḥ svarūpaṁ na sphured evaṁ nanda-sute tvayānyasya pratītatac
chabalatva-buddhi-vigamaṁ vinā paramātmatvaṁ na sphuret atas tadvad
atattya-janam āvaśyakam ity arthaḥ \| yathā ca bhrāntaiḥ pratītaṁ
tac-chabalatvaṁ nirdhūya tavaiva paramātmatā pracāryanty ataḥ
pragalbhanta iti \|\|28\|\|

**\...**

**\|\| 10.14.29 \|\|**

**athāpi te deva padāmbuja-dvaya-**

**prasāda-leśānugṛhīta eva hi \|\
jānāti tattvaṁ bhagavan mahimno**

**na cānya eko'pi ciraṁ vicinvan \|\|**

**śrīdhara-svāmī (bhāvārtha-dīpikā) :** nanv evaṁ jñānaika-sādhye mokṣe
kim iti bhaktir udbodhitāta āha---athāpīti \| yady api hasta-prāpyam iva
jñānam uktaṁ tathāpi he **deva**, tava **pādāmbuja-dvaya-**madhye
eka-deśasyāpi yaḥ **prasāda-leśo**'pi ten**ānugṛhīta eva** bhagavatas
tava **mahimnas tattvaṁ** jānāti \| he **bhagavan**, **te** **mahimnas**
tattvam iti vā \| **eko'pi**, kaścid api, **ciram** api, **vicinvann**
api, atad aṁśāpavādena vicārayann apīty arthaḥ \|\|29\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** punar āśaṅkate---*nanv*
iti \| evam uktarītyā \| *jñānaika-sādhye* kevala-jñāna-nirvatye \|
śreyaḥ-śrutim \[bhā.pu. 10.14.4\] iti, bhaktyāham ekayā labhyaḥ
\[bhā.pu. 11.14.21\] ity-ādi-vyākyaiḥ udghoṣitā viśeṣeṇa kathitā \| yato
bhaktir eva jñāna-janikāto hetoḥ \| samāse punar uktim
āśaṅkyāvagraheṇāha---he iti \| ihāpi-śabdo'syaiva bhāryeti
vakṣyamāṇaivakāra-sambandhavac caturbhiḥ sambadhyate sūtra-maṇinyāyeneti
\| *ity artha* iti \| *atad* aṁśāpavādasyaiva vicārapadārthatvād iti
bhāvaḥ \| he **deve**ti \| sarva-prakāśaka sarvatra prakāśamāneti \| yad
vā, dīvyati sadā vṛndāvane krīḍatīti \| he **bhagavann** iti he
nija-kāruṇyādi-guṇa-pragaṭana-parety arthaḥ \| kiṁ ca, tasya jīvasya
brahma-sukhānubhavastu kevalena tvad bhaktileśe nāpi bhavati nānyathety
āha---tathāpīti \| yady api māyāmāyika-samastāṁśa-vicyutaḥ syāt tathā sa
jīvātmā *tad api* *tava* **padābja-prasāda-leśenānugṛhīta eva**
*bhagavatas* tava yo mahimā mahima-śabda-vācya brahma, tasya **tattvaṁ**
**jānāti** \| tad *uktaṁ* tvayaiva matsya-rūpeṇa---madhīyaṁ mahimāṇaṁ ca
paraṁ brahmeti-śabditam \| vetsyasy anugṛhītagme \[bhā.pu. 8.24.38\]
ity-ādi \| vyākhyātaṁ ca taiḥ \| tathā ca śrī-gitāsu, jñānaṁ ca mayi
sanyaset iti \| jñānam api tvaktvā tata urvaritāṁ bhaktim eva kevalāṁ
bahulāṁ bahu mānayaṁs tām evābhyaset \| yo jñānī, tam eva
prasāda-leśa-rūpo bhakti-yogo'nugṛhnatīty arthaḥ \| yastu phala-prāptā
satyāṁ na sādhanopayoga iti matvā jñānaṁ bhaktiṁ ca tyaktvā
kevala-brahmānubhava evodyataḥ sa eko'pi mukhyo'pi jñāni-sahasra-gurur
bhavan na pīty arthaḥ \| ciraṁ *vicinvan*
bahu-śāstrābhyāsa-yogābhyāsābhyāṁ vicārayann api \|\|29\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) : [XXX]{.mark}**

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā)** athāpīty-ādi \| atha
jñānādy anantaraṃ **hi** **deva** ! te tava **padāmbuja-dvayasya**
**prasāda-leśenāpy anugṛhīta eva** hi eva hīti nirdhāraṇātiśaye, jānāty
eva hi nirdhāraṇa-śabdāv uttaratrānuvartanīyau \| he **bhagavan** ! na
**cānya eko\'pi** mukhyo\'pi **ciram** eva hi **vicinvann** eva hi \|
etena jñāna-mārgar anūdya bhaktir eva parama-puruṣārtha iti siddhāntitam
\|\|29\|\|

kiṁ ca, pūrvoktaṁ jñāne prayāsam udapasya namantaḥ \[bhā.pu. 10.14.3\]
ity-ādinā, śreyaḥ-sṛtiṁ bhaktiṁ \[bhā.pu. 10.14.4\] ity-ādinā
cānvaya-vyatirekābhyāṁ jñānād bhakteḥ prādhānyaṁ yat sūcitaṁ, tasyaiva
vivaraṇaṁ kurvan pañcabhiḥ ślokair jñānasya niḥśreyasa-karatvaṁ
prayāsa-bahulatvaṁ bhaktes tv ayatna-sādhyatvam iti krameṇa
darśayati---tathā hi evaṁ-vidhaṁ tvām evaṁ-vidhaṁ dṛśyamānaṁ
sukha-dhyeyaṁ sukhopāsyaṁ parama-premāspadaṁ sarvendriya-rasāyanaṁ ye
ātmatayaiva vicakṣate, te bhavāmbudhiṁ tarantīva, na tu samyak taranti
\|

nanu, ātmānam ātmatayā yadi na jānīyāt, tadā kṛtathā saṁsārābhāvaḥ ?
tatrāha---ātmānam evātmatayety-ādi \| ayam arthaḥ---ātmatayā ajñānena
prapañcaḥ, jñānena tan-nāśaḥ, etāvatā kiṁ mithyā-bhūtasya prapañcasya
sthityā vā \| nāśena vā kim-arthaḥ, yathā rajjvāṁ sarpa-bhāvābhāvau dvāv
eva mṛṣeti darśayati \| tad-bhāve bandhaḥ, tad-abhāve mokṣa evety eva
mahat phalam iti cet, bandha-mokṣāv api mṛṣā iti
darśayati---ajñāna-saṁjñāv iti \|

athājñānināṁ panthāḥ, ajñāninas tu tvāṁ na jānanty eva ? tatrāha---tvām
ātmānam ity-ādi \| tvāṁ śrī-kṛṣṇam ātmānaṁ parama-preyāṁsaṁ paraṁ matvā
bhinnaṁ jñātvā ātmā bahir mṛgyaḥ \| bahir eva dṛśyate \| dehādiṣv
ātma-bhāvaṁ kurvanti, aho ajñānām ajñatā ! ayam ajñānāṁ panthāḥ \|
santas tu sārāsāra-vivekinaḥ \| te tu ubhayaṁ vicārayantaḥ atat, avastu
tyajanto bhavanttaṁ vicārayanty eva, na tu labhanta ity
āha---antar-bhave ity-ādi \| mṛgayanti, na tu labhante \| tarhi ke
labhante ? ity āha---athāpīty ādi \|

atha jñānādy-anantaraṁ hi, deva te tava padāmbuja-dvayasya
prasāda-leśenāpy anugṛhīta eva hi, eva hīti nirdhāraṇātiśaye \| jānāty
eva hi nirdhāraṇa-śabdāv uttaratrānuvartanīyau \| he bhagavan ! na cānya
eko'pi mukhyo'pi ciram eva hi vicinvann eva hi \| etena jñāna-mārgam
anūdya bhaktir parama-puruṣārtha iti siddhāntitam \|\|29\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** yady api evaṁ tvan
māhātmyaṁ prasphuṭam eva[^23], tathāpi tvat prāsādenaivānubhūtaṁ sat
tathety āha---athāpīti \| **deva** ! he sarva-prakāśaka ! sarvatra
prakāśamāneti vā \| yad vā, dīvyati śrī-vṛndāvane sadā kṛīḍatīti devas
tasya sambodhanam \| yad vā, deveti tathaiva **padāmbuja**-viśeṣaṇam \|
**prasādaḥ** prasannatā kṛpā vā, tasya **leśeṇānugṛhīta** iti \| yad vā,
prasādas tat sambandhi-tulasyādi-mahā-prāsādaḥ \| **hi** niścitam \|
**bhagavan** ! he nija-kāruṇyādi-guṇa-prakaṭana-parety arthaḥ---ayaṁ
prasāde hetur ūhyo\'nyaḥ prasāda-hīnaḥ \| yad vā, pūrvaṁ bhkteḥ
prakṛtatvāt tad antarāpatita-vitarka-kula-parihāre saty api
nirantara-śloke bhakter eva prārthanād-bhakti-lakṣaṇasya **mahimna** iti
jñeyam \| tattvam---kīdṛk, kiyān veti \| eva ekākī niḥsaṅgaḥ sann apīty
arthaḥ, śreṣṭho rudrādir apīti vā, **vicinvan** śāstrābhyāsena vicārayan
yogyābhyāsena ca mṛgayann apīty arthaḥ \| yady api sampūrṇa-prasādenaiva
tat tattva-jñānaṁ syāt, tathāpi leśety uktis tasya daurlabhyādy
abhiprāyeṇa \|\|29\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** yadyapi evaṁ tvan-māhātmyaṁ
prasphuṭam eva, tathāpi tvat-prasādenaivānubhūtaṁ syāt \| tathety āha
athāpīti \| **deva** ! he sarva-prakāśaka ! sarvatra prakāśamāneti vā \|
yad vā, dīvyati śrī-vṛndāvane sadā krīḍatīti devas tasya sambodhanam \|
yad vā, deveti tathaiva **padāmbuja**-viśeṣaṇam \| **prasādaḥ**
prasannatā kṛpā vā \| tasya leśenānugṛhīta iti \| yad vā, prasādas
tat-sambandhi-tulasy-ādi-mahā-prasādaḥ \| **hi** niścitam \|
**bhagavan** ! he nija-kāruṇyādi-guṇa-prakaṭana-parety arthaḥ \| ayaṁ
prasāde hetur ūhyo'nyaḥ prasāda-hīnaḥ \| yad vā, pūrvaṁ bhakteḥ
prakṛtatvāt tad-antarāpatita-vitarka-kula-parihāre saty api
nirantara-śloke bhakter eva prārthanād bhakti-lakṣaṇasya **mahimna** iti
jñeyam \| tattvam---kīdṛk kiyān veti \| **eka** ekākī niḥsaṅgaḥ sann
apīty arthaḥ \| śreṣṭho rudrādir apīti vā \| **vicinvan** śāstrābhyāsena
vicārayan yogābhyāsena ca mṛgayann apīty arthaḥ \| yadyapi
sampūrṇa-prasādenaiva tat-tattva-jñānaṁ syāt \| tathāpi leśety-uktis
tasya daurlabhyādy-abhiprāyeṇa \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tathāpi tad vivekasya
tvat-paryanta-gamanaṁ tvat-prasādenaiva syād ity āha---athāpiti \|
bhaktyā **padāmbuja**-śabda-prayogaḥ leśety uktis tasya vardhiṣṇoḥ
krameṇa pūrṇa-prāptay abhiprāyeṇa **mahimnaḥ**
aiśvarya-mādhuryādi-rūpa-māhātmyasya mama tu tādṛśa-**prasāda**sya
phalaṁ yaj jñānaṁ tasyāpi yat phalam upāsanam tasyāpi yat phalaṁ
sākṣātkāraḥ sa eva sahasā saṁvṛttas tasmād etad eva prārthaya iti
\|\|29\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evaṁ vijñayoḥ panthānaṁ
darśayitvā vijñasya cānveṣaṇa-mātram \| na tu svarūpato jñānam iti yad
uktam \| tat tu vyatireka-mukhena punar niścāyayati---athpīty-ādi \|
ajña-vijñayor vartma-darśanānantaraṁ yad ucyate \| tad avadhīyatām ity
ānantaryārtha-vacano**'tha**-śabdaḥ \| tat-svarūpa-jñāna-yogyatā tvāṁ
**vicinvato'pi** nāstīti svarūpajñātur asambhāvanāyāṁ svarūpajñātā ko'py
astīti, punaḥ sambhāvanāyām api-śabdaḥ \| he **deva** !
sarva-jigīṣā-śālin ! **te** tava **padāmbuja-dvaya-prasāda-leśānugṛhīta
eva hi** prasādasya leśenāpi, kim uta samyak-prasādena \| eva hīti
nirdhāraṇādhikyam \| bhagavat-tattva-jñānaṁ na laukika-pramāṇa-gamyam \|
tathā hi na tāvat pratyakṣasya sākṣātkāri, pramākaraṇatvāt \| nāpy
anumāna-gamyam \| tasya ca pratyakṣopajīvitvāt \| nāpy upamāna-gamyam,
sādṛśyābhāvāt \| nāpi śabda-gamyam, tasya śakti-lakṣaṇābhyām aviṣayatvāt
\| tenālaukikaṁ kim api pramānāntaram anveṣaṇīyam \| tac ca
bhagavat-prasāda-janyānubhavaḥ \| tathā coktaṁ svayam eva---

> yāvān ahaṁ yathābhāvo yad rūpa-guṇa-karmakaḥ \|
>
> tathaiva tattva-vijñānam astu te mad-anugrahāt \|\|\[bhā.pu. 2.9.31\]
> iti \|

tena samya evoktam---na cānya eko'pi ciraṁ vicinvann api \| anyas
tvat-prasādābhājanam \| ekaḥ pradhānatamo'pi sarva-śāstra-tattvajño'pīty
arthaḥ \|\|29\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, tasya jīvātmano
brahma-sukhānubhavantu kevalena tvad-bhakti-leśenāpi bhavati nānyathety
āha---athāpīti \| yadyapi māyā-māyika-samastāṁśa-vicyutaḥ syāt tathā sa
jīvātmā \| tad api tava **padābja-prasāda-leśānugṛhīta eva** bhagavatas
tava yo mahimā mahima-śabda-vācyaṁ brahma tasya **tattvaṁ jānāti** \|
yad uktaṁ tvayaiva matsya-rūpeṇa---

madīyaṁ mahimānaṁ ca paraṁ brahmeti śabditam \|

vetsyasy anugṛhītaṁ me sampraśnair vivṛtaṁ hṛdi \|\|\[bhā.pu. 8.24.38\]
iti \|

vyākhyā ca tatratyā śrī-svāmi-pādānāṁ---me mayā anugṛhītaṁ tubhyaṁ
prasādīkṛtaṁ para-brahma vetsyasyīti, atra prasāda-leśo
guṇī-bhūta-bhakti-yogo jñānināṁ pūrva-siddho vartata eva \| tenānugṛhīta
ity avidyāyām uparatāyāṁ vidyāyāś cāparam ārambhe jñānaṁ ca mayi
saṁnyaset \[bhā.pu. 11.19.1\] iti bhagavad-ukter jñānam api tyaktvā tata
ūrvaritāṁ bhaktim eva kevalāṁ bahu mānayaṁs tām evābhyaset yo jñānī tam
eva prasāda-leśa-rūpo bhakti-yoge'nugṛhṇātīty arthaḥ\| yas tu
phala-prāptau satyāṁ na sādhanopayoga iti matvā jñānaṁ bhaktiṁ ca
tyaktvā kevala brahmānubhava evodyataḥ syāt sa eko'pi mukhyo'pi
jñāni-sahasra-gurūbhavann apīty arthaḥ \| ciraṁ vicinvan
bahu-śāstrābhyāsa-yogābhyāsābhyāṁ vicārayann api \|\|29\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, gurūpalabdhayā
antaryāmy upaniṣadā me paramātmatāṁ viditvā saṁsāraṁ tariṣyanti, kiṁ
vibudhya bhaktyaiveti \[bhā.pu. 10.14.5\] mat-kathā-śravaṇādi
bhaktyāgraheṇeti cet tatrāha---atheti \| yady api sā upaniṣal labdhā
tathāpi kathā-śravaṇādi-hetukena **te padāmbuja-dvaya**sya
**prasāda-leśenāpy anugṛhīta eva** san jano **mahimnas ttvaṁ** svarūpaṁ
**jānāti**, na cānyas tad-dhetuka-tat-prasāda-leśa-śūnya **eko'pi**ti
pāṇḍityena mukhyas tām upaniṣadaṁ **ciraṁ vicinvan** vicārayann api
tathā ca bhaktyaiva nistāro jñānan tu viṣa-tantu-nyāyena tad etad
evotpadyeteti kiṁ tad āgraheṇeti \|\|29\|

**\...**

**\|\| 10.14.30 \|\|**

**tad astu me nātha sa bhūri-bhāgo**

**bhave'tra vānyatra tu vā tiraścām \|**

**yenāham eko'pi bhavaj-janānāṁ**

**bhūtvā niṣeve tava pāda-pallavam \|\|**

**śrīdhara-svāmī (bhāvārtha-dīpikā) : tat** tasmāt **bhūri-bhāgo**
mahad-bhāgyam \| **atra bhave** brahma-janmani **tiraścām** api madhye
yaj janma, tasmin vā yena bhāgyena **bhavadīyānāṁ janānām eko'pi** yaḥ
kaścid api **bhūtvā niṣeve**'ty arthaṁ seveyeti \|\|30\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yato bhavat pada-sevaiva
mukti-hetus *tasmād* iti \| bho brahman
sādhya-sādhana-tattvajña-śiromaṇestutyaiva vyañjita-lakṣaṇayor
bhakti-jñānayor *madhye* tava kutra spṛhāta āha---tad astv iti \| he
**nāthe**ti sambandhanenaiva vyañjitāyāṁ satyām api dāsyaspṛhāyāṁ bho
brahman utkarṣa-nikarṣau samyag vicāryaiva sarvotkṛṣṭaṁ vastu spaṣthaṁ
prārthayasveti cet **sa** eva **me bhūri-bhāgo** *mahad* eva *bhāgyaṁ*
manasā nirdhāritam eva vartate iti bhāvaḥ \| *yena* bhūri-bhāgenātra
**bhave** *brahma-janmani* vā **tiraścām** api madhye yaj janma tasmin
veti \| brahma-janmārabhya tiryag yoni-paryantaṁ yāvanti janmāti
sambhavanti teṣv api kvāpi janmanīti bhāgaḥ \| gajo gṛdhro vaṇik-pathaḥ
\[bhā.pu. 11.2.6\] iti vacanāt tiryag yonāv api bhakti-śravaṇāt \|
tiraścām apīti bahu-vacanenāpi-śabdena ca mokṣāya jalāñjaliṁ dattva
svasya tv atrārthe sahasra-janma-prārthanāpi vyañjitā \| bhavadīyānāṁ
janānāṁ madhye eko yaḥ *kaścid api* nitarāṁ sādhakatva-siddhatva-daśayoḥ
seveta \| tad evam naumīḍya te \[bhā.pu. 10.14.1\] ity ekena mādhuryam
asyāpi deva \[bhā.pu. 10.14.21\] ity-ādibhiḥ tad astu me nātha \[bhā.pu.
10.14.30\] ity antaiḥ padyair aiśvaryaṁ vivṛtavatā brahmaṇā tan madhya
eva jñāne prayāsam \[bhā.pu. 10.14.3\] iti tat-te'nukampām ity ābhyāṁ
kevalāyā bhakter utkarṣaḥ \| tvām ātmānaṁ paraṁ matvā \[bhā.pu.
10.14.27\] ity ajānatāṁ tvat padavīm \[bhā.pu. 10.14.19\] ity ābhyāṁ
kevala-jñānasyāpekṣepaḥ \| śreyaḥ-srutim \[bhā.pu. 10.14.4\] iti pureha
bhūman \[bhā.pu. 10.14.5\] ity ābhyāṁ kevalayor jñāna-bhaktyor
vaiphalya-sāphalye \| antarbhave'nanta \[bhā.pu. 10.14.28\] ity athāpi
te deva \[bhā.pu. 10.14.29\] ity ābhyāṁ bhakti-miśraṁ jñānam \|
evam-bidhaṁ tvām ity anena śānta-bhaktiḥ \| tad astu me \[bhā.pu.
10.14.30\] ity anena dāsya-bhaktiś cābhyadhāyi \| ataḥ para
mādhurya-sindhāv eva nipatiṣyatā brahmāṇā ahotidhanyāḥ ity-ādibhī
rāgātmaka-vātsalyādir atimanta eva stoṣyanta iti stuty
artha-tātparya-niṣkarṣaḥ \| atra toṣiṇī-mama tu tādṛśa-prasādasya phalaṁ
yaj jñānaṁ tathāpi yat-phalam upāsanaṁ tasyāpi yat-phalaṁ sākṣātkāraḥ sa
eva sahasā sambṛttas tasmād etad eva prārthayate iti \| naumi \[bhā.pu.
10.14.1\] ity-ādi-pratijñām eva saṅgamayan sarvaṁ prakaraṇaṁ tādṛśe
śrī-kṛṣṇa eva paryavasāyayann āha---yāvat samāpti \|

tat tasmān nātha he sarva-kāma-paripūraka \| pārameṣṭhya-pada-prāpakaṁ
yan me bhāgyaṁ tan mahan na bhavati kintu sa eva bhūri-bhāgaḥ yad bhavaj
janānāṁ madhye eko'pīti sevāyāḥ samyak tv āpekṣayā, ata eva ni-śśabdaḥ,
tatra ca ta brahma-janmani, **anyatra**
tat-pratiyogi-hariṇādi-tiryag-yonau vā mama grahaḥ, kiṁ tu tvad-bhattāv
eveti-vā-śabdābhyāṁ sucyate \| hariṇādi-yonau sevā ca snehena
raja-ādi-mārjanāyāvahelanādi-rūpā gamyā, sā ca tad vidhānād dṛṣṭaiva
kila prārthye \| padya-dvayam idam itthaṁ vā saṅgamanīyam---yady api
evaṁ tava mahimāthāpi tvat padāmbuja-dvayasya yaḥ prasādo'nugrahas tasya
leśo'pi yatra, kimuta pūrṇaḥ, sa tenānugṛhīta eva bhavaj janānām
anugata-rūpa eko'pi kaścanāpi bhūtveti ca \|\|30\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** **tad** iti \| **tat** tasmāt,
yasmād bhaktyā sulabhatvaṁ \| **bhūri-bhāgo** bahu-bhāgyaḥ \| **bhavo**
janma\| **atra** gokule **yena** bhavena **tiraścāṁ** tiryag-jātīyānāṁ
\| **bhavaj-janānāṁ** madhye aham apy **eko** **bhūtvā** **tava
pāda-pallavaṁ niṣeve** \|\|30\|\| \[mu.pha. 18.10\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** bho brahman ! kiṁ
te'bhilaṣitaṁ ? jñānaṁ bhaktir vā ? tatrāha---tad astv ity-ādi \|
**eko'pi** brahmāpi bhūtvā \| yad vā, **bhavaj-janānāṁ** madhye eko'pi
yaḥ ko'pi **bhūtvā** **tava** eko'pi mukhyo'pi bhavaj-janānāṁ
**pāda-pallavam** iti vā \|\|30\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tvat prasādas tu tvad
dāsye saty eva sidhyatīti dāsyaṁ prārthayate---tad iti \| **nātha** ! he
sarva-kāma-paripūraka ! pārameṣṭhya-pada-prāpakaṁ yan mama bhāgyam, tan
mahad bhāgyaṁ na bhavati, kintu sa eva **bhūri-bhāgo** mahad
bhāgyam[^24]---tvaj jyeṣṭha-putrasya mama sa eva śreṣṭho bhāga iti
śeṣārthaḥ \| **bhavaj janānām** **eko\'pī**ti sevāyā samyak tv-ādy
apekṣayā, ata eva ni-śabdas tatra cātra brahma-janmany anyatrānyasmin
brahma-janmani vā \|

yad vā, **anyatra** tat prati-yogi-kīṭādi-tiryag yonau vā na mamāgrahaḥ,
kintu tvad bhaktāv eveti, atrānyatra-śabdābhyāṁ[^25] sūcyate \| anyat
tair vyākhyātam \| yad vā, tvat prasādas **tu** tāvakānāṁ niṣevayaiva
sidhyed iti yācate---tad iti \| eka iti pūrvavat, tava bhavato ye janāḥ
sadyo bhaktau pravṛttā nūtana-bhaktā ity arthaḥ, teṣām api
**pāda-pallavam** \|\|30\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** mama tu tādṛśa-prasādasya
phalaṁ yaj jñānantasyāpi yat-phalam upāsanaṁ tasyāpi phalaṁ yat
sākṣātkāraḥ sa eva sahasā saṁvṛttas tasmād etad eva prārthaya iti
naumīty-ādi pratijñām eva saṅgamayan sarva prakaraṇaṁ tādṛśe śrī-kṛṣṇa
eva paryavasāyayann āha---yāvat samāpti, **tat** tasmāt **nātha** ! he
sar va-kāma-paripūraka ! pārameṣṭhaya-pada-prāpakaṁ yan mama bhāgyaṁ tan
mahanna bhavati, kiṁ **tu** sa **eva bhūri-bhāgaḥ** mahad-bhāgyaṁ yat
**bhavaj janānām eko\'pīti** sevāyāḥ samyaktvādy apekṣayā ata eva
niśabdaḥ tatra ca tatra brahma-janmani **anyatra**
tat-pratiyogi-hariṇādi-tiryag-yonau vā na mamāgrahaḥ \| kiṁ tu
tvad-bhaktāv eveti vā śabdābhyāṁ sūcyate \| hariṇādi-yonī sevā ca
snehena raja-ādi-mārjanā yāva-helanādi-rūpā gamyā sā ca tad-vidhānāṁ
dṛṣṭava kila prārthyate padya-dvayam idam itthaṁ vā saṅgamanīya yadyapy
evaṁ tava mahimā tathāpi **tvat-padāmbuja-dvayasya** yā
prasādo\'nugrahaḥ tasya leśo\'pi yatra kimuta pūrṇaḥ saḥ tenānugṛhīta
eveti **bhavaj-janānām** anugata-rūpaḥ eko\'pi kaścana api bhūtveti ca
\|\| 30\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** naumīty-ādi-pratijñām eva
saṅgamayan sarva-prakaraṇaṁ śrī-kṛṣṇa eva paryavasāyayitum āha---tad
astv ity-ādinā \| yāvat samāpti, **anyatra** hariṇādi-yonau vā sevā
cātra snehena raja ādi-mārjanā yāva-helanādi-rūpā sā ca tad vidhānāṁ
diṣṭyaiva kila tat prārthyate \|\|30\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** tasmād avagatam \| he nātha
! bhavad-anugṛhītā eva bhava-tattva-vidaḥ \| tato
bhavad-anugṛhītī-bhavituṁ kva me tādṛśī yogyatā ? bhavaj-janānāṁ madhye
yaḥ kaścid api bhūtvā bhajanaṁ karomīty āha---tad astu me nāthety ādi \|
**tat** tasmāt he **nātha**, **sa bhūri-bhāgo** mahad-bhāgyaṁ **me'stu**
\| ko'sau ? tatrāha---**yena** bhūriṇā bhāgena **bhavaj-janānāṁ** madhye
**eko'pi** **bhūtvā** **tava pāda-pallavaṁ niṣeve** \| athavā, tava
vibhūti-madhye eko'pi mukhyatamo'pi bhūtvā bhavaj-janānāṁ pāda-pallavaṁ
niṣeve \| nitarāṁ seve \|\|30\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bho brahman !
sādhya-sādhana-tattva-śiromaṇe ! stutyaiva vyañjita-lakṣaṇayor
bhakti-jñānayor madhye tava kutra spṛhety ata āha---tad astv iti \| he
**nāthe**ti sambodhanenaiva vyañjitāyāṁ satyām api dāsya-spṛhāyāṁ bho
brahman ! utkarṣa-nikarṣau samyaktayā vicāryaiva sarvotkṛṣṭaṁ vastu
spaṣṭaṁ prārthayasveti cet, **sa eva me bhūri bhāgo** mahad eva bhāgyaṁ
manasā nirdhāritam eva vartata iti bhāvaḥ \| **yena** bhūri-bhāgyena
**atra bhave** **brahma-janmani vā tiraścām** api madhye yaj janma
tasmin veti brahma-janmārabhya tiryag-yoni-paryantaṁ yāvanti janmāni
sambhavanti teṣv api kvāpi janmanīti bhāvaḥ \| gajo gṛdhro vaṇik-patha
\[bhā.pu. 11.2.6\] iti vacanāt tiryag-yonāv api bhakti-śravaṇāt \|
**tiraścām apī**ti bahu-vacanenāpi-śabdena ca mokṣāya jalāñjaliṁ dattvā
svasya tu atrārthe sahasra-janma-prārthanāpi vyañjitā \| bhavadīyānāṁ
janānāṁ madhye **eko** yaḥ kaścid api nitarāṁ sādhakatva-siddhatvayor
daśayoḥ seve \|

tad evaṁ naumīḍya te \[bhā.pu. 10.14.1\] ity ekena mādhuryaṁ, asyāpi
deva \[bhā.pu. 10.14.2\] ity-ādibhiḥ, tad astu me nātha \[bhā.pu.
10.14.30\] ity antaiḥ padyair aiśvaryaṁ vivṛtavatā brahmaṇā tan-madhya
eva jñāne prayāsaṁ \[bhā.pu. 10.14.3\] iti, tat te'nukampāṁ \[bhā.pu.
10.14.8\] ity ābhyāṁ kevalāyā bhakter utkarṣaḥ \| tvām ātmānaṁ paraṁ
matvā \[bhā.pu. 10.14.27\] iti, ajānatāṁ tvat-padavīṁ \[bhā.pu.
10.14.19\] ity ābhyāṁ kevala-jñānasyākṣepaḥ, śreyaḥ-sṛtiṁ \[bhā.pu.
10.14.4\] iti, pureha bhūman \[bhā.pu. 10.14.5\] ity ābhyāṁ kevalayor
jñāna-bhaktyoḥ krameṇa vaiphalya-sāphalye, antar-bhave ananta \[bhā.pu.
10.14.28\] iti, athāpi te deva \[bhā.pu. 10.14.29\] ity ābhyāṁ
bhakti-miśraṁ jñānam, evaṁ-vidhaṁ tvāṁ sakalātmanāṁ \[bhā.pu. 10.14.24\]
ity anena śānta-bhaktiḥ \| tad astu me \[bhā.pu. 10.14.30\] ity anena
dāsya-bhaktiś cābhyadhāyi \| ataḥ paraṁ tu mādhurya-siddhāv eva
nipatiṣyatā brahmaṇā aho'tidhanyā \[bhā.pu. 10.14.31\] ity-ādibhī
rāgātmaka vātsalyādi-ratimanta eva stoṣyante iti
stuty-artha-tātparya-niṣkarṣaḥ \|\|30\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** evaṁ virañcir
mādhuryaiśvarya-guṇikāṁ stutiṁ harer vidhāya tasmin bhaktim eva
mukhyāpāyam abhidhāya tām eva prārthayate---tad iti \| he **nātha**
gopālasvāmin \| **sa bhūri-bhāgo me astu** **yenāham atra bhave**
brahma-janmani gajo gṛdhro vaṇik-patha \[bhā.pu. 11.2.6\] iti
tiryak-yonāv api bhakti-smaraṇāt **tiraścām api** madhyo yo bhavas
tasmin vaitad-bhavād anātra **bhavaj-janānām eko bhūtvā tava
pādapallavaṁ niṣeve** nīcānusandhir bhakti-vardhana iti tiraścām ity
uktaṁ, kutrāpi janmāstu tava bhaktiś ca bhūyād ity evam uktaṁ
śrī-nāradaṁ prati jitanta-stotre---

> yatra kule vāso yeṣu keṣu bhavo'stu me \|
>
> tava dāsyaikabhāve syāt sadā sarvatra me ratiḥ \|\| iti \|\|30\|\|

**\...**

**\|\| 10.14.31 \|\|**

**aho'tidhanyā vraja-go-ramaṇyaḥ**

**stanyāmṛtaṁ pītam atīva te mudā \|**

**yāsāṁ vibho vatsatarātmajātmanā**

**yat tṛptaye'dyāpy atha nacālam adhvarāḥ \|\|**

**śrīdhara-svāmī (bhāvārtha-dīpikā) :** devādi-janmano'pi yatra kutracit
tvad-bhaktimaj-janmaiva śreṣṭham ity autsukyena saptabhiḥ ślokair
abhinandati, aho'tidhanyā ity-ādibhiḥ \| **vraja-go-ramaṇyaḥ**
vraja-sthā gāvo ramaṇyo gopyaś ca \| **te** tvayā
**vatsatarātmajātmanā** vatsānām ātmajānāṁ ca rūpeṇa \| yasya tava
**tṛptaye** sarve'pi yajñā **adyāpi** na śaktās tena tvayā pratikṣaṇaṁ
tṛpyatā **yāsāṁ** **stanyam** **amṛta**-rūpaṁ pītam iti \|\|31\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *yatra* kutra yasmin
kasmin yonau \| te *tvaye*ti \| tṛtīyaika-vacane'py ādeśa ārṣaḥ \| kiṁ
ca, *tvad* bhakteṣv atinikṛṣṭasya mamaitāvaty eva prārthanā samucitā,
tvat prasādāt sā saphalībhūyāt \| ye tu tvad bhakteṣv atiprakṛṣṭās teṣāṁ
tvayi śuddha-vātsalyādir atibhājāṁ padavīṁ prārthayitum
ayogyāsmadādibhir atidurlabhā kevalaṁ stūyata evety āha---ahoti-dhanyā
iti \|

nanu, bhaveyaṁ nāma sarva-pūrṇas *tvayā*pi sevitum anveṣaṇīyaḥ, kintu
bhavān parameṣṭhī majjanāś cātra gopā go-rakṣakā eva, tasmāt kathañcid
ādavāsaṅga eva tvaṁ prāptum arhiṣyasīty āśaṅkya eṣām eva mahimā sarvataḥ
para iti tad eka-deśodāharaṇena vyañjayati, *tena* ca svābhilāsāṁ
sūcayati---aho iti \| prathamata eva vismaya-vācaka-prayogo\'yam atīva
vismayena \| **atidhanyāḥ** kṛtārthatā-parama-kāṣṭhāṁ prāptāḥ \| kās tāḥ
? **vraja-goramaṇya** iti \| bahutvam anyatraiva kasyā api tathā bhāgyaṁ
durlabham iti bodhayati \| kathaṁ dhanyās tatrāha---he **vibho**
paripūrṇa \| **te** tvayāpi **yāsāṁ** **stanyāmṛtaṁ** **pītam** \|
vibhutvam evāha---atha kārtsnye, sarve'py **adhvarā** ity arthaḥ \| te
*yasya* tavādyāpi vedasyānāditvāt tad vihitānām adhvarāṇām apy
anādi-kālato'dya-paryantaṁ **tṛptaye** santoṣa-mātrāya nālam na
samarthāḥ, paripūrṇatvād eveti bhāvaḥ \| tathā-bhūtenāpi pītam,
anyāmṛtāśino'pi yajña-bhāga-mātropajīvinas tat tu \[tra\] tatra ca teṣu
ca na sādaraḥ \| **aho** kim idam amṛtam iti bhāvaḥ \| tatrāpi stanyam
ity anena tādṛśasyāpi tasya tac-charīrodbhava-rasa-viśeṣāsvādanam iti \|
tathā pītam ity artha-vaiśiṣṭyena svayaṁ sva-mukhena cūṣitam iti \|
tatra cātīvety anenātyantam iti, tatra ca mudety anena
paramāmoda-pūrvakam iti \|

tatrāpi vatsa-vatsapa-rūpeṇety anena parama-lobhena koṭidhā bhūtvety
evam uttarottara-camatkāra-vaiśiṣṭyaṁ bodhayati \| na kevalam asmin
vraje tāsām eva parama-viśiṣṭānāṁ *kadācit*kam evedṛśaṁ bhyāgyam, na ca
karmakānḍa-mātrānusāreṇa yat tṛptaye'dyāpy atha nālam adhvarāḥ iti yad
eva bhagavan māhātmyaṁ mad vidha-camatkārakaram, api tu tad vāsi-mātreṣv
eva ca nityam eva ca kim api tad virājate, brahma-kāṇḍānusāreṇa bhagavan
māhātmyam api na tāvan mātra tattāyogyam ity asti \|\|31\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** **aho** iti \| **ramaṇyo** gopyaḥ
\| **gavāṁ** vatsa-rūpeṇa ramaṇīnām ātma-rūpeṇa yasya tava **tṛptaye**
ambarā **adyāpi** \| **nālaṁ** samarthāḥ \|\|31\|\| \[mu.pha. 18.11\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** teṣām eva sādhuvādaṁ
karoti aho ity-ādi bahubhiḥ \|\|31\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.97\] atha
śrī-brahmāpi śrīmad-vṛndāvanam āgataḥ
śrī-bhagavato\'nugraha-viśeṣeṇābhivyakta-tat-parama-mahima-tattva-rasāvagāḍha-tad-rasa-kaṇṭakoddhāra-pūrvakaṁ
stuvan, tasya bhakti-bhakta-jana-māhātmya-bhara-varṇanam eva paramā
stutir ity abhipretya tathaiva tām upasaṁharan svayam api
yo\'nādy-avicāreṇa parama-mahā-bhāgyatayā bhaktiṁ prārthayamānas tadānīm
eva sañjāta-bhagavan-mahā-prasāda-bhareṇa tad eva
kānta-priyatama-vraja-janānāṁ māhātmya-viśeṣaṁ samyag abhijñāya
tat-sadṛśa-bhakti-mahā-prasāda-lābhāśayā tān abhinandati---aho\'tidhanyā
vraja \[bhā.pu. 10.14.31\] iti daśabhiḥ\|

tatrādau śrī-bhagavatā pīta-stanyānāṁ tan-mātṛ-rūpāṇāṁ gopīnāṁ gavāṁ ca
māhātmyam āha\| **aho** āścarye \| **ati**-śabdo\'tiśaye,
paramādbhuta-dhanyatā-yuktā ity arthaḥ \| **vrajasya** asya **gāvo**
dhenavaḥ **ramaṇyaś** ca stanya-dānena tvāṁ ramayanti tarpayantīti
nija-māhātmya-bhareṇa jagad eva ramayanti sukhayantīti tāḥ gopyaḥ \|
gobhyaḥ sakāśāt tāsāṁ dhanyatādhikyābhiprāyeṇa paścān nirdeśaḥ \|

kuto dhanyāḥ ? **te** iti tvayā \| **yasya** tava **tṛptaye**
jagat-tarpakā api sadā mādṛśair vitāyamānā aśvamedhādayaḥ sarve yajñāḥ
pūrvam adhunāpi na samarthāḥ babhūvuḥ \| tena tvayā **yāsāṁ**
**stanyam** ev**āmṛtaṁ** parama-madhuratva-paramānanda-svarūpatvādinā,
ata eva mudā harṣeṇa pratikṣaṇaṁ tṛpyatā tatrāpi vatsatarāṇām
**ātmajānāṁ** ca rūpeṇa **pītam** \| atīta-nirdeśas tu
brahma-hṛta-**vatsa**-vatsapānāṁ bhūta-prāyāgam anena tat-tan-mātṝṇāṁ
prāyaḥ payaḥ-pāna-nivṛtti-pratyāsatteḥ \| atīva atyantam ity asya
pūrvottareṇa ca padena sambandhaḥ \| tataś cātīva mudety anena
bhagavataḥ parama-bhakta-vātsalyaṁ atīva pītam ity anena ca tatra
tṛpti-rāhityaṁ sūcitam\|

he **vibho** ! sarva-vyāpaka ! anena vatsa-vatsapa-svarūpatvādāv apy
aparicchinnatvam uktam \| kiṁ vā, he parama-śakti-yukteti
para-brahmatayāparicchinnatve\'pi bhakta-modārthaṁ paricchinnavat
vatsapa-rūpa-vaicitrī-dhāraṇenāsambhāvya-kṛti-sāmarthyaṁ darśitam \|
yadyapi bhagavat-priyatama-pradhānānāṁ śrī-rādhādīnām eva māhātmyam ādau
varṇayitum upayuktaṁ syāt, tathāpi prema-rasa-viśeṣābhāvena tāsāṁ
māhātmya-viśeṣa-jñānānutpattes tādṛktvāprārthanāt na tad uktam ity ūhyam
\| ata eva śrī-bāla-gopālasyaiva sandarśanaṁ jātaṁ svayam api
stuty-ārambhe mṛdu-pade \[bhā.pu. 10.14.1\] iti bālyam evābhipretam \|
athavā vṛddhatara-sevako\'yaṁ putrābhimānī dhārṣṭya-parihārāya na tat
kim apy avarṇayad iti jñeyam \| ata eva prathamaṁ stanya-dāyinīnām eva
parama-dhanyatokter iti dik \|
bhakti-bharāvirbhāveṇākhila-bhakta-varga-guru-śrī-brahma-bhāvaṁ
prāpto\'sau tataḥ paraṁ daśa-ślokīm agāyat tathā hi \|\|97\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tatra ca
śrī-nanda-vraja-janaiḥ sadṛśīṁ bhaktiṁ teṣāṁ pāda-pallava-niśevāṁ
prārthaye ity āśayena, tathā madhureṇa samāpayet iti nyāyena, tathā
bhagavataḥ priya-janānāṁ māhātmya-varṇanam eva tasya paramāstutir ity
abhi-prāyeṇa ca tān abhinandati-aho\'tīti daśabhiḥ **aho** āścarye,
atheti māṅgalye \| **atidhanyāḥ** kṛtārthatā-param-kāṣṭhāṁ gatā ity
arthaḥ \| ramayanti stana-dānena tvāṁ tarpayantīti **ramaṇyaḥ** \| yasya
tava **tṛptaye** tuṣṭaye \| **vibho** he sarvathā-paripūrṇa ! tathāpi
**pītam**, tac cātīvāty antatam, tatra ca mudā, tatrāpi **vatsa**
vatsapa-rūpeṇa sākṣāt tvayā pītam ity atīta-nirdeśo bhagavatā tat tan
nija-rūpa-sambaraṇāt, adyāpīti pūrvato\'dya-paryantam ity arthaḥ \| yad
vā, samprati bālye prakaṭite\'pi \|\|31\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanu, bhaveyaṁ nāma
sarva-pūrṇas tvayāpi sevitum anveṣaṇīyaḥ, kintu bhavān parameṣṭhī maj
janāś cātra gopā go-rakṣakā eva, tasmāt kathañcid yādavāsaṅga eva tvaṁ
prāptum arhiṣyasīty āśaṅkya eṣām eva mahimā sarvataḥ para iti tad
eka-deśodāharaṇena vyañjayati, tena ca svābhilāsāṁ sūcayati---aho iti \|
prathamata eva vismaya-vācaka-prayogo\'yam atīva vismayena \|
**atidhanyāḥ** kṛtārthatā-parama-kāṣṭhāṁ prāptāḥ \| kās tāḥ ?
**vraja-goramaṇya** iti \| bahutvam anyatraiva kasyā api tathā bhāgyaṁ
durlabham iti bodhayati \| kathaṁ dhanyās tatrāha---he **vibho**
paripūrṇa \| **te** tvayāpi **yāsāṁ** **stanyāmṛtaṁ** **pītam** \|
vibhutvam evāha---atha kārtsnye, sarve'py **adhvarā** ity arthaḥ \| te
yasya tavādyāpi vedasyānāditvāt tad vihitānām adhvarāṇām apy
anādi-kālato'dya-paryantaṁ **tṛptaye** santoṣa-mātrāya nālam na
samarthāḥ, paripūrṇatvād eveti bhāvaḥ \| tathā-bhūtenāpi pītam,
anyāmṛtāśino'pi yajña-bhāga-mātropajīvinas tat tu \[tra\] tatra ca teṣu
ca na sādaraḥ \| **aho** kim idam amṛtam iti bhāvaḥ \| tatrāpi stanyam
ity anena tādṛśasyāpi tasya tac-charīrodbhava-rasa-viśeṣāsvādanam iti \|
tathā pītam ity artha-vaiśiṣṭyena svayaṁ sva-mukhena cūṣitam iti \|
tatra cātīvety anenātyantam iti, tatra ca mudety anena
paramāmoda-pūrvakam iti \|

tatrāpi vatsa-vatsapa-rūpeṇety anena parama-lobhena koṭidhā bhūtvety
evam uttarottara-camatkāra-vaiśiṣṭyaṁ bodhayati \|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** ke te bhavat-sāhitya-yogyā
maj-janāḥ ? ity āśaṅkya tān eva vyañjayitum āha---aho iti \| yad vā,
**aho** iti na kevalam atra tāsām evedṛ\[śyaṁ\] śaṁ bhāgya tac ca tad
vat kādācitkam eva na ca yat **tṛptaye** \| iti yad eva bhavan māhātmyam
api tu tad vāsi-mātreṣv eva nityam eva ca kim api tad virājate
\|\|31\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu tvaṁ brahmāṇḍādhikārī
jagat-kartā, kathaṁ maj janānāṁ madhye yaḥ kaścid api bhavitum
abhilaṣasi ? maivaṁ vādīḥ \| bhavaj-janānāṁ \| yathā saubhāgyaṁ tathā na
keṣām apīti saṁślādhya tān abhinandati-aho\'tidhanyā ity-ādi \| aho
**aho** āścaryam sandhir ārṣaḥ \| vraja-ramaṇyo **go-ramaṇyo** dhenavaś
cātidhanyāḥ \| kutaḥ ? **yāsām** ubhayīṣāṁ **vatsatarātmajātmaneti**
yathāyogaṁ yojanīyam \| go-ramaṇīnāṁ vatsatarātmanā vraja-ramaṇīnām
ātmajātmanā **te** tayā **stanyāmṛtaṁ** **pītam atīva** **mudā**
atyanta-harṣeṇa \| nanu mama yathā tathaiva harṣo bhavati,
stanyāmṛta-pānād yad bhaviṣyati tat kim ? navam, yat-**tṛptaye\'dyāpi**
**adhvarā nālaṁ** na samarthāḥ, tasmād āsāṁ bhāgyātiśayaṁ kiṁ krama iti
\|\| 31 \|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, tatra
tvad-bhakteṣv ati-nikṛṣṭasya---mamaitāvaty eva prārthanā samucitā tvat
prāsādāt phalavatī bhūyāt ye tu tvad bhakteṣv atiprakṛṣṭās teṣāṁ tvayi
śuddha-vātsalyādir atibhājāṁ padavīṁ prārthayitum ayogyā asmad ādibhir
atidurlabhā kevalaṁ stūyate evety āha---aho iti dvābhyām \| vrajasthā
**gāvo ramaṇyo** gopyaś ca atidhanyās tatrāpy **aho** ity
āścaryābhidhāyaka-padena vāṅ-manasāgocaraś camatkārātiśayo vyañjitaḥ tam
evāha---**te** tvayā sac-cid-ānanda-svarūpeṇāpi **yāsāṁ** **stanyaṁ**
dehaikāvaya-vastanodbhavam **amṛtaṁ pītaṁ** tatrāpi **mudā** tatrāpy
atīveti punaḥ punaḥ pāne\'pi mudaḥ pratikṣaṇa-vardhiṣṇutvam eva tatrāpi
gavāṁ **vatsatarātma**neti dohanādi-vyavadhānasyāsahyatvaṁ gopīnām
**ātmajātma**nety anyathā tat prāpty abhāvaḥ tatrāpi **vibho** ! ity
atilobhāt svasya bahu-svarūpīkaraṇeneti **tāsāṁ** madhye ekasyā api
eka-stanottho raso\'pi tvayā tyaktum aśakya ity ānanda-mātra-svarūpasya
tavāpy ānandakatvāt tāsāṁ vapuṣaḥ sac-cid-ānandatve ke nāma saṁśerate
iti bhāvaḥ \| yasya tava **tṛptaye** tṛpa prīṇane yaṁ tvaṁ prīṇayitum
ity arthaḥ **adyāpi** \| anādi-kālataḥ pravṛttā adya-paryantā api
sarve\'pi yajñā asmad ādikṛtā mantrā anuṣṭāna-pāvitryādy avikalā api
**nālaṁ** na samarthāḥ \|\|31\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tvat-parikarāṇāṁ padavī
tv asmākaṁ sudurlabhā kevalaṁ stūyata evety āha---aho iti dvābhyām \|
vrajasthā **gāvo ramaṇyaś** ca gopāḥ atidhanyās tatrāpy **aho** ity
anirvācyā tad dhanyatety arthaḥ \| tām evāha, he **vibho** ! **yāsāṁ**
**stanyāmṛtaṁ te** tvayā cid-ghanena pūrṇenāpy **atīva mudā pītaṁ
vatsatarātmajātmanā** vatsa-bāla-vapuṣety arthaḥ \| tathā ca taveva
**tāsām** api cid-ghanānāṁ **stanyaṁ** ca **rasa-rūpam** eva
gandhādivat-bhuktam iti na tv asārāṁśa-sambhāvaneti dhvanyate yasya tava
**tṛptaye adyāpy** anādi-kālataḥ pravṛttā idānīṁ paryantā **adhvarā**
yajñā asmād ādy anuṣṭhitāḥ sāṅgā api **nālaṁ** na samarthā bhavanti
\|\|31\|\|

**\...**

**\|\| 10.14.32 \|\|**

**aho bhāgyam aho bhāgyaṁ nanda-gopa-vrajaukasām \|**

**yan-mitraṁ paramānandaṁ pūrṇaṁ brahma sanātanam \|\|**

**śrīdhara-svāmī (bhāvārtha-dīpikā) : aho** iti **punar** uktyā
bhāgyasya sarvathāparicchinnatvam uktam \|\|32\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** aparicchinnatvam mahattvam
\| **paramānandam** ity-ādi-padair nanda-nandanasya sarvathā tāratamyaṁ,
vraja-vāsināṁ ca
pūrva-janmāpādita-sakala-jñāna-saḍhanī-bhūta-yajña-tapasāṁ
parama-sāphalyam anyāndadamagnau brahmābhinandatīti jñeyam \|\|32\|\|
atra viśvanāthaḥ

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** **aho** ity-ādi vīpsā ādarārthaḥ \|
**yat** yeṣāṁ \| **pūrṇaṁ** vyāpakam \|\|32\|\| \[mu.pha. 18.12\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** pūrṇaṁ brahma
vigrahatvāt **pūrṇaṁ brahma** śrī-kṛṣṇaḥ \| pūrṇaṁ brahma paraṁ
brahmety-ādi śrī-kṛṣṇa-param eva \| parama-premāspada-rūpatvād vā
pūrṇatvam \| paramo brhamānandād api parasyānando yasmāt tathā tat
\|\|32\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.98\] idānīṁ sarveṣām
eva parama-mahā-dhanyatām āha---aho bhāgyam \[bhā.pu. 10.14.32\] iti \|
vīpsā atyanta-harṣeṇa paramātiśayāpekṣayā vā \| **nandaś** ca **gopaś**
ca **vrajaukasaś** cānye sarve vraja-vāsinaḥ, teṣām yeṣāṁ **pūrṇatvaṁ
brahmatvaṁ sanātanaṁ mitraṁ** nityaṁ hita-kāri, na tu kadāpy upekṣakam
ity arthaḥ \| tac ca na kevalaṁ bhaya-trāṇa-karaṁ kintu sadā
parama-sukha-dāyi cety āha---**parama ānando** yasmāt tat \| yad vā,
ānandayatīty ānandaṁ paraṁ kevalaṁ mitram eva, na tu īśvarādi-rūpaṁ yena
prema-bhara-hrāsaḥ syād ity arthaḥ \| yad vā, **sanātanaṁ**
paramānanda-pūrṇaṁ brahmāpi tvaṁ ye nanda-gopa-vrajaukasa eva mitrāṇi
priyā yasya tathā-bhūtam asi \| brahma-viśeṣaṇatvān napuṁsakatvam \|
sanātanam ity asyātraiva vā sambandhaḥ \| **yan-mitraṁ** nityam evety
arthaḥ \|\|98\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** na kevalaṁ
stanya-dāyinyas tā eva dhanyāḥ \| kintu śrī-nandādayaḥ sarve\'pi
vraja-vāsino\'ti-dhanyā ity āha---aho iti vīpsā parama-harṣeṇa,
bhāgyātiśayābhiprāyeṇa vā \| nanda-gopasya vraja oko nivāso yeṣām \| yad
vā, **nandaś** ca **gopāś** cānye ca **vrajokasaḥ** paśu-pakṣyādayaḥ
sarve teṣām, kiṁ vaktavyaṁ nandasya **bhāgyam**, **aho** gopānām api
sarveṣāṁ parama-**bhāgyam** ity evam atra
kaimutika-nyāyo\'vatāryaḥ---yeṣāṁ **mitraṁ** bandhus tvam \| tatra ca
**parama ānando** yasmād iti kadācit śoka-duḥkhādikaṁ sukhālpatvaṁ ca
nirastam, **pūrṇam** iti praty upakārāpekṣakatvādikam, **brahma**
vyāpakam iti kutra-cid alabhyatvam, **sanātanaṁ** nityam iti kadācid apy
aprāpyatvam \| yad vā, pūrṇa brahma tvaṁ yeṣāṁ mitraṁ sanātanaṁ
nitya-mitratayaiva nityaṁ vartamānam ity arthaḥ \|

na kevalam āpattrāṇādikaram, prema-viśeṣa-hāny āpatteḥ \| yad vā, pūrṇaḥ
brahmāpi tvam eva nanda-gopa-vrajokasa eva mitrāṇi yasya, tathā-bhūtam
asi, napuṁsakatvaṁ brahma-viśeṣaṇatvāt, śrī-bhagavat priyatamānām api
śrī-rādhādīnāṁ māhāmtyam, tadānīṁ bālye tad rāsāpravṛtteḥ kiṁ vā,
putratvādinā lajjātaḥ parama-gopyatvād vā vyaktaṁ na varṇitam \|\|32\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kiṁ ca, na kevalam asmin
vraje tāsām eva parama-viśiṣṭānāṁ kādācitkam evedṛśaṁ bhāgyaṁ na ca
karma-kāṇḍa-mātrānusāreṇa yat tṛptaye'dyāpy atha nālam adhvarā \[bhā.pu.
10.14.30\] iti yad eva bhavan māhātmyaṁ mad vidha-camatkārakaram api tu
tad vāsimātreṣv eva nityam eva ca kim api tad virājate \|
brahma-kāṇḍānusāreṇa bhavan māhātmyam api na tāvan mātratā-yogyam ity
asty atiśayāntaram apīti smarann iva punar atīva sa-camatkāram āha---aho
iti \| aho āścarye bhāgyam anirvacanīyaḥ tat prasādaḥ vīpsā tad
atiśayitā-prāgalbhyena punaḥ punaś camatkārāveśāt \|

nanu, prathamataś camatkāra-mātraṁ vyañjayasi yeṣāṁ tat tān kathaya ?
tatrāha, śrī-man nanda-rāja-vraja-vāsi-mātrāṇāṁ paśu-pakṣi-paryantānāṁ
katham āścaryaṁ kathaṁ vā **bhāgyaṁ** tatrāha, **paramānandaṁ** yat tad
eva yeṣāṁ **mitraṁ** svābhāvika-bandhujanocita-prema-kartṛ
tādṛśa-prema-viṣayaś cety arthaḥ \| tathā ca vakṣyate śrī-gopaiḥ

> dustyajaś cānurāgo'smin sarveṣāṁ no vrajaukasām \|
>
> nanda ! te tanaye'smāsu tasyāpy autpattikaḥ katham \|\|\[bhā.pu.
> 10.26.13\]

ity ānandasya klībatvaṁ chāndasaṁ tena ca vijñānam ānandaṁ brahma
\[bṛ.ā.u. 3.9.28\] iti śruti-vācyaṁ tat sūcayati, yatra kvāpy ānanda eva
khalu sarve tādṛśa-prema-kartāro dṛśyante na tv ānanda kutrācit eṣu tv
ānando'pi tat kartā tatra ca śruti-mātra-vedyatvena paramaḥ
khaṇḍāmṛta-tāratamyavat svarūpata evālaukika-mādhuryaḥ ata āścaryaṁ
bhāgyaṁ ceti bhāvaḥ \| anyad api āścaryam ayam idam ity
āha---**sanātanāṁ** tat tādṛśam api nityaṁ kasyacit-kṣudrānando'pi na
nitio dṛśyate eṣāṁ tu tādṛśo'pīti punaḥ katham-bhūtam atha kasmād ucyate
brahma bṛṁhati bṛṁhayati ca \[a.śi.u. 3.5\] iti śruteḥ \|
bṛhatvād-bṛṁhaṇatvāc ca yad brahma paramaṁ viduḥ \[vi.pu. 1.12.57\] iti
viṣṇu-purāṇāc ca bṛhattamatvena brahma sañjñam apy athānandasya mīmāṁsā
bhavati ity ārabhya te ye śatam \[tai.u. 2.8.1\] iti vāraṁ manuṣyānandān
mat paryantānandaṁ daśadhā śata-śata-guṇādhikyena gaṇayitvā matto'pi
śata-guṇam ānandaṁ parabrahmaṇaḥ procyāpi sambhrameṇa

> yato vāco nivartante aprāpya manasā saha \|
>
> ānandaṁ brahmaṇo vidvān na bibheti kutaścana \|\|\[tai.u. 2.4.1\]

ity anenānantyaṁ smṛtvā vāṅ-manasātītena sarvato bṛhattamatvena
śrutibhir gītam apīty arthaḥ \| tata ānandasyaitādṛśatvam
etādṛśa-bṛṁhato'py anena mitratvaṁ kvacit dṛṣṭam iti bhāvaḥ \| na
caitāvad eva kiṁ tarhi pūrṇam apy amṛtaṁ saurabhyādibhir iva
svābhāvika-rūpa-guṇa-līlaiścarya-mādhurībhiḥ sarvabhir eva pūritaṁ sat
etad api kutrāpi na dṛṣṭaṁ śrutaṁ na ca tādṛśaṁ mitram ity arthaḥ,
atrāparokṣe'pi śrī-kṛṣṇe parokṣavan nirdeśaḥ kautuka-viśeṣāya \|

kiṁ ca, mitratvam atra vidheyaṁ paramānandam anūdyaṁ tataś
cānūdya-dharma-vidheya-vaiśiṣṭyāya prayujyanta iti mitratāyā api tat tad
bhāvo labhyate manoramaṁ suvarṇam idaṁ kuṇḍalaṁ jātam itivat yujyate ca
anūdyasya vidheya tādātmyāpannatvena vivakṣitatvāt tatra paramānandatva
pūrṇatvaṁ ca tasyāḥ siddham eva, tat prema-rūpatvāt sanātanatvam api
tasya sanātanatvāt nirupādhikatvenoktatvāt kāla-vaiśiṣṭyānirdeśena
kāla-sāmānya-lābhāt \| anyatra śrī-rukmiṇy-ādau dṛṣṭvāt eṣām api
tathaiva śruti-tantrādau dṛṣṭatvāc ca evaṁ pūrvavat śrī-kṛṣṇasya svayaṁ
bhagavat tvam api darśitaṁ tathā nijābhilāṣasya yuktatā ceti \|\|32\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ 138): bhāgyam** anirvacanīyā kāpi
śrī-kṛṣṇasya kṛpā \| tasya punar-ukty-ādareṇa sarvathaivāparicchedyatvam
uktam \| **pūrṇa-paramānanda-brahma**tvenaiva **sanātanatve** siddhe yat
punas tad-upādānaṁ tan-**mitra**-padasyaiva viśeṣaṇatvena labhyam \|
athavā vidheyasya viśeṣa-pratipatty-artham anūdyaṁ viśiṣyate \| yathā
\"manoramaṁ suvarṇam idaṁ kuṇḍalaṁ jātam\" iti kuṇḍalasyaiva
manoramatvaṁ sādhyam \| tasmād atrāpy anūdyasya śrī-kṛṣṇākhyasya
para-brahmaṇaḥ paramānanda-pūrṇatva-lakṣaṇaṁ viśeṣaṇa-dvayaṁ vidheyāyā
mitratāyā eva tat-tad-bhāvaṁ sādhayatīti tad-ekārtha-pravṛttaṁ
sanātanatvaṁ tasyās tad-bhāvaṁ sādhayet \|

kiṁ ca, atra mitram iti kāla-viśeṣa-yoga-nirdeśābhāvāt kāla-sāmānyam eva
bhajate \| tataś ca tasya mitratā-lakṣaṇasya vidheyasya
kāla-trayāvasthitatvam eva spaṣṭam \| kālāntarāsaṁjananaṁ tu kaṣṭam \|
atra cottarayor arthayoḥ śrī-kṛṣṇasya sanātanatve śabda-labdhe sati
tadīya-maitrīmatāṁ parikarāṇām api sanātanatvaṁ nāsambhavam api,
śrī-rukmiṇī-prabhṛtīnām tathā darśanāt \|\|32\|\| \[rasāmṛte
2.1.293-296-padyānāṁ durgama-saṅgaminy api dṛśyā \|\]

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** bhavan-māhātmyam api na
tādṛśatā-yogyam ity asty atiśayānantaram apīti smarann iva punar atīva
sa-camatkāram āha---aho iti \| **aho** āścarye \| **bhāgyam**
anirvacanīyas tat-prasādaḥ \| vīpsā tad-atiśayitā-prāgalbhyena punaḥ
punaś camatkārāveśāt \| keṣāṁ ?
tatrāha---**nanda-gopa-vrajauko**-mātrāṇāṁ paśu-pakṣi-paryantānām \| kiṁ
tat ? yeṣāṁ **paramānandaṁ mitraṁ**
svābhāvika-bandhu-janocita-prema-kartṛ \| klībatvaṁ chāndasam \| tena
ca---vijñānam ānandaṁ brahma \[bṛ.ā.u. 3.9.28\] iti śruti-vākyaṁ tat
sūcayati \| yatra kvāpy ānanda eva khalu sarve tādṛśa-prema-kartāro
dṛśyante, na tv ānandaḥ \| kutracid eṣu tv ānanda eva tat-kartā \| tatra
ca śruti-mātra-vedyatvena paramaḥ \| akhaṇḍāmṛta-tāratamyavat svarūpata
evālaukika-mādhuryāt, na caitāvad eva \| kiṁ tarhi ? pūrṇam apy amṛtam
\| saurabhyādibhir iva svarūpa-rūpa-guṇa-līlaiśvarya-mādhurībhiḥ
sarvābhir evāmaryādam eva tat \| etad api kutrāpi na dṛṣṭaṁ śrutaṁ ca \|
na ca tādṛśaṁ mitram ity arthaḥ \| punaḥ kathambhūtaṁ ? api **brahma**
ānandānantyena sarvato bṛhad api \| ānandasya tādṛśa-bṛhattvaṁ
tādṛśa-bṛhato'py anyena mitratvaṁ kva dṛṣṭam iti bhāvaḥ \| anyad api
āścaryam idam ity āha---**sanātanam** iti \| tat tādṛśam api nityam \|
kasyacit kṣudrānando'pi na nityo dṛśyate \| eṣāṁ tu tādṛśo'pīti
\|\|32\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nandas tu tāvad āsāṁ
bhāgyaṁ, tavānena kim āyātaṁ ? \"bhavaj-janānāṁ madhye eko'pi bhūtvā
tava pāda-pallavaṁ niṣeve\" iti yad uktaṁ, tatredaṁ nopayujyate ? satyam
\| ahaṁ tu vrajaukasāṁ madhye yaḥ kaścid api bhūyāsam iti vrajauko
mātram eva staumīty āha---aho bhāgyam aho bhāgyam ity-ādi \|
atiśaya-vismaye vīpsā \| yad yeṣāṁ **nanda-gopa-vrajaukasāṁ pūrṇaṁ
brahma** śrī-kṛṣṇas tvaṁ **mitraṁ** suhṛd-vigrahatayā pūrṇaṁ ghanamataḥ
**sanātanaṁ** **parama ānando** yatra \| athavā, sanātanaṁ mitram \| na
hīdānīntanam eva \| api tu traikālikam eteṣām api trikāla-siddhatvāt
\|\|32\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
rāgātmaka-vātsalya-premavatīḥ stutvā rāgātmaka-sakhya-premavataḥ stuvann
eva tantreṇa vātsalyādi-sarva-ratīm ato'py upaślokayati aho bhāgyam aho
bhāgyam iti vīpsā atyānanda-camatkāreṇa \| **paramānandam** iti
klīvatvam ārṣam \| tena ca satyaṁ vijñānam ānandaṁ brahma iti
śruti-vācyaṁ brahma sūcayati \| parama-padena śrī-kṛṣṇasya
tat-pratiṣṭhā-bhūtatvaṁ pūrṇa-śabdena brahma-svarūpāṇām aṁśāvatārāṇāṁ
vyāvṛttiḥ \| etādṛśaṁ brahma yeṣāṁ śrīdāmādi-bālakānāṁ **mitraṁ** sakhā
\| mitratvasya tat-kāla-bhavatvaṁ vārayan viśinaṣṭi, **sanātanaṁ**
sarva-kālikam iti mitratvasya sārvakālikatve na śrīdāmādīnām api
sārvakālikatvaṁ jñāpitam \| ayaṁ tūttamo brāhmaṇa ity ukte
brāhmaṇyasyaivottamatvāt tad-viśiṣṭo'py uttama itivad atrāpi
mitratvasyaiva sanātanatvaṁ vivakṣitam \| tathā mitra-śabdasya
bandhu-mātra-vācakatvād evaṁ ca vyākhyeyaṁ
śrīman-nanda-rāja-vraja-vāsi-mātrāṇāṁ paśu-pakṣi-paryantānāṁ sarveṣām
evāho **bhāgyam aho bhāgyaṁ** ! kiṁ punar nandasya tasya tadīya-gopānāṁ
ca \| kiṁ tat ? yeṣāṁ vātsalyādi-sarva-vidhi-premavatāṁ paramānandaṁ
brahma sanātanaṁ mitraṁ bandhuḥ bandhutvocita-prīti-kartṛ \| yad
vakṣyate gopaiḥ---

> dustyajaś cānurāgo'smin sarveṣāṁ no vrajaukasām \|
>
> nanda te tanaye'smāsu tasyāpy autpattikaḥ kathaṁ ?\|\| \[bhā.pu.
> 10.26.13\] iti \|

ata eṣu vraja-vāsiṣv autpattikānurāgy eva pūrṇaṁ brahmety artha āyātaḥ
\| tena paramānandam api ānandayanti vraja-vāsina iti \|
sac-cid-ānanda-mayā evātha ca parama-vismaya-rasa-viṣayībhūtā iti
dhvanitam \|\|32\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** aho bhāgyam ity
ānanda-camatkārād atyādarād vīpsā nanda-gopasya nandābhidhānasya
bhūpater vrajaukasāṁ bhāgyam aho āścarya vīpsayā atyāścaryam ity arthaḥ
\| katham ity āha---yad iti \| pūrṇaṁ svayaṁ bhagavat **paramānandaṁ
brahma** yeṣāṁ **mitram** iti paramānandam iti klīvatvam ārṣaḥṁ te
vijñānam ānandaṁ brahma \[bṛ.ā.u. 3.9.28\] iti śruty uktaṁ tat sūcyate
mitratāyās tātkālikatāṁ vārayituṁ **sanātanam** iti sārvadikam ity
arthaḥ \| tathā ca tad-**vrajaukasām** api sanātanatvam uktaṁ na ca
**brahma** sanātanam iti-sambandhaḥ pūrṇatvenaiva brahmaṇas
tattva-lābhāt tasmān mitraṁ sanātanam iti sambadhyate ayam uttamaḥ
paṇḍita ity atra yathā pāṇḍityasyaivottamatvaṁ tathā mitratvasya
sanātanatvam iha vidhīyate mider adhikaraṇe kartari ca \| pratyayān
mitho mitratvam abhimataṁ dustyajaś cānurāgo'smin ity-ādi-vakṣyamāṇāc ca
vrajaukasāṁ tiryagantānāṁ bhāveṣu maitrī saṅkramas tad-dhūrta-svabhāvāt
hares teṣu sā tu tad-bhāvānusārād iti-bodhyam \|\|32\|\|

**\...**

**\|\| 10.14.33 \|\|**

**eṣāṁ tu bhāgya-mahimācyuta tāvad āstām**

**ekādaśaiva hi vayaṁ bata bhūri-bhāgāḥ \|**

**etad dhṛṣīka-caṣakair asakṛt pibāmaḥ**

**śarvādayo'ṅghry-udaja-madhv-amṛtāsavaṁ te \|\|**

**śrīdhara-svāmī (bhāvārtha-dīpikā) :** kiṁ ca, eṣāṁ bhāgyasya tāvan
mahimā āstāṁ, kas taṁ vaktuṁ śaknoti ? **śarvādayaḥ**
śarvo'haṅkārādhiṣṭhātā ādir yeṣāṁ candrādīnām **ekādaśānāṁ** te tathā
**vayaṁ** ca \| vayam ity ātmānam eva bahu manyamāna āha---evaṁ
mano-buddhy-ahaṅkāra-cakṣur-ādy-adhiṣṭhātāras trayodaśa-devā eva tāvad
batāho **bhūri-bhāgāḥ** \| yasmād **eteṣāṁ** hṛṣīkāṇīndriyāṇy eva
**caṣakāṇi** pāna-pātrāṇi, tais **te** caturdaśasya cittādhiṣṭhātur
**aṅghrī** eva **udaje** vārije, tayor **madhu** makarandaḥ, tad
**evāmṛtaṁ** svādv **āsavaṁ** mādakaṁ **pibāmaḥ** \|

**etad** uktaṁ bhavati---yadā pratyekam indriyābhimānino vayaṁ
kīrti-saundarya-saugandhyādy-eka-deśa-sevino'pi kṛtārthās tadā
sarvendriyaiḥ sarva-sevinām eteṣāṁ kiṁ varṇyate bhāgyam iti \|\|33\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *teṣāṁ* bhāgya-mahattvaṁ
tu paratamam *eva* parantv asmākam api bhāgyaṁ paramevety aḥa---*kiṁ
ce*ti \| eteṣāṁ gopānāṁ \| tāvad adhunā \|
trayodaśa-śarva-candra-brahma-dig-vātārka-pracetośvi-vahnīndropendra-mitra-kāvyāḥ
\| **bata** harṣe \| aho adbhutam \| caṣako'strī pāna-pātram ity amaraḥ
\| cittādhiṣṭhātur vāsudevasyāsya \| *etad uktam* ity ārabhya *bhāgyam*
ity antena nanda-vrajavāsibhyo brahmāṇḍe na ko'pi bhāgya-viśeṣavān
astīti bodhyate \|\|

aho **eṣāṁ** māhātmyaṁ ko nāma varṇayituṁ *śaknuyāt*, vayam api eṣāṁ
sambandhenaiva kṛtārthā jātā ity āha---eṣām iti \| tur bhinna-krame \|
andhryudajamadhu śrī-caraṇāravinda-mādhuryaṁ, tat-*pānaṁ* tu
tadīyābhimānādhyavasāya-saṅkalpa-darśana-śravaṇādi-rūpam \| devatāś
ca---śarva-brahma-candra-dig-vātārka-pracetośvi-vahnīndropendra-mitrakā
iti \|

yad vā, guhyendriya-dvayasyānupayogād aślīlatvāc ca tad
*adhiṣṭhāt*rormitra-prajāpatayos tyāga eva, pādādhiṣṭhātopendras tu
tadīya-dhāraṇa-śakty āveśāvatāro devatā-viśeṣa eva kaścit,
cittādhiṣṭhātāraṁ śrī-vāsudevaṁ vinā teṣāṁ sarveṣām apākartuṁ kṣamatvena
tṛtīye kathanāt \| tasya tu tat-samīpa-gatān ubhava-sukhaṁ śrī-gopādīnāṁ
**svayaṁ** bhagavato nityāprākṛta-parikaratvād eteṣāṁ ca
prākṛtādhunitvāt tad asambhave'pi tan
nityāvaraṇastha-deva-gaṇābheda-vivakṣayedam uktaṁ tadāveśirūpāt teṣām,
tathā ca pādmottara-khaṇḍe

> nityāḥ sarve pare dhāmni ye caṇye ca divaukasaḥ \|
>
> te vai prākṛta-lokesmin nityāstridiveśvarāḥ \|\| iti \|

ubhayathāpi tasya ca nityatvaṭ ity atra karaṇa-pakṣasyaiva **hi**
devatā, na bhoktṛ-pakṣasyaiti śārīraka-nirṇayaḥ \| śrī-gopādīnām
antaraṅga-parikaratvena sarva-śaktitvam iti
śrī-kṛṣṇopāsanāśāstrābhiprāyaḥ \| hi devatā, na bhoktṛ-pakṣasyeti
śārīraka-nirṇayaḥ \| śrī-gopādīnām antaraṅga-parikaratvena
sarva-śaktitvam iti śrī-kṛṣṇopāsanā-śāstrābhiprāyaḥ \| pūrvavad
aślīla-parihāraḥ, sūryādīnāṁ nayanādi-koṭibhir yugapad
darśanādi-sukhādhikya-sātatya-parihāras tu virudhyate \| tataś ceyaṁ vā
vyākhyā \| śrī-man nanda-rāja-vraukasāṁ tādṛśaṁ bhāgyam eva kaututyena
stotuṁ kādācit kenāpi tan mādhurī-mātra-lābhena sveṣām api bhāgyam
abhinandati, tena ca tādṛśa-nijābhilāsām api draḍhayati-eṣām iti \| yad
vaikādvitīyānupamety arthaḥ \| tad **etad**-vraje prathamānaṁ tad etad
ity arthaḥ \| te tv**āṅghryudaja-madhu hṛṣīka-caṣakair**
nija-nija-cakṣurādibhir eva pāna-pātraiḥ śaktyā bhaktyā ca, prādhānyāt
śarva ādir *yeṣāṁ* te daśadik pāladevatā vayam **asakṛt**-punaḥ punar
ihāgatya **pibāmaḥ** \| vakṣyate ca vandyamāna-caraṇaḥ ity-ādi \|
kīdṛśam---**amṛtāsavaṁ** parama-svādutvādināmṛtaṁ paramamādakatvena
cāsavaṁ tayor dvandvaikyaṁ tad rūpam \|

yad vā, ete ca te hṛṣika-caṣakāś ca taiḥ, etac chaśbda-prayogaś
cātyanta-camatkāreṇa \| amṛtā mṛtyu-hīnā muktās teṣām api āsavaṁ mādakam
\|\|33\|\| atra viśvanāthaḥ

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** eṣām iti \| **eṣāṁ** vrajaukasām \|
**mahimā** mahattvam \| **śarvādayo** vayam \| **bata** āścaryam \|
**bhūri bhāgāḥ** bahu-bhāgyāḥ \| śarvo rudraḥ \| kuto bhūri-bhāgāḥ ?
**hi** yasmāt \| **vayam** **ekādaśa** sāhaṅkārendriya-devatāḥ \| tāś
ca, dig-vātārka-praceto'śvi-vahnīndropendra-mitrakāḥ \| ahaṅkāro rudraḥ
\| **etad dhṛṣīka-caṣakaiḥ** eṣām indriyair eva pāna-pātraiḥ \|
**asakṛt** sadā **aṅghry-udajaṁ madhu**, aṅghri-kamalaṁ makaranda eva
**amṛtaṁ** nirvṛti-hetutvāt \| **āsavo** madyam avasthāntara-janakatvāt
\|\|33\|\| \[mu.pha. 18.13\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** eṣāṁ tv ity-ādi \|
**eṣāṁ** vraja-vāsināṁ **bhāgya-mahitāṁ** kiṁ varṇayāmaḥ ? sā tu dūrata
**āstām**, **vayam** eva **bhūri-bhāgā** atidhanyāḥ, vayam iti gauraveṇa
bahu-vacanam \| kiyat-saṅkhyakāḥ ? tatrāha---**ekādaśaiva** tu \| kutaḥ
? **etad hṛṣīka-caṣakais te tavāṅghry-udaja-madhv-amṛtāsavam asakṛt
pibāmaś** cet ke te ekādaśa **śarvādayaḥ** sarva-pradhānāḥ, trayodaśānāṁ
madhye ekādaśaiveti nirdhāraṇaṁ pāyūpasthādhiṣṭhātror anaucityād
varjanam \|

yad vā, eṣāṁ bhāgya-mahitā dūrād āstāṁ, yata eṣām ekā mukhyā,
ato'daśaiva daśāvasthā tatra sthitā eka-rūpā ekaiva adaśaiva ity
eva-kāra āvartanīyaḥ \| ataḥ sā kiṁ vaktuṁ śakyate ? kintu te prasiddhā
vayaṁ bhūri-bhāgāḥ \| kutaḥ ? hṛṣīka-caṣakair eṣām aṅghry-abja-madhu
pibāmaḥ\| kīdṛśaṁ ? amṛtāsavam amṛtād api āsavam asūnām idaṁ hitam
āsavam \| vayaṁ kīdṛśāḥ ? śarvādayaḥ śarva ādir yeṣām \|\|33\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.99\] kiṁ ca, eṣāṁ
māhātmyaṁ ko nāma varṇayituṁ śaknuyāt ? vayam api eṣāṁ sambandhenaiva
parama-bhāgyavanto jātā ity āha---eṣām \[bhā.pu. 10.14.33\] iti \|
**eṣāṁ** nanda-gopa-vrajaukasāṁ **bhāgyasya** **mahitā** mahimā **tāvad
āstām,** na ko\'pi tāṁ vaktuṁ śaknotīty arthaḥ \|

tatra hetuḥ---**śarvaḥ** śrī-rudro\'haṅkārādhiṣṭhātā **ādir** yeṣāṁ
candrādīnām ekādaśānāṁ \| **te** tathā **vayam** bahutvaṁ cātmanas tathā
bahu-mānāt \| evaṁ trayodaśa devā eva vayaṁ, **bata** aho
**bhūri-bhāgā** yato **vayam** eteṣāṁ vrajaukasām
ahaṅkāra-buddhi-manaś-cakṣuḥ-śrotra-tvag-rasanā-nāsā-vāk-pāṇi-pādānāṁ
karaṇānām adhiṣṭhātāraḥ santaḥ anukṣaṇam eteṣāṁ **hṛṣīkāṇi** indriyāṇy
eva **caṣakāṇi** pāna-pātrāṇi taiḥ kṛtvā caturdaśasya te tava
**aṅghry-udaja**-madhu caraṇāravinda-viṣayaka-makarandaṁ krameṇa dāsyād
hy avasāya-saṅkalpa-rūpa-darśana-kīrtana-śravaṇādi-rūpa **pibāmaḥ** \|

kīdṛśam ? parama-mādhuryādinā **amṛtaṁ** ca, tad **āsavaṁ** ca \| asavaḥ
prāṇāḥ, tan-mayaṁ, parama-jīvana-svarūpam ity arthaḥ \| yad vā, amṛtā
mṛtyu-hīnā muktāḥ, teṣām api āsavaṁ parama-mādakam ity arthaḥ \|
mokṣa-sukhād apy asya paramādhikyād iti dik \|

evam asmākaṁ yadā pratyekam ekendriya-vṛttyā
sva-samarpaṇādi-rūpa-bahu-bhakti-prakārāṇām eka-rūpayā bhaktyaiva
kṛtārthatvaṁ, tadā sarvendriya-vṛttyā sarva-prakāra-bhakti-bhājām eṣāṁ
kiṁ varṇyatāṁ bhāgyam ity arthaḥ \| evam īdṛśasya madhuno**\'sakṛt**
pānam anyeṣāṁ bhaktānām apīndriya-dvārāsmākaṁ katham api na sambhavatīti
? sarvebhyo bhakta-gaṇebhyo\'pi vrajaukasām utkarṣaḥ susiddhaḥ \| yad
vā, ekādaśa iti yathā-śrutam eva vyākhyeyam \| tataś ca yadyapi
śrī-vāsudevādhiṣṭhita-cittaṁ vinā karaṇāni trayodaśa tataś ca
tad-adhiṣṭhātāro\'pi devās trayodaśa syuḥ, tathāpi pāyūpasthayos
tat-tad-dhṛtyā sākṣād-bhajanāsambhavād ekādaśety uktam \|

nanu, na bhavatu puṁsām upasthendriya-dvārā tat, gopīnāṁ kila sākṣād eva
sampadyata iti cet, tarhi dhārṣṭya-parihārāya pūrvavan noktam iti jñeyam
\| yad vā, pādādhiṣṭhātā[^26] viṣṇuḥ śrī-vāsudevasya bhagavato\'vatāraḥ,
tad-abhinna eva \| atas tasya pāyv-adhiṣṭhātṛ-mitrasya ca
parihāreṇaivaikādaśety uktam \|

tatra ca yadyapi sac-cid-ānanda-vigrahāṇāṁ vraja-vāsinām ete prākṛtā
devā na nūnam indriyādhiṣṭhātṛtvam arhanti, tathāpi purā
śrī-śivoddiṣṭa-matāntara-pāñcabhautika-dehi-manuṣyatānukaraṇābhiprāyeṇa
\| kiṁ vā, śrī-vaikuṇṭhe vartamānānāṁ sac-cid-ānanda-rūpāṇāṁ
candra-sūryādīnām avatāratvenābhedāpekṣayā tathoktiḥ saṅgacchate \|
athavā sac-cid-ānanda-vigrahayoḥ śrī-śiva-brahmaṇoḥ sāhacaryād anye\'pi
sac-cid-ānanda-vigrahā eva te grāhyāḥ \| tataś ca śrī-vaikuṇṭha-vāsinām
api teṣāṁ candra-sūryādīnām etad vraja-vāsi-sambandhenaiva
bhūri-bhāgateti vrajaukasām eṣāṁ mahima-viśeṣaḥ siddha eveti dik
\|\|99\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** aho eṣāṁ māhātmyaṁ ko
nāma varṇayituṁ śaknuyāt ? vayam api eṣām sambandhanaiva parama-kṛtārthā
jātā ity āha---eṣām iti \| **tu** śabdaḥ kaṭākṣe vākyālaṅkāre vā,
bhāgyam ahitā[^27], punaḥ he **acyute**ti tvad bhaktānām api
**bhāgya-mahimā** **sarvato**'cyuta eveti bhāvaḥ \| aṅghry-udaja-madhu
śrī-caraṇāravinda-makarandaṁ śrī-bhagavad
dāsya-tadīya-vuddhi-niścayādhyavasāya-saṅkalpa-rūpa-darśana-kathā-śravaṇādi-rūpam,
katham-bhūtam? parama-mādhuryādin**āmṛtaṁ** ca tad **āsavaṁ** ca, asavaḥ
prāṇās tan mayaṁ parama-jīvanak-rūpam ity arthaḥ \| yad vā, amṛtā
mṛtyuhīnā muktās teṣām api āsavaṁ parama-mādakam ity
arthaḥ---mokṣa-sukhād apyādhikyena tad vismārakatvāt, evam īdṛśasya
madhuno**'sakṛt** pāna-viśeṣād anyebhyo'pi bhaktebhyo vrajaukasām
adhikaṁ māhātmyaṁ darśitam ekādaśeti---dig
vārtāka-praceto'śvi-vahnīndropendra-mitrakāḥ \[bhā.pu. 2.5.30\]
itīndriyādhiṣṭhātāro daśa, mano'dhiṣṭhātā candraścaika ity ekādaśa \|
vayam iti vuddhy adhiṣṭhātā brahmā, śarvadaya iti
tad-guṇa-saṁvijñāna-bahubrīhiṇāhaṅkārādhiṣṭhātā rudraś ceti
tatrayodaśety arthaḥ \| anyat tair vyākhyātam eva \|

yad vā, pāyupasthayor bhaktau sākṣād upayogābhāvāt tad
adhiṣṭhātromitra-prajātatyoḥ parityāgenaikādaśa \| yad vā, puṁsāṁ
vaiṣṇava-putrotpādanādinā kathañcit prajāpater upayoge sati
pādādhiṣṭhātopendraḥ śrī-vāsudevasya bhagavato'vatāratvena tad abhinna
eveti tad vyatirekeṇa ekādaśaiva sidhyanti \| yady api
sac-cid-ānanda-vigrahāṇāṁ vraja-janānāṁ teṣām indriyādy
adhiṣṭhātṛtvayogyāḥ prākṛtāś candrādayo devā na bhavanti, kintu
sac-cid-ānanda-vigrahāḥ śrī-vaikuṇṭhavartina eva, tathāpi
śrī-vaikuṇṭha-vāsināṁ chāyā-rūpatvena taiḥ sahaiṣām evābheda-vivakṣayā
bahir dṛṣṭyā vā tathoktam \| tathā ca padmottara-khaṇḍe
nitya-vaikuṇṭha-kathane tatratyadevānāṁ nityatvam---

nityāḥ sarve pare dhāmni ye cānye ca divaukasaḥ \|

te vai prākṛta-nāke'sminn anityāstridaśeśvarāḥ \|\|\[pa.pu. 6\]

yad va, sarvātiśayinīṁ kṛṣṇasya vividhāṁ mādhurīm anubhūya
kādācit-kenāpi[^28] tal lābhena sveṣām eva bhāgyam abhinandati-eṣām iti
\| tad vraje prathamānaṁ tavāṅgr-udaja-madhu-hṛṣīka-caṣakaiḥ
sva-svendriya-pāna-pātraiḥ pivāmaḥ \| katham-bhūtam ? amṛtāsavam
amṛtavan madhuram āsavavan mādakaṁ ca vayaṁ nirṛti-varjitā loka-pālā
nava, candra-sūryāv iti caikādaśeti \|\|33\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** aho eṣāṁ māhātmyaṁ ko nāma
varṇayituṁ śaknuyāt vayam api eṣāṁ sambandhenaiva parama-kṛtārthā jātā
ity āha---eṣām iti \| **tu** śabdo bhinnopakrame **aṅdhry-udaja-madhu**
śrī-caraṇāravinda-mādhuryaṁ tat pānaṁ tu
tadīyābhimānādhyavasāya-saṅkalpa-darśana-śraravaṇādi-rūpaṁ devatāś ca
śarva-brahma-candra-dig-vātārka-praceto'śvi-vahnīndropendra-mitrakāḥ \|
yad vā, guhyondrayadvayasyānupayogād aślīlatvāc ca tad adhiṣṭhātror
mitra-prajāpatyos tyāgenaikādaśa pādādhiṣṭhātopendras tu
tadīya-dhāraṇa-śaktyāveśāvatāro devatā-viśeṣa eva kaścit
cittādhiṣṭhātāraṁ śrī-vāsudevaṁ vinā teṣāṁ sarveṣām apy akartuṁ
kṣamatvena tṛtīye'bhidhānāt tasya tu tat samīpa-gaty anubhava-sukhaṁ
śrī-gopādīnāṁ **svayaṁ** bhagavato nityāprākṛta-parikaratvād eteṣāṁ ca
prākṛtādhunikatvāt tad asambhave'pi tan nityāvaraṇasya
deva-gaṇābheda-bivakṣayed anuktaṁ tad-āveśi-rūpatvāt teṣāṁ tathā ca
pādmottara-khaṇḍe---

> nityāḥ sarve pare dhāmni ye cānye ca divaukasaḥ \|
>
> te vai prākṛtanāke'sminn anityās tridaśeśvarāḥ \|\| \[pa.pu. 6\] iti
> \|

ubhayathāpi tasya ca nityatvādity atra karaṇa-pakṣasyaiva hi devatā
bhoktṛ-pakṣasyeti śārīraka-nirṇayaḥ śrī-gopādīnām
antaraṅga-parikaratvena svataḥ sarva-śaktitvam iti
śrī-kṛṣṇopāsanā-śāstrābhiprāyaḥ pūrvavad aślīla-parihāraḥ sūryādīnāṁ
nayanādi-koṭibhir yugapad darśanādi-sukhādhikya-sātatyaparihāraś ca
virudhyet tata iyaṁ vā vyākhyā śrī-man nanda-rāja-vrajaukasāṁ tādṛśaṁ
bhāgyam eva kaimutyena stotuṁ kādācit kenāpi tan mādhurī-mātra-lābhena
sveṣām api bhāgyam abhinandati tena ca tādṛśānijābhilāṣam api dṛḍhayati
**eṣām** iti \| ekā advitīyā anupamety arthaḥ \| etat vraje prathamānaṁ
tad etad ity arthaḥ \| te tavāṅghry-udaja-madhu **hṛṣīka-caṣakair**
nija-nija-cakṣur ādibhir eva pāna-pātraiḥ śaktyā bhaktyā ca prādhānyāc
charva ādir yeṣāṁ te daśa-dik-pāla-devatā vayam **asakṛt**-punaḥ punar
ihāgatya **pibāmaḥ** vakṣyate ca vandyamāna-caraṇaḥ pathi vṛddhe iti
śakra-śarva-parameṣṭhipuromāḥ \[bhā.pu. 10.35.15\] iti ca kīdṛśam
**amṛtāsavaṁ** parama-svādutvādinā amṛtaṁ parama-mādakatvena cāsava
tayor dvandvaikya tad rūpam \| yad vā, ete ca te **hṛṣīka**-caṣakāś ca
taiḥ **etac** chabda-prayogaś cātyanta-camatkāreṇa amṛtā mṛtyu-hīnā
muktāḥ teṣām api āsavaṁ mādakam ity arthaḥ \|\|33\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ 139):** aho ! astu tāvad eṣāṁ nityam
eva śrī-kṛṣṇa-maitrī-paramānandam anubhavatāṁ bhāgyaṁ, samprati asmākam
api tat kim api jātam ity āha---eṣāṁ tv iti \|

**ekā** akhaṇḍitā nityeti yāvat \| sā **bhāgya-mahimā** bhāgya-māhātmyam
**eṣāṁ tāvad āstāṁ,** samprati **śarvādayo** daśa-dik-pāla-devā eva
**vayaṁ bhūri-bhāgāḥ** \| parama-bhaktatvāt teṣu mukhyatvāc ca śarvādaya
ity uktam \| bhūri-bhāgatvam eva darśayati---**hṛṣīka-caṣakaiś**
cakṣur-ādi-lakṣaṇa-pāna-pātraiḥ kṛtvā, **vayam** api etat sākṣād eva
yathā syāt tathā te tava **aṅghry-udaja-madhv-amṛtāsavam asakṛt** punaḥ
punar ihāgatya **pibāma** iti \| caraṇa-saundaryādikam evātimanoharatvāt
madhv-āditayā tridhāpi rūpitaṁ samāhāra-dvandvena \| **etad** iti
cāsyaiva vā viśeṣaṇasya \|

atra \"tuṣyatu durjanaḥ\" iti nyāyena śrī-vraja-vāsināṁ
prākṛta-dehitva-mate'pi teṣāṁ karaṇair devatā-kartṛka-bhogo na yujyeta,
tasya ca nityatvāt \[ve.sū. 2.4.17\] ity atra śrī-śaṅkarācāryeṇa ca
karaṇa-pakṣasyaiva hi devatā na bhoktṛ-pakṣasya ity ātmana eva
bhoktṛtva-nirdhāraṇāt \|\| 33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** eṣām ity-ādi-pañcakam
\|\|33.37\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** ata eṣāṁ bhāgyaṁ varṇanīyaṁ
na bhavati, tad dūre'stu, eṣāṁ sambandhādvayam eva dhanyā ity āha---eṣāṁ
tv ity-ādi \| he **acyu** ! **eṣām bhāgya-mahimā** saubhāgya-mahimā
dūrādās tān **vayam** eva **bhūri-bhāgā** atidhanyā vayam iti kim aham
evety arthe bahuva-canam \| kiṁ vā, anye adītyāśaṅkayāha---ekādaśaiva \|
kutaḥ ? tatrāha---etad ity-ādi \| gṛhītanarākṛtīnām eṣām aprākṛtatve'pi
narākṛtitvādindriyādhiṣṭhātāra evāsmad ādaya eṣāṁ **hṛṣīka-caṣakais** tu
tav**āṅghry-udaja-madhvāmṛtāsavaṁ pibāmaḥ** \| ke **te** ekādaśa ?
tatrāha-śarvādīnāṁ trayodaśānāṁ madhye **ekādaśaive**ti
pāyūpasthādhiṣṭhātroranaucityād varjanam \| yad vā, he acyuta ! eṣāṁ
bhāgya-mahimā dūrād **āstām**, sā kiṁ varṇanīyā,
mitrībhūta-pūrṇa-brahmatvāt \| kīdṛśī ? ekā mukhā ādaśā, daśā avasthā,
tad rahitā eka-rūpā \| evakāra ubhayatra yojyaḥ \| kintu śarvādayo vayam
eva bhūri-bhāgāḥ \| kutaḥ ? ity ata āha---hṛṣīka-caṣakair eṣām
**etad**-aṅghry-udaja-madhu pibāmaḥ \| kīdṛśam ? amṛtāsavam---amṛtasya ā
samyak svaḥ prasavo yasmāt, su prasave ity ataḥ, ata eva
rasa-kṛdānanda-kṛtte prasiddhā daśa digdhīśāḥ śarvādayo vayam ity
anvayaḥ \| ataḥ pūrvoktena \[32 śa.ślo\] yasmin mitraṁ paramānandaṁ
pūrṇaṁ brahma ity-ādinā kṛtaślāghānāṁ vrajaukasāṁ caraṇa-madhu-pānaṁ
tvac caraṇa-madhupānād apy abhīṣṭam iti dhvaniḥ \|\|33\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiñcibhir vraja-vāsibhir
vayam api bhūri-bhāgā kriyāmahe ity āha---eṣāṁ tu bhāgyasya mahimā tāvad
āstāṁ vaktuṁ śaknoti \| **vayam** ekādaśa eteṣām indriyādhiṣṭātāro\'pi
**bhūri-bhāgāḥ** ata eteṣāṁ hṛṣīkāṇīndriyāṇy eva **caṣakāṇi**
pāna-pātrāṇi tais tava **aṅghy-udajayoś**
caraṇa-kamalayār-mañjīra-rañjitayor **madhu**
tatratyābhimānādhyavasāya-saṅkalpa-śabda-rūpa-rasa-gandha-kīrtana-samvāhanāntika-gatyātmakaṁ
tad eva **amṛtaṁ svādu** mādaka śarvādiyā rudrādaya ity
aślālasyendriya-dvayasyādhiṣṭhātṛ-devatā-dvayasya tyāgāt \|
cittādhiṣṭhātur vāsudevasyāpi tad abheda-dṛṣṭyā tyāgād **ekādaśaiva**
**pivāmaḥ**, atra yadyapy abhimanturātmana eva viṣaya-bhogā na tu tat
kartṝṇām indriyādhiṣṭhāṭṝṇām ity adhyātma-siddhāntas tathāpi buddhau
brahmā tiṣṭhati cakṣuṣi sūryas tiṣṭhati \| taṁ tam adhiṣṭātāraṁ vinā tat
tad indriyaṁ śrī-kṛṣṇa-niṣṭhānām api rūpa-rasādīnāṁ grāhakaṁ na syād iti
\| sāmanya-dṛṣṭyā adhyātma-vidāṁ prāvādo'pi śrī-kṛṣṇe
raty-autkaṇṭhyavatāṁ brahmādīnām ānanda-hetuḥ kartṛtva-mātreṇeva
bhoktṛtvābhamān asvīkārāt \| tathaiva sveṣā prākṛtatve'pi prākṛtatve'pi
aprākṛta-tat tad indriyādhiṣṭhātṛtvābhimānāś ca premṇām eva vilakṣaṇeyaṁ
prakriyā dṛśyate, cānyatra padyāvalyādau mithyāpavāda-vacasāpy
abhimāna-siddiḥ ity ādīti \| anyathā cid-ānanda-maya-vapuṣāṁ
śrī-bhagavat parivārāṇām indriyādīnām api bhagavata iva tan-mayatvam eva
na tu prākṛtatvaṁ sambhavat \| kutas tatra prapañca-gatānāṁ brahmādīnāṁ
praveśa iti jñeyam \|

yad vā, kadācit kenāpi tan-mādhurī-lābhena sveṣām api bhāgyam
abhinandati, **eṣām** iti \| bhāgyam ahitā ekā advitīyā anupamety arthaḥ
\| daśavaṁ daśāpi vayaṁ dikpāla-devatāḥ bhūri-bhāgā bhavāmaḥ kuta ity
ata āha---etad iti \| sva-tarjanyā sva-netra-śrotrāṇi spṛśati
vatsa-cāraṇāya vrajān niṣkrāntasya tava
caraṇa-saundarya-sausvaryāmṛta-netra-śrotraiḥ pivāma iti \|\|33\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kadācitkena
bhagavan-mādhurī-lābhena sva-bhāgyam abhinandati eṣām iti \| **eṣāṁ**
vrajaukasāṁ **bhāgya-mahimā tāvad āstāṁ** kas tāṁ śaknuyāt vaktuṁ yata
**ekā** advitīyā nirupamety arthaḥ \| **daśaiva** daśāpi **vayaṁ**
**śarvādayo** dikapālā bhūri-bhāgā bhavāmaḥ kuta ity atrāha---etad iti
\| tarjanyā sva-netra-śrotrāṇi spṛśati, etaiḥ **hṛṣīka-caṣakair**
indriya-prāṇa-pātrais **te aṅghry-udajayoś** caraṇa-padmayor
mādhurya-madhūni netra-**caṣakaiḥ** śiñjita-**madhūni** ca
śrotra-caṣakair **asakṛt** **pibāmaḥ** tāni ca svādutvān mādakatvāc
**cāmṛtāsava**-rūpāṇīti śarvādayo vraje tad darśanāya muhur āyāntīti \|
yugala-gīte vyaktībhāvi yat-teṣāṁ vrajaukasāṁ **hṛṣīka**-caṣakais tad
adhiṣṭhātāro devā vayaṁ tāni pibāma ity āhus tatra karaṇādhiṣṭhāṝṇāṁ
bhoktṛtvān aṅgīkārāt \|\|33\|\|

**\...**

**\|\| 10.14.34 \|\|**

**tad bhūri bhāgyam iha janma kim apy** a**ṭavyāṁ**

**yad gokule'pi katamāṅghri-rajo'bhiṣekam \|**

**yaj jīvitaṁ tu nikhilaṁ bhagavān mukundas**

**tv adyāpi yat-pada-rajaḥ śruti-mṛgyam eva \|\|**

**śrīdhara-svāmī (bhāvārtha-dīpikā) :** ato mayā prārthitaṁ, tad astu me
nātha sa bhūri bhāgaḥ\[bhā.pu. 10.14.29\] iti yat, tad evety āha---tad
bhūri-bhāgyam iti \| **kiṁ** tat ? **iha** manuṣya-loke **yat** kim api
**janma**, tatrāpy **aṭavyāṁ** yat, tatrāpi **gokule yat** \| aho
satya-lokaṁ vihāyātra janmani jāte ko lābhaḥ ? ata āha---**api
katamāṅghri-rajo-'bhiṣekam** iti \| gokula-vāsināṁ madhye'pi katamasya
yasya kasyāpy aṅghri-rajasābhiṣeko yasmiṁs tat \|

nanu, kuto gokula-vāsina eva dhanyāḥ ? tatrāha---yad iti \| yeṣāṁ
**jīvitaṁ nikhilaṁ bhagavān mukundaḥ** \| mukunda-param eva jīvanam ity
arthaḥ \| durlabhatām āha---adyāpīti \| **śruti-mṛgyaṁ** vedair api
mṛgyata eva na tu dṛśyata ity arthaḥ \|\|34\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yato vrajavāsina eva
dhanyā ataḥ kāraṇāt \| yasya kasyāpīty anenoccanīca-bhedo nirastaḥ \|

> strī rādhā puruṣaḥ kṛṣṇo vijñeyo vraja-madhyagaḥ \|
>
> na tatra sarva-jāteṣu viśeṣo vidyate kvacit \|\|

iti saṁhitokteḥ \| atrāśaṅkate---nanv iti \| tatra kṣepe \| nikhilaṁ
sarvātmatayā \| ity artha iti \| aharniśaṁ kṛṣṇakaitānā eta iti bhāvaḥ
\| ity artha iti \| *aho* teṣāṁ bhāgyaṁ, ye pratyakṣaṁ paśyantīti bhāvaḥ
\| tasmāj jagad aiśvaryāya *prāptāya*, prāpta-vyāya mokṣāya ca *mayā*
jalāñjalir-dattaḥ \| kena prakāreṇaiṣāṁ vrajavāsināṁ caraṇa-dhūlayo
labhyanta iti vibhāvya saniścayam āha---tad eva me bhūri-bhāgyaṁ bhavatv
iti śeṣaḥ \| yadi śrīmat kṛpākaṭākṣā udārā bhavantīti bhāvaḥ \| **kiṁ
tat** \| **ihāṭavyāṁ** vṛndāvane yat kim api komala-tṛṇa-dūrvādi-janma,
yad upari tvat priya-sakhādi-vrajavāsi-jana-caraṇa-vinyāsa-saubhāgyaṁ
sambhavet \|

nanv asminn atidurlabhe lobhaṁ vihāya sva-yogyamanyat-prārthayasveti cet
tarhi **gokule'pi** tvannagara-prāntādāv api katamasya
tvadīya-śaucikakālāruhaddvipādyekatarasy**āṅghri-rajaso'bhiṣeko** yatra
tathā-bhūtaṁ śilāpīṭhaṁ paṭṭikādi-janma bhavatu \| nanv eṣā vrajavāsinām
etāvan māhātmye ko hetuḥ, katha vā jagat pūjyasya jagat traṣṭuḥ
parameṣṭhinas tavaiṣāṁ nīca-jātīnāṁ pāda-dhūli-lipsāyāṁ nāsti lajjeti
tatrāha-yeṣāṁ jīvitaṁ bhagavān bhagaḥ śrī-kāma-māhātmya ity
amara-nānārthavargāt \| saundarya-sausvaryādi-guṇa-viśiṣṭo bhavān \|
**mukunda**-mukhe kundavad dhāsyaṁ yasya sa iti \|
tvat-saundarya-manda-hasitādyevaikajīvanopāyaḥ, tena vinā sadya evāmī
mriyanta iti bhāvaḥ **nikhilam** iti \| kiñcid api **jīvitaṁ** na
bhojanādi-hetukam *ity arthaḥ* \| ato*'dyāpi yeṣāṁ* **pāda-rajaḥ**
**śrutibhir mṛgyata** eva na tu prāyaḥ prāpyata ity ato'haṁ brahmāpi kiṁ
vedebhyodhiko yataḥ etat prārthane mama lajjā syād iti bhāvaḥ \| ato
mayā tad astu me nātha \[bhā.pu. 10.14.30\] iti yat-pūrvaṁ prārthitaṁ
tat svasya vedha-bhaktimatve eva \| yadi vraja-janānugatimattvena māṁ
rāgānugāmṛtāmbhodhau nimajjayati tad evaṁ prārthitam \|\|34\|\| atra
toṣiṇī

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** **tad** iti \| **ihāṭavyāṁ** **yat
kim api** tarv-ādi-rūpeṇa **janma tad bhūri-bhāgyam** \| kiṁ-bhūtaṁ ?
yat **katamasya** kiṁ-jātīyasya kasyāpi gokula-vāsinaḥ \|
**aṅghri-rajaso'bhiṣeko** yasmin tarv-ādi-janmani \| kiṁ-bhūtaḥ katamaḥ
? yasya **jīvitaṁ mukundaḥ** \| jīvitavan mukundo yasya priyatamaḥ ity
arthaḥ \| kiṁ-bhūto mukundaḥ ? **yasya pāda-rajaḥ śrutibhir** vedair
**mṛgyam eva** \| atraiva-śabdo hi sandigdhārtha-vāci eva śabdān na tu
kadā mṛgitam ity arthaḥ \|\|34\|\| \[mu.pha. 18.14\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** yat samparkād vayam
api dhanyāḥ, tat-svarūpā tu parama-preyasīty āha---tad bhūri-bhāgyam
ity-ādi \| **iha** nṛ-loke tatrāpy **aṭavyāṁ** vṛndāvane, tatrāpi
**gokule** nanda-vraje **api katamasya** yasya kasyāpy **aṅghri-rajasām
abhiṣeko** yatra \| nṛ-loke iti nṛ-janmā vā, aṭavyām iti tarv-ādi-janma
vā, gokula iti gavādi-janma vā \| **yad** yeṣāṁ tu bhagavān **mukundas**
tvaṁ **nikhilaṁ** jāti-kula-śīlādi-**jīvitaṁ** prāṇā yasya mukundasya
tava **pāda-rajas tu adyāpi śruti-mṛgyam eva**, na tu tāsāṁ labhyam \|
muk muktis tām undati kledayati bhaktān prati mukiṁ vikledayatīty arthaḥ
\| pṛṣodarāditvāt nyaṅ-kvāditvād vā casya kaḥ \|\|34\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.100\] ato mayā yat
prārthitam---tad astu me nātha sa bhūri-bhāgaḥ \[bhā.pu. 10.14.30\] iti
tad etad evety āha---**tad bhūri-bhāgyam** \[bhā.pu. 10.14.34\] iti \|
tad eva mama prāk prārthitaṁ parama-bhāgya-sarvasvam ity arthaḥ \| kiṁ
tat ? **iha** manuṣya-loke yat **kim api** tṛṇādi-rūpeṇa parama-nikṛṣṭam
api **janma**, tatra ca **aṭavyāṁ** **yat** tatrāpi gokule yat atra ca
tad astu me nātha sa bhūri-bhāgaḥ \[bhā.pu. 10.14.30\][^29] ity anena
*bhagavaj-jana*-sambandhīyaḥ *ko\'pi bhūtvā tvat-pāda-pallavaṁ*
*ni*tarāṁ *seva* iti yad uktaṁ, tatra mukto brahma-padādy-adhikṛto vā
bhūtvā niṣeva ity āśaṅkāpi syāt tan-nirākaraṇārthaṁ pada-catuṣṭayaṁ
prayuktam iti jñeyam \|

tatra janmeti mukteḥ iheti nija-lokādeḥ aṭavyām iti
pura-grāmādi-sampadāṁ gokula iti tapasyādy-arthaṁ tapo-vanādīnām \|
yataḥ aho satya-lokaṁ vihāyātra janmani sati ko nāma lābha-viśeṣaḥ,
tatrāha---**gokula**-vāsināṁ madhye\'**pi** **katamasya** yasya kasyāpi
**aṅghri-rajasā abhiṣeko** yasmin tat \| yad vā, apīti sambhāvanāyām,
arthāt prāpnuyām iti śeṣaḥ \| gokule vartamānasya katamasya kasyacid api
rajo'bhiṣekam api prāpnuyām aham ity arthaḥ \| yad vā, abhiṣecayati
parama-tīrtha-rūpatvāt sarveṣv eva tīrtheṣu snānāṁ kārayatīti \| yad vā,
nikhila-padeṣu yatheccham adhikāritvenābhiṣekaṁ karotīti \| tathā tat
katamāṅghri-rajo bhavati \|

nanu, gokula-vāsināṁ pāda-rajaḥ-sparśi-tṛṇādi-janma prārthyate na kathaṁ
teṣām iva janmety atrāha---**yaj jīvitaṁ tv** iti \| mādṛśāṁ
sarva-jñāna-pradābhiḥ prathamam āvirbhūtābhiḥ **śrutibhir** **yasya
pāda-rajo**-mātram ekam **adyāpi** sva-janma-kālam ārabhyādya-paryantam
api \| yad vā, idānīṁ tvad-īdṛśa-parama-prākaṭye vartamāne\'pi
**mṛgyata** **eva**, na tu prāpyate dṛśyate vā, vicitrābhimānitvāt \|
tathā prāyaḥ pravṛtti-mārge mokṣa-sādhanādau ca loka-pravartanāc ca\|
sa eva tvaṁ viśeṣato\'dhunā **bhagavān**
nijāśeṣa-paramaiśvarya-saundarya-mādhurya-kāruṇyād
viguṇa-mahima-bhara-prakaṭana-paraḥ \| ata eva **mukundaḥ**
parama-prema-sukha-dāyako yeṣāṁ **nikhilaṁ jīvitam** \|

ayaṁ bhāvaḥ---eṣāṁ jīvitasya kālaḥ ko\'pi vyāpāro vā bāhyaḥ, āntaro\'pi
na sa vidyate \| yatra yathokta-svarūpaḥ samatvam antar bahiś ca
nirantaraṁ parama-vaśya iva na vartase \| ataḥ śrutibhyo\'rvācīnasya tac
chiṣyatāṁ gatasya me
tan-manorathāgamya-parama-durlabha-padārtha-prārthanā nopayuktaiva \|
pratyuta mahā-roga-grasta-parama-kṛpaṇa-daridratarasya sāmrājyābhīpseva
loke paramopahāsāspadatvāl lajjā-karī bhaya-pradā ceti na tat prārthitam
iti dik \|\|100\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :**
śrī-nanda-vraja-jana-sadṛśa-bhaktīcchayā tat-pāda-pallava-niṣevecchayā
vā tat-pratikūla-muktyādipañcakam ihety-ādi-padapañcakena
nirastam---tatra janmeti muktiḥ, **ihe**ti svargādi, **kim apī**ti
brāhmaṇādi, **aṭavyām** iti pura-grāmādi, **gokula** iti tapovanādi, kim
apīti kṣudratara-tṛṇatvam abhipretam, tatraiv**āṅghri-rajasaḥ** samyag
**abhiṣeka**-siddher abhiṣeka-śabdena śira ārabhya sarvāṅga-snapanam
abhipretam, mahā-lobhāt sarvāṅga-sāphalyāpekṣayā vā \| yad va,
rajasaikenāpy abhiṣekam, tataś ca rajasaḥ sarva-tīrthamayatvaṁ
sarva-pada-sthāpakatvaṁ ca dhvanyate \| yasya pada-rajaḥ **śrutibhir**
**apy adyāpi** tvayi sākṣād atrāvatīrṇe'pi **mṛgyate** **eva** na tu
prāpya ity arthaḥ, yato bhagavat prāpty artham eva brahma pucchaṁ
pratiṣṭhā \[tai. 2.5.1\] iti śruteḥ, tad viṣṇoḥ paramaṁ padam \[ka.u.
1.3.9\] iti bhagavat-padatvenaiva brahma praśasyate, jñāna-karmādikaṁ ca
prabodhyate, anyathā prāptau satyāṁ sādhya-siddhyā sādhana-tyāga-nyāyena
tat-praśaṁsā-jñānādi-bodhanānupapattiḥ \| sa
**mukundaḥ**-mādṛśa-durlabha-bhakti-dātā[^30] viśeṣataś ca **bhagavān**
nijākhilaiśvarya-prakaṭanaparaḥ \| yasya **gokulasya** sarveṣām api
tatratyānām ity arthaḥ, **nikhilaṁ jīvitam**-kṣaṇam api tvāṁ vinā yain
na jīvyata ity arthaḥ, iti parama-prema-viśeṣa uktaḥ \| anyat tair
vyākhyātam eva \| yad va,

nanu, gokula-vāsināṁ kasyāpi **pāda-rajaḥ**-sparśi kim api janma
prārthyate, na kathaṁ sākṣād-gopādi ? tatrāha-**yaj** jīvitam iti \|
arthaḥ sa eva \| parama-prācīna-mādṛśa-sarva-jñāna-prada-śrutir
durlabhasya tvat-pāda-rajaso'pi[^31] prārthanā me'nupayuktā, kutas tu
prema-bharavaśīkṛta-tvat-pādābjaja[^32]-śrī-gopādi-janma-prārthaneti
bhāvaḥ \|\|34\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad eva teṣāṁ mahāmāhātmyam
anuvadan jāta-dainyas tvaj janāntaḥ pātitayā tvac caraṇa-saṁvecchām api
dhārṣṭenaivākaravam iti vyañjayan yatkiñcit taj jana-caraṇa-raja eva
bahumanyamānaḥ prārthayate---tad iti \| tat-pratikūla muktyādi-pañcakam
ihety-ādi-pada-pañcakena nirastam, tatra janmeti muktiḥ, iha
mathurā-maṇḍala iti vaikuṇṭhādikama pīti sārūpyādi **aṭavyām** iti,
mathurādi **gokula** iti madhuvanādi tatrāpi kim api
durvādi-mṛd-tṛṇatvam ity abhiprāyaḥ tatraiv**āghi-rajobhiḥ**
samyag-abhiṣeka-siddha tac-caraṇa-sevāyām antarīṇābhilāṣāc ca abhiṣeka
iti sarvāṅga-sāphalya-lobhād uktam \| anyat taiḥ \|

yad vā, nanu kathaṁ sākṣād gopādi-janmaiva na prārthyatāṁ tatrāha---yad
iti \| yasya gokulasya tad-vāsi-mātrasya **nikhilaṁ** **jīvitaṁ**
**bhagavān mukunda eva** tatra yaḥ svayam-bhagavān parātparatvāt
sādhayitum aśakya ity arthaḥ \| sādhito\'pi yo mukundaḥ prāyaśo muktim
eva dātā na tu bhakti-yoga-mātram api tam etaṁ vinā maj janaḥ kṣaṇam api
na jīvituṁ śaknotīty arthaḥ \| iti parama-prema-viśeṣavattvam uktam
āstāṁ tāvad anyair-duḥsādhyatvaṁ durlabha-premavattvaṁ ca yasya
**pāda-rajaḥ-śrutibhir adyāpi** tvayi sākṣād atrāvatīrṇe\'pi eva katamaṁ
rajaḥ kiyan-mahimeti jñātum iṣyata eva, na tu tad anyaḥ prāpyata ity
arthaḥ \| yato vācaḥ ity-ādi-śruteḥ, ataḥ
parama-prācīna-mādṛśa-sarva-jñānaprada-śruti-durlabha-jñāne-tvat-pāda-rajasyapi
prārthanā menupayuktā, kutaḥ punaḥ
premabhara-vaśīkṛtatvat-pādābjaka-śrī-gopādi-janma-prārthaneti bhāvaḥ \|
evam aho\'tidhanyā ity-ārabhya śrī-vraja-vāsi-bhedānāṁ yathā-pūrvaṁ
māhātmya-kaimutyaṁ darśayitvā śrī-vrajeśvarayos tu tad atīta-bodhitaṁ
sākṣāt tat prabhāvaś ca tau praśaṁsitum api ko\'ham varāka iti vivakṣayā
sakhāyas tu svāparādhaja-bhaya-lajjābhyāṁ na prastutā eva ataś ca tad
ācchādanāya labdhvānanda-viśeṣās tan-mātara eva prathamata upanyastā iti
jñeyam \|\| 34 \|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ (140):** ataḥ pūrvam api tad astu me
nātha sa bhūri bhāgaḥ \[bhā.pu. 10.14.30\] ity-ādi yat prārthitaṁ tad
etad evety āha --- tad bhūrīti \| anena śrī-**gokula**-janma-lābhād eva
tava **pāda**-niṣevā-lakṣaṇo yācito **bhūri-bhāgaḥ** sadaiva setsyatīti
sūcitam \|\|34\|\|

**---------------------------------------------------------------------------------------------------------------------**

**jīva-gosvāmī (sarva-saṁvādinī)** : tatrāvatīrṇaḥ śrī-bhagavān tatra
iha śrī-mathurā-maṇḍale \| tatrāpi **aṭavyāṁ** śrī-vṛndāvane tatrāpi
śrī-**gokule** \| katham-bhūtaṁ janma ? gokula-vāsināṁ madhye api
**katamasya** yasya kasyāpy **aṅghri-rajasābhiṣeko** yasmin tat
\|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** ato bhagavan ! anena
śarīreṇāsakṛd eṣāṁ caraṇa-madhupānaṁ svācchandyena na sambhavati,
vinātraiva labdhena janmāntareṇa tena tathā kṛpā kāryā, yathātra yat
kiñcid api janma bhavatīty-ādi \| tad bhuri bhāgyam ity-ādi, tat-tasmād
aṭavyāṁ śrī-vṛndāvane vraje vā kim api janma bhūri-bhāgyam astu, me iti
śeṣaḥ \| kim apīti yat kiñcid api janma tad eva bhūri-bhāgyam \| kutaḥ ?
ity āha---yad iti \| yaj janma **gokule** vraje'pi **katamasya** yasya
kasyacij janasy**āṅghri-rajasām abhiṣeko** yatra gokula-vāsināṁ yasya
kasyāpi **pada-dhūli**-seko yatreti sāpekṣa-samāsaḥ, teṣāṁ
pāda-raho'bhiṣekaḥ katham eva tavābhilaṣaṇīyaḥ ? ity āśaṅkyāha---yad iti
\| yad yeṣāṁ **bhagavān** **mukundas** tvaṁ **jīvitaṁ** prāṇā
**nikhilaṁ** jāti-dhanādi sarvam aparaṁ ca \|

nanu, mukunda evāham \| kim evaṁ durlabhaḥ ? atha kim \|
durlabhātidurlabha evety āha---**adyāpi** **yat**-pada-rajaḥ
**śruti-mṛgyam eva** \| yasya tava bhagavato mukundasya pada-rajaḥ
śrutibhir mṛgyata eva, na tu labhyate \|\|34\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmāj jad aiśvaryāya
prāptāya prāptavyāya mākṣāya ca mayā jalāñjalir dattaḥ kena
prakāreṇaiṣāṁ vrajavāsināṁ caraṇa-dhūlayo labhyanta iti vibhāvya
saniścayam āha---tad eva me bhūri-bhāgyaṁ bhavatviti śeṣaḥ \| yadi
śrīmat kṛpākaṭākṣā udārā bhavantīti bhāvaḥ kintat iha aṭayā vṛndāvane
yat kim api komala-tṛṇa-dūrvāda-janma yad upari tvat
priya-sakhādi-vrajavāsi-jana-caraṇa-vinyāsa-saubhāgyaṁ sambhavet \|

nanv asminn atidurlabhe lobhaṁ vihāya sva-yogyam anyat prārthayasveti
cet tarhi **gokule'pi** tvan nagara-prāntādāv api **katamasya**
tvadīya-saucikakālhaḍi-pādyekatarasyāpy aṅghri-rajaso'bhiṣeko yatra
tathā-bhūtaṁ śilā-pīṭha-paṭṭakādi-janma bhavatu,

nanv eṣāṁ vraja-vāsinām etāvan māhātmyavattve ko hetuḥ kathaṁ vā jagat
pūjyasya jagat srasṭṛḥ parameṣṭhinas tavaiṣāṁ nīca-jātīnāṁ
pāda-dhūli-lipsāyāṁ nāsti lajjeti tatrāha, yeṣāṁ **jīvitaṁ bhagavān**
bhagaṁ śrī-kāma-māhātmyety amara-nānārtha-vargāt
saundarya-sausvaryādi-guṇa-viśiṣṭo bhagavān **mukundaḥ** mukhe
kundavaddhāsya yasya saḥ iti tvat saundaryādi-manda-hasitādy eva
jīvanopāyaḥ tena vinā sadya evāmī mriyante, ity eteṣām asādhāraṇas tvayi
mahā-premaiva sarvotkarṣe hetur iti bhāvaḥ \| **nikhilam** iti kiñcid
api jīvitan na bhojana-pānādi-hetukam ity arthaḥ, **ato'dyāpi** yeṣāṁ
**pada-rajaḥ śrutibhir mṛgyate eva** na tu prāyaḥ prāpyata ity ato'haṁ
brahmāpi kiṁ vedebhyo'py adhiko yata etat prārthane mama lajjā syād iti
bhāvaḥ \| ato mayā, tad astu me nātheti \[bhā.pu. 10.14.30\] yat pūrvaṁ
prārthitantat svasya vaidha-bhaktimattve eva yadi
vraja-janānugatimattvena māṁ rāgānugāmṛtāmbhodhau nimajjayati tad evaṁ
prārthatam \|\|34\|\|

**baladeva-vidyabhūṣaṇaḥ (vaiṣṇavānandinī) :** atha
vṛndāṭavī-darśana-mahimnā rucita-bhaktivartmani sa-tṛṣṇaḥ prārthayate
tad dūrīti \| prabhur udāraś cet kṛpā-kaṭākṣas tarhi me tad eva
bhūri-bhāgyaṁ bhūyād iti-śeṣaḥ \| kiṁ tat \| **iha** vṛndāṭavyāṁ
**yat-kim api** pūrvādi-janma yatra te sa-mitra-gaṇasya pāda-saṁskāraḥ
syād iti bhāvaḥ \| etac cen-nābhimataṁ tarhi **gokule** tv
annagara-prānte'pi kim api śilāpaṭṭikātmakaṁ janmās tu, kīdṛśaṁ tat ?
**katamasya** yasya kasyāpi tad-vāsinaḥ **aṅghri-rajasābhiṣeko** yasmiṁs
tat

nanu, tad-vāsināṁ kuto'yaṁ mahimā kathaṁ vā jagat-pūjyasya jagat-pates
tava tat-pāda-raja-spṛhāyāṁ na trapeti cet tatrāha---mukhe kundavat hāso
yasya so'ti-madhura-mūrtir-**bhagavān** svayaṁ prabhur yeṣāṁ **nikhilaṁ
jīvitaṁ** tad eka-jīvanatvāt tādṛśa-mahimānas te ity arthaḥ \| yeṣāṁ
pāda-rajo**'dyāpi śrutibhir mṛgyate** na tu labhyate'to me tat-spṛhāyāṁ
kā trapeti bhāvaḥ \| śruti-dhāraṇād eva me jagat-pūjyatādīti \|\|34\|\|

**\...**

**\|\| 10.14.35 \|\|**

**eṣāṁ ghoṣa-nivāsinām uta bhavān kiṁ deva rāteti naś**

**ceto viśva-phalāt phalaṁ tvad-aparaṁ kutrāpy ayan muhyati \|**

**sad-veṣād api pūtanāpi sakulā tvām eva devāpitā**

**yad dhāmārtha-suhṛt-priyātma-tanaya-prāṇāśayās tvat-kṛte \|\|**

**śrīdhara-svāmī (bhāvārtha-dīpikā) :** api ca kiṁ varṇyate kṛtārthatvam
eteṣāṁ, yeṣāṁ bhaktyā bhavān api ṛṇīvāste ? nanu, kiṁ dātum
asamartho'haṁ yena ṛṇī syāṁ ? ata āha \| **uta** api **bhavān** api
**eṣāṁ** **kutrāpi** **kiṁ viśva-phalāt** sarva-phalātmakāt **tvattaḥ
paraṁ** phalaṁ **rātā** dāsyatīti **naś cetaḥ ayat** sarvatra
gacchadbhir ayat **muhyati** \|

nanu, mām eva dattvānṛṇaḥ syāṁ ? iti cet, nahi nahi \| **sad-veṣād** iva
satāṁ bhaktānāṁ yo veṣas tad-anukaraṇa-mātreṇa pāpiṣṭhā **pūtanāpi**
**tvām** evāpitā prāpitā \| tarhi etat mahad-rūpaṁ **phalam**
etat-sambandhinām api nandādīnām apīty arthaḥ \| māṁ dāsyāmīti cet
tatraḥa---sakuleti \| bakāghāsura-sahitā **eṣām** api tāvad eva ced
aparyāptam ity āha---**yad** iti \| yeṣāṁ **dhāmād** ayas **tvat-kṛte**
tvad-artham evety arthaḥ \|\|35\|\|

**vaṁśīdharaḥ (bhāvārtha-dīpikā-prakāśaḥ) :** anyad api teṣām
alaukika-mahattvam āha---api ceti \| atrāśaṅkate *nanv* iti \| **eṣāṁ**
vraja-vāsinām \| **kutrāpi** kasmin sthāne ? sarva-phalātmakāt
sarvābhyudaya-svarūpāt \| **tvatto** bhavataḥ \| **param** anyat \|
**kiṁ phalam** ity anvayaḥ \| **muhyati** ākulībhavati \| *mām* ātmānam
\| *nahi nahīti* dvir-uktyāsarvathānṛṇyābhāva uktaḥ \| yadi
pūtanaikākinī muktā tarhīti \| tatrākṣepe \| *bakāgha*-bhrātṛ-sahitā
sāpi sakulaiva kulaṁ samūhe dehe ca vaṁśa-sambandhinor apīti dharaṇiḥ \|
**eṣāṁ** vraja-vāsinām \| *tāvad* *eva* **pūtanātulyam** eva dadāsi cet
*tarhi* aparyāptaṁ nyūnam eva tat \| yeṣāṁ vraja-vāsinām \| **dhāma**
gṛham \| **artho** vasu \| suhṛdaḥ sambandhinaḥ \| **priyā** bhāryā \|
**ātmā** dehaḥ \| āśayo'ntaḥ-karaṇam \| **tvad** iti ṣaṣṭhy-arthe tava
\| **kṛte** iti vibhakti-prati-ṛupakam avyayaṁ tādarthye \| ity artha
iti---na hi sarvātma-bhāvena sarva-samarpiṇāṁ parama-bhaktānāṁ
māraṇārtham āgata-pāpa-pūtanayā sāmyam ucitam iti bhāvaḥ \|

nanu bhavad vidhāyāpi yady evaṁ caraṇa raja eva parama-phalatvena dāsye,
kiñ ca pūrva bhavatā tvāṁ labdhum eva tvāṁ staumīti pratijñātam adhunā
punar etac caraṇa-raja eva prārthyate, bhadreyaṁ niṣṭhā bhavad-vidhānām
iti sanarma-praśnam āśaṅkya tathaivāha \| eṣāṁ pūrvokta-māhātmyānām \|
**uta** praśne \| **viśva-phalād** apīty api-śabdānvayaḥ \| tataś cāsyāḥ
śrī-vraja-bhūmer-ūrddhvaṁ tava sthāna nāsti etat-svarūpād ūrdhvañ ca
phalaṁ nāstīti, kutra ca dātety arthaḥ \| **ayad** iti
nañ-pūrvam-iṇ-dhāto rūpam \| tvattaḥ paraṁ phalaṁ **kutrāpy** ajānad ity
arthaḥ \| **muhyatī**ti \| niścayāśakteḥ \| satyaṁ mad-bhāva-yuktānāṁ
vraja-vāsi-viśeṣāṇāṁ dhātrī janānāṁ veśāt lebhe gatiṁ dhātryucitāṁ
tatonyām \[bhā.pu. 3.2.23\] iti tṛtīyokteḥ \| iti hiṁsāmaya-dambhenaiva
na tu bhaktyety arthaḥ \| ataḥ samāna-phalatvaṁ kathaṁ syād iti bhāvaḥ
\| **pūtanāpi** anyasya kā vārtety arthaḥ \| **api**-śabdo'yaṁ
yathāyogam anyatrāpi yojyaḥ \| **sakule**ti \|
prāktanādhunika-tat-kulotpanna-sahitā gokula-prati-kakṣatvena nirdeśāt
\| bakāghayos tu svatantra eva tat-sparśostyanyeṣviva **tvām** eveti \|
pūtanāyāḥ sākṣāt anyeṣāṁ tu bhagavad dveṣiṇāṁ pūtanānuvartitvenaiva \|
bakāghayos tu virodhi-veśān mukti-mātram iti jñeyam \| āpitā tvayaiveti
śeṣaḥ \| suhṛnirupādhi-hitakārī, **priyaḥ** tādṛśa-prīti-viṣayaḥ \|
**tvat-kṛta** iti \| pratyekaṁ svābhāvikam eva teṣāṁ tad ekārthatvaṁ,
tava punas tat-tad-bhedenāneka-priya-janārthatvam ity arthaḥ \| tad evaṁ
te pūrṇā eva \| śrī-bhagavac-caraṇās tu praty-upakārāsāmarthanāpūrṇā
ivātas tebhyaḥ kim iva dāsyantyato'ham api bhavatām ṛṇitvena pāravaśyam
āśaṅkaya tādṛśa-nijābhilāṣa-siddhaye tac-caraṇa-rajaś śaraṇa eva
bhavituṁ yukta iti bhāvaḥ \| tad evam api
śrī-kṛṣṇa-tad-vāsinokhyabhicāratvam eva vyañjitam \| tathā
pūrva-pakṣatayaivāyaṁ parama-siddhāntaḥ sūcitaḥ \| tādṛśatvad
vaśīkāramaya-premṇa eva parama-phalatvāt \|\|35\|\| atra viśvanāthaḥ

**hemādri (kaivalya-dīpikā-ṭīkā) :** **eṣām** iti \| **uta** aho \|
**deva** ghoṣe gokule \| **kiṁ** phalam etad dāsyaty asminn arthe,
asmākaṁ ceto **muhyati** \| yato **viśvasya phala-bhūtāt tvad** bhavataḥ
sakāśād **aparaṁ phalam** **ayat** na gaty-arthānāṁ dhātūnāṁ
jñānārthatvād ajānad ity arthaḥ \| inaḥ śatari rūpam \| "ātmānam eva
dāsyāmi" iti cet, tatrāha---**sad** iti \| **sataḥ** praśastāt sampūrṇād
**dveṣāt** virodhād iti yāvat \| **eva**-śabdo'py arthe \| **pūtanā tvām
evāpitā** prāptā, apiḥ curādau \| bhādau paṭhyamāno hi seṭ \| kim
ekākiny eva prāptā ? nety āha---**api sakulā** iti \| kulaṁ
bako'ghāsuraś ca yeṣāṁ **ghoṣa-nivāsinām** \| **dhāmādyās**
**tvat-kṛte** tvad-artham \| **dhāma** gṛham \| **arthaḥ** paśv-ādi \|
tataḥ **suhṛt,** pitānena mātāpy upalakṣitā \| **ātmā** jīvaḥ \|
**prāṇā** indriyāṇi prānantīti vyutpattyā \| **āśayā** antaḥkaraṇāni \|
ya evātmā dviṣadbhyo dīyate sa evānuraktebhyo dīyate ity anucitam ity
arthaḥ \|\|35\|\| \[mu.pha. 18.15\]

**śrīnātha-cakravartī (caitanya-mata-mañjuṣā) :** tad eṣāṁ
prema-bhaktānāṁ bhavān ṛṇīva katham api pratyupakāraḥ kartuṁ śakyata
evety āha---eṣām ity-ādi \| svāmi-pādānāṁ vyākhyaiva śaraṇīkāryā
\|\|35\|\|

**sanātana-gosvāmī (dig-darṣinī) :** \[bṛ.bhā. 2.7.101\] api ca kiṁ
varṇyate kṛtārthatvam eṣāṁ yeṣāṁ bhakti-viśeṣeṇa bhavān api mahāṛṇīvāste
\|

nanu, kiṁ dātum asamartho'haṁ yena, tādṛśaḥ syām ? ata āha---eṣām
\[bhā.pu. 10.14.35\] iti \| **uta** api \| **bhavān** api **eṣāṁ**
**kutrāpi** **kiṁ** **viśva-phalāt** sarva-phalārthakāt **tvattaḥ**
**aparam** anyat phalaṁ **rātā** dāsyatīti, **no**'smākaṁ **cetaḥ ayat**
sarvatra gacchat vicārayan **muhyati** \| yad vā, **kutra kim aparaṁ**
dātā ity apy **ayat** layaṁ prāpnuvat **muhyati** vicāreṇa
tad-ānṛṇya-kṛd-dravyāprāpteḥ \|

nanu, mām eva dattvānṛṇaḥ syām ? iti cen nahi nahīty āha---**sad-veśād
iva** satāṁ bhaktānāṁ yo veśaḥ tad-anukaraṇa-mātreṇa
bāla-ghātādi-**ratā** **pūtanā** api **tvām evāpitā** prāpitā \| tarhy
etat-sambandhinām api dāsyāmīti cet, tatrāha---**sakulā** iti
bakādy-asura-sahitā yadyapi bakādy-asurayoḥ
śrī-bhagavat-sparśa-lābhādikam eva tat-prāptau vyaktaṁ mahat kāraṇaṁ
tathāpi pūtanā-sambandhenaiva tad api siddham ity ūhyam \|

**eṣām** api tāvad eva cet, tarhi atyantam aparyāptam ity āha---yad iti
\| **yeṣāṁ dhāmādayas tvat-kṛte** tvad-artham evety arthaḥ \| yad vā,
**tvat-kṛte** tvat-karmaṇi bhakti-lakṣaṇe viṣaye **yad-dhāmā**dayo'pi
vartanta ity arthaḥ \| tatra yathā-yogyaṁ dhāmādīnāṁ
bhagavad-bhakti-paratoktā \| ayam arthaḥ---dveṣṭrbhyo'pi tvayātmaiva
dattaḥ \| bhaktebhyo'pi tathaiva cet, tarhi sarvato'dhikatayā sarvatra
praśasyamānayā bhaktyā kiṁ kṛtam viśeṣataśya vraja-vāsinām eṣāṁ
bhakti-viśeṣasyāparyāptir eva syāt \|\|35\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** muhyatīti niścayāśakteḥ
\| yad vā, ṛṇ-itvenaiṣāṁ vaśyatayā mādṛśān vihāyātraiva sthāsyatīti
śoka-duḥkhādy-atiśayena mohaṁ prāpnoti \| **sa-kulā**
bakāghāsura-sahiteti tayor bhagavat-prāpti-hetu-tat-sparśādi-prāptau
tat-sambandha eva hetur iti jñeyam \| anyat tair vyākhyātam \|
**viśva-phalād** **apī**ty api-śabdānvayaḥ \| kutreti
śrī-māthura-vraja-bhūmāv eva svato janmādi-siddheḥ \| yad vā,
**kutrāpī**ty asya yathā-sthitam evānvayaḥ \| (ayad itīn gatau
satrantraḥ \|) gaty-arthād iṇ-dhātor jñānārthatvāt kathañcit kadācid apy
ajānad ity arthaḥ \| **sad-dveṣāt** satāṁ dveṣāt māraṇodyamād api
sa-kulāpi bāla-ghātanādi-mahā-duṣṭatvena prasiddhā pūtanāpi **tvām**
āpitā tvayaiva prāpaṇa-kāraṇaṁ stanya-dānādikaṁ pūrvaṁ nirdiṣṭam evāsti
\| iveti sukha-viśeṣa-prāptyā tattvataḥ sākṣād-bhagavad-aprāpteḥ \|
**āpite**ti ca tat-sukhena saha bhagavad-abhedāt tad-avāptyā
bhagavad-āpty-abhiprāyeṇa \| ete ca tvan-mitrāṇīty uktam eva \| ataḥ
prāpye'vaśya-viśeṣo'pekṣata eveti bhāvaḥ \|

nanu, tarhi nija-sthāna-dhanādi-sahitam ātmānaṁ sākṣād ebhyo dāsyāmi ?
tatrāha---**yad-dhāme**ti \| **tvat-kṛte** tvat-sevā-lakṣaṇa-karmaṇi
nimitte tair yat tubhyam arpitam asti, tvayāpi tan-mātra eva datte
pratyupakāreṇa sāmyam eva \| na ca tava prasiddha audāryādi-viśeṣaḥ
sampadyeteti bhāvaḥ \|\|35\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanu, bhavad-vidhāyāpi yady
eṣāṁ caraṇa-raja eva parama-phalatvena dāsye tarhy ebhyo vā kiṁ dāsye ?
kiṁ ca, pūrvaṁ bhavatā tvāṁ labdhum eva tvāṁ staumīti pratijñātam,
adhunā punar etac caraṇa-raja eva prārthyate bhadreyaṁ niṣṭhā
bhavad-vidhānām iti sanarma-praśnam āśaṅkya tathaivāha---eṣām iti \|
**eṣāṁ** pūrvokta-māhātmyānām **uta** praśne **viśva-phalād apī**ty
api-śabdānvayaḥ \| tataś cāsyāḥ śrī-vraja-bhūmer ūrdhvaṁ tava sthānaṁ
nāsti, etat svarūpād ūrdhvaṁ ca phalaṁ nāstīti kutra ca **kiṁ** dātety
arthaḥ \| **ayad** iti nañ pūrvam iṇ-dhāto rūpam \| tvattaḥ paraṁ phalaṁ
**kutrāpy** ajānad ity arthaḥ \| **muhyatī**ti niścayāśakteḥ satāṁ
sad-bhāva-yuktānāṁ vraja-vāsi-viśeṣāṇāṁ dhātrī-janānāṁ veśāt---lebhe
gatiṁ dhātry-ucitāṁ tato'nyam \[bhā.pu. 3.2.23\] iti tṛtīyokter iveti
tatrāpi hiṁsāmaya-dambhenaiva, na tu bhaktyety arthaḥ \| ataḥ
samāna-phalatvaṁ kathaṁ syād iti bhāvaḥ \| **pūtanāpī**ty anyasya kā
vārtety arthaḥ \| api-śabdo'yaṁ yathā-yogyam anyatrāpi yojyaḥ \|
**sa-kule**ti prāktanādhunika-tat-kulotpanna-sahitā
gokula-pratikakṣatvena nirdeśād bakāghayos tu svatantra eva
tvat-sparśo'sty anyeṣv iva tvām eveti pūtanāyāḥ sākṣāt anyeṣāṁ tu
bhagavad-dveṣiṇāṁ pūtanānuvartitvenaiva bakāghayos tu virodhi-veṣān
mukti-mātram iti jñeyam, **āpitā** tvayaiveti śeṣaḥ \| suhṛt
nirupādhi-hita-kārī \| priyas tādṛśa-prīti-viṣayaḥ \| **tvat-kṛta** iti
pratyekaṁ svābhāvikam eva teṣāṁ tvad-ekārthatvaṁ tava punas
tat-tad-bhedenāneka-priya-janārthatvam ity arthaḥ \|

tad evaṁ te pūrṇā eva śrīmad-bhagavac-caraṇās tu
pratyupakārāsāmarthyenāpūrṇā iva tatas tebhyaḥ kim iva dāsyanti, ato'ham
api bhaktānām ṛṇītvena pāravaśyam āśaṅkya tādṛśa-nijābhilāṣa-siddhaye
tac-caraṇa-rajaḥ-śaraṇa eva bhavituṁ yukta iti bhāvaḥ \| tad evam api
śrī-kṛṣṇa-tad-vāsinor avyabhicāritvam eva vyañjitam \| tathā
pūrva-pakṣa-bhaṅgyaivāyaṁ parama-siddhāntaḥ sūcitaḥ \|
tādṛśa-tad-vaśīkāra-premṇa eva parama-phalatvāt \|\|35\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ (141) :** tasmāt teṣāṁ bhāga-dheyaṁ kiṁ
varṇanīyaṁ ? aho yeṣāṁ bhaktyā bhavān api nitya-mṛṇitām āpanno yeṣu
ruddha evāste ity āha---eṣām iti \| satāṁ śuddha-cittānāṁ
dhātry-ādi-janānām iva veṣāt \| lebhe gatiṁ dhātry-ucitāṁ \[bhā.pu.
3.2.23\] iti tṛtīyokteḥ \| tasmād anādi-kalpa-paramparā-gatatvād
avatārata evaivaṁ prāptatvena tair ekair eva bhakti-ruddhatvāt sanātanaṁ
mitram ity evaṁ sādhūktam \| tataś ca tad-bhūri-bhāgyam \[bhā.pu.
10.14.33\] ity-ādikam api sādhv eva prārthitam iti bhāvaḥ \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** kintu bhagavan ! eka evāsti
me mahān sandehas taṁ svayam api tvaṁ dūrīkartuṁ na śaknoṣīty āha---eṣām
ity-ādi \| he **deva** ! **eṣāṁ ghoṣa-nivāsinām** \| **uta** vismaye \|
**bhavān viśva-phalād** viśvasya phala-bhūtāt **tvatto'paraṁ kiṁ rātā**
dātā iti **kutrāpi** sandeha-saṅkaṭe **ayat** patan no'smākaṁ ceto
**muhyati** \|

nanu, kathaṁ te ceto-mohaḥ ? ātmānam eva dāsyāmīti ced avaidagdhyāpatter
idam anucitam ity āha---**sad-veṣād** iveti \| satī mātā tad-veṣād iva,
na tu tad-veṣāt \| stanya-dānāya mātṛ-vapuḥ kṛtvā gateti na, api tu
jighāṁsayaivetīva-śabdaḥ \| tad-veṣābhāsa-mātreṇaiva **pūtanā** **tvām**
evātmānam evāpitā prāpitā \| atrāpi sa-kulā bakāghādi-sahitā \| ebhyo'pi
yadi sa evātmaiva dātavyas tadā yogyāyogya-vicārābhāvād avaidagdhyam
evāpatati \| ātmano'dhikaṁ vastu tava nāsty eva \| tat **kim aparaṁ**
dāsyasīti yogya eva sandehaḥ \|

nanu, bho brahman ! mā sandehaṁ kārṣīḥ \| ebhyo yad deyaṁ tad dattam eva
\| yad vā, **tvat-kṛte** tvat-karmaṇi dhāmādīni sarvāṇīti brahmaṇo
vākya-śeṣa evāntaryāmi-rūpeṇa sarasvatīṁ devīṁ prerayatā siddhāntitam \|
tebhyaḥ pūtanādibhya ātmānaṁ sāyujyaṁ dattam \| ebhyas tu evambhūtaṁ
sāyujyād api parama-durlabhaṁ prema dattam iti na mamāvaidagdhyam iti
siddhāntaḥ \|\|35\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, yeṣāṁ pāda-rajo
mayā lobhāt prārthyate, tal labhyatāṁ na labhyatāṁ vā mayeti spaṣṭaṁ na
brūve cet, mā brūhi kintv anyad ekaṁ yat pṛcchyate tad uttaram avaśyam
eva dehīty āha---eṣām iti \| ebhyo **bhavān** **kiṁ rāte**ti kiṁ
**phalaṁ** dāsyatīti \| **uta** praśne \| ity ahaṁ pṛcchāmīty arthaḥ \|

nanu, sarva-vedārtha---tattvajñena tvayaiva cetasā vicārya svayam eva
jñāyatāṁ tatrāha---no'smākaṁ ceta iti \| bahu-vacanena na kevalaṁ
mamaiva api tu rudrasya sanakādīnāṁ nāradādīnāṁ ca sarveṣām eva
sarva-jñānāṁ ceto **muhyati** \| cetaḥ kīdṛśaṁ ? **viśva-phalāt**
sarva-phalātmakāt tvatto'pi **aparama**tve phalaṁ **kutrāpi** deśe
**kāle** vā **ayat** buddhyā bahudhā anviṣyāpi aprāpnuvat \| in gatau
śatr-antaḥ \| ayam arthaḥ---sarva-phala-rūpas tvam ebhir anādita eva
putrādi-rūpatvena prāpta eva vartase \| ata eva mayā **eṣāṁ bhavān** iti
ṣaṣṭhī-prayuktā yadi tu tvatto'py adhikam anyat kiṁcana vastu praśastam
asthāsyat tadaivait tebhyo deyatvena yogyam abhaviṣyat tat tu nāstīty
asmākaṁ ceto mohe hetur iti \|

nanu, brahman, satyaṁ tvaṁ tattvān abhijña evāsi mayaiteṣāṁ bhaviṣyanti
manur āgamayīm adbhutāṁ bhaktiṁ jānataiva tat-sādhya-phala-bhūtaḥ svātmā
putrādi-rūpaḥ prathamam eva datta ity anye khalu kṛtajñā bhavanti \|
ahaṁ tu kariṣyamāṇa-vijña iti mayaiva jitam iti cet satyaṁ prabho ! tad
api tvaṁ nyāyena jīvase evety āha---sad-veśād iva \| **sad-veśād** evety
arthaḥ \| **pūtanā** pāpiṣṭhāpi **sva-kula**-sahitāpi **tvām eva āpitā**
tvayaiva tvāṁ svātmānaṁ prāpitā \| tathā yeṣāṁ dhāmādayo
mamatāspadāhantāspadāni **tvat-kṛte** tvad-artham eva te caite
vraja-vāsino'pi tvayā tvām evāpitā iti vākya-śeṣo
nāsā-netra-bhrū-grīvā-bhaṅgyaiva jñāpitaḥ \| ya eva **ātmā**
atiniṛṣṭāyai pāpiṣṭhāyai pūtanāyai dattaḥ sa eva svātmā atinikṛṣṭāyai
pāpiṣṭhāyai pūtanāyai dattaḥ sa eva svātmā atiprakṛṣṭebhyaḥ
puṇyavac-chiromaṇibhyo vraja-vāsibhyo datta iti prathamato dāne'py
anucitānuṣṭhitir durvārety eṣām ṛṇitva-svīkāra eva tava niṣkṛtir iti
bhāvaḥ \|\|35\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**
tad-rajaḥ-spṛhayātiprasannam ālakṣya tad-vācaṁ śrotu-kāmo'syāyam ekaṁ
pṛcchati---eṣām iti \| he deva ! ebhyo **ghoṣa-nivāsibhyo bhavān kiṁ
phalaṁ rātā** dāsyati ? **uta** praśne, etad ahaṁ pṛcchāmīty arthaḥ \|
nanu, vedajñena tayaiva vicārya budhyatāṁ tatrāha---no'smākaṁ mama
śivasya ca nāradādeś ca sarveṣāṁ veda-jñānāṁ **cetaḥ** **viśva-phalān**
nikhila-phala-svarūpāt **tvatto'paraṁ** phalaṁ **kutrāpi** deśe **kāle**
vā **ayad** aprāpnuvat **vimuhyati** **kiṁ** pradāyāyam anṛṇī bhaved iti
vimoham eti \| iṇ gatau śatr-antaḥ \|

nanv ebhyaḥ etadīyebhyo vā aham ātmānam eva pradāya paryāptiṁ kuryāṁ ?
tatrāha---**sad-veṣād** iveti dhātrī-veṣād eva **sa-kulā**
bakāgha-sahitā pūtanāpi pāpiṣṭhāpi **tvām** **evāpitā** tvayaiva tvāṁ
svātmānaṁ prāpitā yeṣāṁ dhāmādayas **tvat-kṛte** tvad-arthaṁ viniyuktās
tebhyaḥ puṇyavac-chiromaṇibhyas tvad-anurāga-nibhṛtebhyaḥ
svātma-dānenāpi na paryāptir iti sarvadā teṣām ṛṇy eva **bhavān** iti
tat-pāda-rajo'bhiṣeko me'nugṛhyatāṁ jagat-patitvaṁ me na rocate iti
bhāvaḥ \|\|35\|\|

**\...**

**\|\| 10.14.36 \|\|**

**tāvad rāgādayaḥ stenāḥ tāvat kārāgṛhaṁ gṛham \|**

**tāvan moho'ṅghri-nigaḍo yāvat kṛṣṇa na te janāḥ \|\|**

**śrīdhara-svāmī (bhāvārtha-dīpikā) :** nanu, vīta-rāgādi-doṣāṇāṁ
saṁnyāsinām api na mattaḥ paraṁ kiñcid asti, katham eṣām aparyāptam ?
ity ata āha---**tāvad** iti \| he **kṛṣṇa** ! **rāgādayas tāvad eva
stenāś** caurā bhavanti, tathā **tāvad gṛham** api **kārā-gṛhaṁ**
bandhanāgāram \| **moho'pi tāvad evāṅghri-nigaḍaḥ** pāda-śṛṅkhalā, yāvat
te tvadīyā janā na bhavanti \| tvadīyānāṁ tu rāgādayo'pi tvan-niṣṭhā
mocakā eveti, na yatibhyo viśeṣo bhajanaṁ tv adhikam iti bhāvaḥ
\|\|36\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** punar ākṣipati---*nanv*
iti \| eṣām eva katham *aparyāptaṁ* teṣām api etat tulyatvād aparyāptam
eveti \| rāgo'tyantābhiniveśaḥ \| kārā syād *bandhanāgāre* iti yādavaḥ
\| mohaḥ putrādiṣu sneha-viśeṣaḥ \| iti *bhāva* iti \| kevala-jñānibhis
tava bhaktā evādhikā iti tātparyam \|

> yā nirvṛtis tanu-bhṛtāṁ tava pāda-padma-
>
> dhyānād bhavaj-jana-kathā-śravaṇena vā syāt \|
>
> sā brahmaṇi sva-mahimny api nāth mā bhūt \[bhā.pu. 4.9.10\] iti
> dhruvokteḥ \|

nanv ete gṛha-sthāḥ putra-kalatrādi-saṁsāra-jñāne nipatitā iti
saṁnyāsibhir ucyate \| satyaṁ, tval
lakṣaṇa-putratvad-bhakta-lakṣaṇa-kalatrādimanta ete gṛhasthā vartatām \|
deśāntarasthā ye tvad-bhaktās te\'pi sannyāsibhyādhikā ity āha---tāvad
iti \| **rāgādayo** rāga-dveṣābhiniveśāḥ, te ca mahā-caurā
jīva-niṣṭha-jñānānandādi-mahā-dhanāny apahṛtya parameśvare rājani ete mā
kūt-kurvanviti buddhayā karmādhikāramaye gārhasthya-**kārāgṛhe**
moha-**nigaḍena** baddhā jīvāḥ sthāyante \| he **kṛṣṇa** **janā** jīvā
yāvat te tvad-bhaktānugraha-bhājanatvena tvadīyā na bhavanti, **tāvad**
eva rāgādayaḥ **stenāḥ**, tvadīyatve sati teṣāṁ tvad-bhakteṣv eva rāgaḥ
bhakti-pratikūle vastuny eva dveṣaḥ tvayy evābhiniveśa iti \| pratyuta
tvan-niṣṭha-jñānānandādikam apy ānīya dadhānāsta eva parama-sādhavo
bhūtvā nityam upakurvate \| evam eva **gṛhaṁ**
bhadrābhadra-karma-sādhanaṁ yat-kārāgāram āsīt tad eva teṣāṁ
tvat-paricaryā- kīrtanādi-sādhanaṁ tvadīya-nitya-dhāma-prāpakaṁ bhavet
\| evaṁ moha-viṣayasya tvad bhaktatvāt so\'pi
cet-premānubhāva-rūpa-moha-prāpaka iti katham etat sama-kakṣatāṁ
saṁnyāsino labhantām \| ye kṛcchre mahān iha bhavārṇavam aplaveśām
ity-ādinā mat-sutreṇa sanatkumāreṇāpakarṣitās tebhyaḥ saṁnyāsibhyo\'pi
bhaktāḥ paramādhikāḥ, ye deśāntara-gṛhastha-bhaktās tebhyaḥ paraṁ
sahasra-guṇato\'pi premṇādhikatamās te vraja-vāsinaḥ tair ebhis tvaṁ
sākṣāt pūrṇa-svarūpo\'pi putrādi-rūpeṇa svādhānīkṛta eva vartasa iti
bhāvaḥ \|

nanu dhāmādīnāṁ mad-ekārthatayaiva yadi teṣāṁ mahimā tarhi bhavān api
nija-gṛhaṁ tathaivācared iti cet, āstāṁ tāvat, eṣāṁ svātmano\'pi
tvad-ekāryatvenātmārāma-gaṇebhyo\'pi mahattaraṁ bhāva-māhātmyam, mādṛśāṁ
tu bhavad unmukhatvam api durghaṭam ity-āha---tāvad iti \| ayam
arthaḥ\--rāgo viṣaya-prītiḥ, tad ādayas tan
maya-viṣaya-lābhālābha-hāniṣu harṣa-viṣāda-śokādyāḥ, gṛhaṁ
viṣaya-mātraṁ, moho rāgādi-hetur avivekaḥ, te ca tat-tad-vikriyāyāṁ
rāga-mukha-nirīkṣakā eva sarve iti prathamaṁ sa evoktaḥ \| tatra
nirupādhi-premāspadasyātmano\'py ātmatvena tvam eva rāgasya
svābhāvika-parama-yogyāśrayaḥ \| atas tal lakṣaṇā-nija-svāminam
upalabhyaiva bhramann asau janānāṁ śubha-vāsanā-rūpāṁ tvad
bhajana-sāmagrī haraṁś caura eva, tatas tad anuvartino\'pi tādṛśāḥ \|
atha gṛhamayo viṣayo\'py avaśiṣṭa-daṇḍanāyaiva kārāgārīkṛtaḥ syāt \|
tvat-pādānusmaraṇa-virodhi-bodha-pradatvāt \| mohopy asau tena
tenāvasthā-vaiśiṣṭayaṁ prātas tatra svayaṁ nigaḍāyate \| naṣṭe\'pi
tādṛśa-kārāgṛhe rāgādi-mayasya tasyāvaśeṣeṇāpi
tvat-pādānusaraṇonmukhatvāśakteḥ \| tad evaṁ tvadīyānusṛtau te tāvat
tādṛśā bhavanti yāvaj janās te tava na bhavanti tvayā na svīkriyanta ity
arthaḥ \|

jāte tu tāvakatve rāgādīnām apy ātmano\'py ātmanas tava prāptau satyāṁ
tairnātmāpy āśriyate iti svayam eva te doṣā apagacchantīty arthaḥ \|
atra rāgasya tat-prātiḥ

> yā prītir avivekānāṁ viṣayeṣv anapāyinī \|
>
> tvām anusmarataḥ sā me hṛdayānn āpasarpatu \|\|\[vi.pu. 1.20.19\]

ity anusāreṇa gṛhasya tvad arpitatvena mohasya ca tvat-premamayatveneti
\| ata eva te tāvat tāvakānāṁ śiromaṇayo,
mādṛśāstve-tac-caraṇa-reṇu-sparśi-gaṇe yatkicit-prātāv apy abhilāṣiṇa
eva, katham etat-kakṣāṁ prāpnuyur iti bhāvaḥ \|

yad vā, nanu teṣāṁ pratyupakārāsamartham api māṁ sadā sevamānāsta eva
dūṣaṇīyās tatrāha---he kṛṣṇa sarva-cittākarṣaka yāvatte tava janā na
bhavanti, sākṣāt sevāṁ na prāpnuvantīty arthaḥ \| arthāt tvad bhaktās
tāvat teṣāṁ tvat-smṛtau svābhāvika-bhojanecchādayo nivāsa-sthānaṁ
kadācinn indrādinā tvad-vismṛti-lakṣaṇo moho\'pi tāvat-parama-duḥkhadā
eva na bhavanti \| yad vā, tava rāgādayas tava līlā-sthānam api
tvat-prema-mūrcchāpi tāvat parama-duḥkhadā bhavanti \| yāvat sākṣāt tvat
sevāṁ na prāpnuvantīti pūrvavat \| tad evaṁ sati tava mohanatvam evaiṣāṁ
vraja-vāsināṁ tavānusaraṇe kāraṇaṁ tasmād eṣāṁ ko doṣa iti bhāvaḥ \| kim
arthaṁ tatrāha---prapanna-janatā nija-vraja-jana-rūpā mad-ādi-rūpā ca \|
prathituṁ prathayitum \| aiśvarya-līlāto\'py asyā līlāyā
bhakta-jana-parānandatvād ity arthaḥ \| tad uktam---nandaḥ kim akarod
brahman \[bhā.pu. 10.8.46\] ity-ādi, gāyante\'dyāpi kavayo yal
loka-śamalāpaham \[bhā.pu. 10.8.47\] iti, yena yenāvatāreṇa \[bhā.pu.
10.7.1\] ity-ādi, yac-chṛṇvato'paitya ratir vitṛṣṇā \[bhā.pu. 10.7.2\]
ity-ādi \|\|36\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** nanv eṣāṁ rāgādayo
dṛśyante, tathāpi katham ete śama-dama-titikṣādibhiḥ
śuddha-sattvebhyo'py adhikās te ity āha---tāvad rāgādaya ity-ādi \|
atrāpi svāmi-vyākhyaiva \|\|36\|\|

**---------------------------------------------------------------------------------------------------------------------**

**hemādri (kaivalya-dīpikā-ṭīkā) :** tāvad iti \| **rāgādīnāṁ
stenatvādikaṁ tāvad** eva \| yāvat tvat-kathā nāsti pravṛttāyāṁ kathāyāṁ
tu tan nāstīty arthaḥ \| **kārā-gṛhaṁ** bandhana-sthānam \|\|36\|\|
\[mu.pha. 18.16\]

**---------------------------------------------------------------------------------------------------------------------**

**sanātana-gosvāmī (dig-darṣinī):** \[bṛ.bhā. 2.7.102\] nanu,
vigata-rāgādi-doṣāṇāṁ sarva-tyāgināṁ yatīnām api na mattaḥ paraṁ phalaṁ
kiñcid asti \| katham eṣām aparyāptam ? ity atrāha---tāvad iti \[bhā.pu.
10.14.36\] \| he **kṛṣṇa** ! **rāgādayas** **tāvad** eva **stenāḥ**
viveka-dhairyādi-sarva-guṇa-ratna-moṣakā bhavanti \| tathā **tāvad
gṛham** api **kārā-gṛhaṁ** bandhanāgāram, **moho**\'pi **tāvad** eva
**aṅghri-nigaḍaḥ** pāda-śṛṅkhalaṁ **yāvaj janās** **te** tvadīyā **na
bhavanti** \| tvadīyānāṁ tu rāgādayo\'pi tvan-niṣṭhā-vimocikā eveti \|
na yatīnām ebhyo viśeṣaḥ, bhajanaṁ tv adhikataram iti bhāvaḥ \|

yadyapi prāg-ukta-śrī-bhāgavatādi-siddhāntānusāreṇa saṁnyāsinām iva
vastutaḥ pūtanādīnām asurāṇāṁ bhagavat-smaraṇādy-anubhāvena muktyā
brahmatāvāptir eva, tathāpi brahmaṇo bhagavad-vibhūtitvena tad-avāptyāpi
bhagavat-prāptir eva syād iti \| tataś ca bhaktānāṁ
vaikuṇṭha-loka-lābhena sākṣād-bhagavac-caraṇāravinda-prāptir eveti mahān
viśeṣaḥ prāg-uktānusāreṇa boddhavyaḥ \|

yad vā, nanu, bahir antaḥ-saṅga-parityāgina eva paramottama-bhaktās tat
katham ete rāgādimantaḥ stūyante tatrāha---tāvad iti \| arthas tu
pūrvavad eva \| bhāvas tv ayaṁ---yāvat tvat-sambandha-mātravanto janā na
syuḥ, **tāvad** eva rāgādayo doṣāvahā bhavanti \| tāvakānāṁ tu
bhakti-sampatti-vṛddhi-hetutvāt guṇa-viśeṣāpādakā eva \| yataḥ
sannyāsinām api tvad-bhakti-hīnānāṁ vairāgyādikaṁ sarvaṁ vyarthaṁ,
pratyuta mahābhimāna-doṣa-viśeṣa-karam eva syāt \| evaṁ hi sāmānyena
sarveṣām eva bhaktimatāṁ kevalaṁ tad-īpsā-paryāptir na ghaṭata eva tatra
ca bhakti-viśeṣavatām eṣāṁ kathaṁ nāma paryāptiḥ syāt ? iti \|

yad vā, nanv ata eva prema-viśeṣeṇa vihāra-viśeṣam etaiḥ samaṁ karomīty
atrāha---tāvad iti \| kṛṣṇasya sarva-cittākarṣakasya tava, **nate**
namane bhaktāv ity arthaḥ \| yad vā, he kṛṣṇa ! arthāt tavaiva na te
yāvaj janā bhavanti, tāvat stenā api rāgādayaḥ, tathā kārā-gṛham api
gṛham, aṅghri-nigaḍo\'pi mohaś ca tatraiva bhavanti \| evaṁ bhavān
svayam eva nija-bhaktau lokān pravartayituṁ vicitra-rāgādikam āviṣkurvan
bahudhā svārtham eva vikrīḍati, na tu teṣāṁ nimittam ity ānṛṇyaṁ kuto
ghaṭatām ?

yad vā, he kṛṣṇa ! yāvaj janās te tad-bhaktā na bhavanti, tāvat tavaiva
stenā dhairyātmā-rāmatādy-apahārakā rāgādayo bhavanti,
vaikuṇṭhādi-varti-gṛhaṁ kārāgṛha-tulyaṁ duḥkhadaṁ bhavati, tatra
niyata-vāsena nijāśrita-janaiḥ sadā saṅgatāv asvātantryasyevopādānāt \|
tatratyeṣu mahā-lakṣmy-ādiṣu mohaḥ sneha-viśeṣaḥ aṅghri-nigaḍa-tulyaḥ
para-saṅkocāpādakatvena yantraṇā-karaḥ, tena nija-bhaktaiḥ saha
nirantara-krīḍā-hāny-āpatteḥ \| evaṁ ca sati janeṣu bhakteṣu vṛtteṣu
teṣu pūrvavat tava bhāva-viśeṣo nodeti yena \| taiḥ saha tathā krīḍasi,
pratyuta viccheda-duḥkhaṁ vistārayasīty arthaḥ \| etac ca
mathurā-gamanādinā bhāvi-viraham uddiśyoktam \| tataś ca
parama-mṛṇitvādikam evāyātam \|

yad vā, tāvanto rāgādayaḥ, tāvat gṛhaṁ, tāvat mohaś ca tava bhavanti,
yāvadbhiḥ sarve janās tava na te syuḥ \| atra samāsaś cārṣatvāt
soḍhavyaḥ \| evaṁ sarvathā ṛṇitvam eva siddham iti bhāvaḥ \|\|101\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ādi-śabdāt krodhādayaḥ,
tvadīyānāṁ krodho'pi bhaktiḥ, bhartsanādinā durbuddhīnām anyeṣām api
mocakatve paryavasyaty eva \| kṛṣṇa ! he sākṣāt-parameśvara ! anyat tair
vyākhyātam \|

yad vā, yadi mad-artham evaiṣāṁ dhāmādayaḥ, tarhi kathaṁ viṣaya-bhogādau
rāgādaya ātithya-pālanādi-gārhasthyaṁ vānyo'nyaṁ sneho vā dṛśyate ?
tatrāha, kṛṣṇasya tava **na te** \| yad vā, he **kṛṣṇa** ! sarvathā
paramānanda-prada ! arthāt tavaiva na te namane bhaktāv ity arthaḥ \|
**stenāḥ** svabhāvato lokānāṁ viveka-dhairyādi-guṇa-ratna-moṣakā api
viṣaya-bhogādau rāgādayo bhavanti \| **ādi**-śabdāt tad-aprāpty-ādau
krodhādayo'pi jñeyāḥ \| saṅkīrṇatvādinā **kārāgāravad** duḥkhadam api
**gṛhaṁ** gṛhasthācāraḥ \| **aṅghri-nigaḍavad** asvātantryāpādako'pi
**moho**'nyonyaṁ sneha-bharaś ca \|

ayaṁ bhāvaḥ---bhaktānāṁ svabhāvatas tvad-arpita-mahā-prasāda-dravyādāv
eva pravṛttyā tatra rāga-lobhādīnām api bhakti-paripoṣakatvāt, tathā tad
anyatra pravṛtta-janeṣu krodhasya ca bhakti-pravartakatvāt \| tathā
vaiṣṇavātithi-sevādinā gārhasthye sarva-hita-sādhāraṇās
tvad-vārtādy-upayuktās tatraiveti tatra ca yāvat tāvakaṁ vinā tatra
pravṛtty-asambhavād iti \|

nanu, teṣām abhīṣṭa-siddhi-dānāsamartham api māṁ sadā sevamānās ta eva
dūṣaṇīyāḥ ? tatrāha---he kṛṣṇa ! sarva-cittākarṣaka ! yāvat te
vraja-vāsino **janās** tvat-sevana-parā bhavanti, **tāvat** tava
**rāgādayo** nṛtya-gītādi-vilāsāḥ stenā iva paramopadrāvakā bhavantīty
arthaḥ \| gṛham api kārāgāraṁ parama-duḥkhadam ity arthaḥ \| mohaḥ
sarva-bhakta-viṣayako'ṅghri-nigaḍa-yantraṇākāraḥ,
paramāsvātantryāpādanāt \| yad vā, śrī-vaikuṇṭhādi-viṣayakā rāgādayas
tatratyam eva gṛhaṁ mohaś ca mahā-lakṣmy-ādi-viṣayako jñeyaḥ \| anyat
samānam \|

tvayaiva yatnatas tathā kriyate, sarve'pi lokā yathā tvāṁ bhajantīti
teṣāṁ ko doṣa iti bhāvaḥ \| yad vā, tāvat teṣāṁ sva-dehādiṣu paśv-ādiṣu
vā rāgādayaḥ stenā bhavanti \| gṛhaṁ **tāvat** kārāgṛhaṁ sva-bāndhaveṣu
mohas tāvad aṅghri-nigaḍo yāvat te vraja-sthā janās tvat-sevana-parā na
syuḥ \|\|36\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanu, dhāmādīnāṁ
mad-ekārthatayaiva yadi teṣāṁ mahimā, tarhi bhavān api nija-gṛhaṁ gatvā
tathaivācareti cet ? āstāṁ tāvad eṣām ātmano'pi
tvad-ekārthatvenātmārāma-gaṇebhyo'pi mahattaraṁ bhāva-māhātmyaṁ, mādṛśāṁ
tu bhavad-unmukhatvam api durghaṭam ity āha---tāvad iti \| ayam
arthaḥ---rāgo viṣaya-prītiḥ, tad-ādayas
tan-maya-viṣaya-lābhālābha-hāniṣu harṣa-viṣāda-śokādyāḥ **gṛhaṁ**
viṣaya-mātraṁ **moho** **rāgādi**-hetur avivekaḥ, te ca
tat-tad-vikriyāyāṁ rāga-mukha-nirīkṣakā eva sarva iti prathamaṁ sa
evoktaḥ, tatra nirupādhi-premāspadasyātmano'py ātmatvena tvam eva
rāgasya svābhāvika-parama-yogyāśrayaḥ \| atas tval-lakṣaṇa-nija-svāminam
anupalabhyaiva bhramann asau janānāṁ śubha-vāsanā-rūpāṁ
tvad-bhajana-sāmagrīṁ haraṁś caura eva tatas tad-anuvartino'pi tādṛśāḥ
\|

atha gṛha-mayo viṣayo'py avaśiṣṭa-daṇḍanāyeva tenaiva kārāgārī-kṛtaḥ
syāt, tvat-padānusaraṇa-virodhi-rodha-sadanatvāt \| moho'py asau tena
tenāvasthā-vaiśiṣṭya-prāptas tatra svayaṁ nigaḍāyate, naṣṭe'pi
tādṛśa-**kārāgṛhe** **rāgādimayasya** tasyāvaśeṣe'pi
tvat-padānusaraṇonmukhatvāśakteḥ \| tad evaṁ tvadīyānusṛtau te **tāvat**
tādṛśā bhavanti yāvaj **janās** **te** tava na bhavanti, tvayā na
svīkriyanta ity arthaḥ \| jāte tu tāvakatve rāgādīnām api ātmano'py
ātmanas tava prāptau satyāṁ tair nātmāpy āśriyata iti svayam eva te doṣā
apagacchantīty arthaḥ \| tatra rāgasya tat-prāptiḥ---

> yā prītir avivekānāṁ viṣayeṣv anapāyinī \|
>
> tvām anusmarataḥ sā me hṛdayān nāpasarpatu \|\|\[vi.pu. 1.20.19\] \|

ity anusāreṇa gṛhasya tad-arpitatvena mohasya ca tat-prema-mayatveneti,
ata ete **tāvat** tāvakānāṁ śiromaṇayaḥ mādṛśas tv
etac-caraṇa-reṇu-sparśi-gaṇe yat-kiñcit tvat-prāptāv apy abhilāṣiṇa eva
katham etat-kakṣāṁ prāpnuma iti bhāvaḥ \|

yad vā, nanu, teṣāṁ pratyupakārāsamartham api māṁ sadā sevamānās ta eva
dūṣaṇīyāḥ ? tatrāha---he kṛṣṇa ! sarva-cittākarṣaka ! **yāvat te** tava
janā na bhavanti sākṣāt tvat-sevāṁ na prāpnuvantīty arthaḥ \| arthāt
tvad-bhaktāḥ tāvat teṣāṁ tvat-smṛtau svābhāvika-bhojanecchādayo
nivāsa-sthānaṁ kadācin nidrādinā tvad-vismṛti-lakṣaṇo moho'pi tāvat
parama-duḥkhadā eva bhavanti \|

yad vā, tava rāgādayas tval-līlā-sthānam api tvat-prema-mūrcchāpi tāvat
parama-duḥkhadā bhavanti yāvat sākṣāt tvat-sevāṁ na prāpnuvantīti
pūrvavat, tad evaṁ sati tava mohanatvam evaiṣāṁ vraja-vāsinām api
tavānusaraṇe kāraṇaṁ, tasmād eṣāṁ ko dosa iti bhāvaḥ \| kim-arthaṁ?
tatrāha \[37-sāṅkhyaka-śloke\]---prapanna-janatā nija-vraja-jana-rūpā
mad-ādi-rūpā ca prathituṁ prathayitum aiśvarya-līlāto'py asyā līlāyā
bhakta-paramānanda-pradatvād ity arthaḥ \| tad uktaṁ nandaḥ kim akarod
brahman \[bhā.pu. 10.8.46\] ity ādau, gāyanty adyāpi kavayo yal
loka-śamalāpahaṁ \[bhā.pu. 10.8.47\] iti, yena yenāvatāreṇa \[bhā.pu.
10.7.1\] ity-ādi, yac chṛṇvato'paitya ratiḥ \[bhā.pu. 10.7.2\] ity-ādi
\|\|36\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ (142) :** nanv eṣāṁ manuṣyāntaravat
rāgādikaṁ dṛśyate \| kathaṁ tarhi svayaṁ bhagavato nitya-parikaratvaṁ
tatra kaimutyam āha --- tāvad iti \| **stenāḥ** puruṣa-sāra-harāḥ \|
anyeṣāṁ prākṛta-janānām api **tāvad** eva **rāgādayaś** caurādayo
bhavanti yāvat te **janās te** tava na bhavanti sarvato-bhāvena tvayy
ātmānaṁ na samarpayanti \| samarpite cātmani teṣāṁ rāgādayo'pi
tvan-niṣṭhā eveti rāgādīnāṁ prākṛtatvābhāvān na caurāditvaṁ pratyuta
paramānanda-rūpatvam evety arthaḥ \| tathaiva prārthitaṁ
śrī-prahlādena---

> yā prītir avivekānāṁ viṣayeṣv anapāyinī \|
>
> tvām anusmarataḥ sā me hṛdayān nāpasarpatu \|\|\[vi.pu. 1.20.19\] iti
> \|

ato yadi sādhakānām evaṁ vārtā tadā kiṁ vaktavyaṁ, nityam eva
tādṛśa-priyatvena satāṁ śrī-gokula-vāsinām evam iti \| ittham evoktam---

> iti nandādayo gopāḥ kṛṣṇa-rāma-kathāṁ mudā \|
>
> kurvanto ramamāṇāś ca nāvindan bhava-vedanām \|\|\[bhā.pu. 10.11.58\]
> iti \|

bhavanty asminn iti bhavaḥ prapañcaḥ \| yadyapi prapañca-janeṣv
abhivyaktās te tathāpi tat-sambandhinī yā vedanā viṣaya-duḥkhādi-jñānaṁ
tāṁ nāvindann ity arthaḥ \| vedanā jñāna-pīḍayoḥ iti koṣajñāḥ \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha he brahman ! eṣām
evaṁ-vidhatvaṁ kathaṁ bhavatā lakṣitam ity āśaṅkya vyaktir eka-mukhena
tat prapañcayann āha---tāvad-rāgādaya ity-ādi \| **stenāś** cora-prāyāḥ
\| jñāne moṣakatvād rāgādayas **tāvad** eva **kārāgṛha**-prāyam \| vinā
prārabdha-kṣayeṇa tato bahir-bhavanam aśakyam iti kārāgṛha-sadṛśaṁ
**gṛhaṁ** **tāvad** eva **nigaḍa**-prāyaḥ \| svayam abhedyatvād durbhido
**mohaś** ca **tāvad** eva yāvat he **kṛṣṇa** **janās te na** bhavanti
\| tvadīyā na bhavanti \| tava ced babhūvus tadā stenādi-prāyā
**rāgādayas** teṣāṁ na santīti siddham \| siddhānte yad eṣāṁ
tathaivākalitaṁ tad ete tvad-arpita-dhāmāditvenokta-prakārā eva
\|\|36\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanv ete gṛhasthāḥ
putra-kalatrādi-saṁsāra-jāle nipatitā iti sannyāsibhir ucyate\| satyaṁ
tval-lakṣaṇa-putra-tvad-bhakta-lakṣaṇa-kalatrādimanta ete gṛhasthā
vartantāṁ, deśāntarasthā ye tvad-bhaktā gṛhasthās te'pi sannyāsibhyo'py
adhikā ity āha---tāvad iti \| **rāgādayo** rāga-dveṣād abhiniveśās
**te** ca mahā-caurā jīva-niṣṭha-jñānānandādi-mahā-dhanāny apahṛtya
parameśvare rājani ete mā phutkurvantv iti buddhyā karmādhikāra-maye
gārhasthya-**kārāgāre moha-nigaḍena** nibaddhya jīvāḥ sthāpyante he
**kṛṣṇa** ! **janā** jīvā yāvat te tvad-bhaktānugraha-bhājanatvena
tvadīyā na bhavanti **tāvad** eva rāgādayaḥ **stenāḥ** caurāḥ \|
tvadīyatve sati teṣāṁ tvad-bhakteṣv eva rāgaḥ \| bhakti-pratikūle
vastuny eva dveṣaḥ tvayy evābhiniveśa iti, pratyuta
tvan-niṣṭha-jñānānandādikam api ānīya dadhānās ta eva parama-sādhanaṁ
yat **kārāgāram** āsīt tad eva teṣāṁ tvat-paricaryākīrtanādi-sādhanaṁ
tvadīya-nitya-dhāma-prāpakaṁ bhavet evaṁ **moha**-viṣayasya
tvad-bhaktatvāt so'pi tvat-premānubhāva-rūpa-moha-prāpakaḥ iti katham
etat sama-kakṣatāṁ sannyāsino labhantām \| ye---kṛcchro mahān iha
bhavārṇavam aplaveṣāṁ ṣaḍ-vargana-krama-sukhena titīrṣanti \[bhā.pu.
4.22.40\] ity uktyā mat-putreṇa sanat-kumāreṇāpakarṣitās tebhyaḥ
sannyāsibhyo'pi bhaktyā paramādhikā ye deśāntarastha gṛhastha-bhaktās
tebhyaḥ paraḥ sahasra-guṇato'pi premṇā adhikatamā ye vraja-vāsinas tair
abhis tvaṁ sākṣāt pūrṇa-brahma-svarūpo'pi putrādi-rūpatvena svādhīnīkṛta
eve vartase iti bhāvaḥ \|\|36\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** na caiṣāṁ ghoṣa-nivāsināṁ
gṛha-kalatrāpatyeṣu rāgādi-sattvān naiṣa mahimā sambhaved iti cet
tatrāha---tāvad iti \| deśāntara-sthānām api gṛhiṇā kalatrāpatyaṁ
pratīpavatāṁ kalatrādiṣu rāgābhiniveśad vaṣās **tāvat**
stenājñānādi-dhana-harā bhavanti \| **gṛham** api **tāvat kārāgṛhaṁ**
gṛhādi-viṣayako moho'pi **tāvad** ev**āṅgri-nigaḍaḥ** pāda-śṛṅkhalā
yāvat te **janās** tvad uktā na bhavanti tvadīyatve tu sati teṣāṁ tvad
ukteṣu rāgas tvayi tvat-sambandhini cābhiniveśas tvad ukti-pratīpeṣu
dvaṣaś ceti tv ajñānādīn dadānās te paramopakāriṇaḥ sādhavo bhavantīty
artha \| gṛhañ ca tvat-paricaryādi-bhakti-sādhanaṁ
sattva-nitya-dhāmopalambhakaṁ bhavet \| kalatrāder api tvad uktatvāt
tad-viṣayako **moho**\'pi paramārtha-paryavasāyīti tvat-samvandhād eva
sparśa-maṇi-sparśa-nyāyena saṁnyāsināṁ **rāgādīnāṁ** tat-paryavasāyitve
sati kā kathaiṣāṁ tvan-mitrāṇāṁ tvan-niyukta-dhāmādīnām iti
darśita-mahimānas te bhavantīti \|\|36\|\|

**\...**

**\|\| 10.14.37 \|\|**

**prapañcaṁ niṣprapañco'pi viḍambayasi bhūtale \|**

**prapanna-janatānanda-sandohaṁ prathituṁ prabho \|\|**

**śrīdhara-svāmī (bhāvārtha-dīpikā) :** nanv ata evāham eṣāṁ
putrādi-rūpeṇa varte iti cet tatrāha---prapañcam iti \| **prapannā** yā
**janatā** jana-samūhas tasyā **ānandānāṁ** **sandohaṁ** samūhaṁ
prathayitum iti \| na hi kapaṭa-putratvādinā tādṛg bhakter ānṛṇyaṁ
saṁpadyata ity arthaḥ \|\|37\|\|

**------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** samarthayann
āśaṅkate---*nanv* iti \| yata ete yatibhyo'dhikā ata eva \| tatrāpekṣe
\| *tādṛg bhakteḥ* parama-prema-bhakteḥ \| ity artha iti \|
niṣkapaṭa-bhakteṣu sakapaṭa-vyavahṛtyā doṣas tu bhavati kuta *ānṛṇyam*
iti tātparyam \| bhūtala iti \| vaikuṇṭhīya-līlāto'pi vistṛtī-kartuṁ
**viḍambayasīti** \| ayaṁ bhāvaḥ---prakāśe dīpo nātiśobhate
yathāndhakāre, śveta-rājata-pātre hīraka-ratnaṁ nātiśobhate yathā
nalikācādi-pātre tathaiva cin-maye vaikuṇṭhe cinmayī līlā
nāticamatkaroti yathā māyāmaye **prapañce** iti \| yady api
vraja-maṇḍalam api cinmayam eva tad api kṛṣṇasya
prākṛta-puruṣa-sādharmyam iva bhūtalastha-vraja-maṇḍalasyāpi \|
prākṛta-bhūtala-sādharmyam eva dṛṣṭam ato na līlā camatkaroty eveti \|
he **prabho** iti \| mām api **prapanna**-madhye gaṇayeti bhāvaḥ \|

nanu, vraje'sminn etat-*putrādibhāvaṁ* pūrṇa-brahmaṇo mama na vastuta
iti kecin manyate, satyaṁ taṁ bhrāntā \| evety āha---prapañcam iti \|
prapañcātīto'pi tvaṁ **bhūtale** sadā sthitas san **prapañcaṁ**
prapañcastha-putrādibhāvaṁ prapañcayasti anukaroṣi \| prāpañcikeṣu
pitrādiṣu prāpañcikāḥ putrādayo yathā ceṣṭante tathaiva tvam **api**
ceṣṭasa *ity arthaḥ* \| tena jīvānāṁ yathā pitṛ-putrādi-bhāvo hy
avāstavas tathā tava na, tava tu sa-**niṣprapañcatvād** vāstavo nitya
eveti \| tava līlā nityā prapañcātītāpi prapañcānukaraṇamayīti siddhānta
uktaḥ \| kim artha viḍambayasi \| prapannā yā **janatā** tasyā yas
tādṛśa-līlāsvādanottha **ānanda**-**sandoha** ānanda-puñjastaṁ
brahmānandādvaita kuṇṭhīyety etat-paryāyato'vaseyam \|\|37\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** he prabho ! jñātaṁ
jñātaṁ, nijānṛṇya-hetor eva tvayaivam adhyavasitam evety āha---prapañcam
ity-ādi \| **niṣprapañcaṁ** prapañcaṁ prakṛṣṭa-vistāra-racanam api
**viḍambayasi** anukaroṣi \| **prapañcaṁ** loka-vyavahāram iti vā \| yad
vā, prapañcaṁ kuhakaṁ māyām iti yāvat, viḍambayasi viśeṣeṇa lambayase,
ḍa-layor ekatvāt, visraṁsayasīty arthaḥ \| ebhiḥ saha yad yat karoṣi,
tat satyatvenaiva pratipādayasi, na māyayā \| kim-arthaṁ ?
**prapanna-janatānanda-sandohaṁ prathitum** \| atas tvan-mahimānaṁ ke'pi
na jānanti \| jānīma iti ye manyante, te jānantu eva \| iti tān prati
asūyayā vadati---jānanta evety-ādi \| jānanta eva jānantu, kintu ye
brahmaṇo'pi mana-ādīnāṁ tava vaibhavo na gocara eva \|\|37-38\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.103\] nanv ata evāham
eṣāṁ putrādi-rūpeṇa varte ? tatrāha---prapañcam \[bhā.pu. 10.14.37\] iti
\| **prapañcātīto\'pi** tvaṁ **prapañcaṁ** putratvādikaṁ **bhūtale**
**viḍambayasi** anukaroṣi \| kim-artham ? **prapannāyā** nija-bhaktāyā
**janatāyā** loka-vṛndasya **ānandānāṁ** **sandohaṁ** **prathayituṁ**
vistārayitum, na hi kapaṭa-putratvādinā tādṛg-bhakter ānṛṇyaṁ syād ity
arthaḥ \| yad vā, nija-bhakta-vargānanda-paramparā-vistāraṇāya bhūtale
yaḥ prapañcaḥ putrādi-bhāvaḥ\| tam api kiṁ viḍambayasi ? api tu naiva
\|

kadācid yaśodādīn prati viśva-rūpādi-pāramaiśvarya-darśanāt \| yato
nirgacchati prapañco\'nyeṣām api yasmāt tathā-bhūtaḥ sadā
nija-svabhāvādy-āvaraṇāśakter ity arthaḥ \| bhūtala ity anena svargādāv
iti-ādīn prati putratvādikaṁ parameśvaratvaṁ ca darśyata iti dhvanitam
\| ata eva prema-viśeṣa-hrāsād yaśodādibhyo nyūnataiva \| tathaivaiteṣv
api vyavahārāt katham ānṛṇyaṁ sampadyatām iti vākyārthaḥ \|

athavā sarvathā yady ete mad-eka-niṣṭhā mat-prema-bhara-paravaśās tadā
teṣv api dravyādiṣu rāga-lobhādayaḥ kaścid gārhasthya-vyāpāraś ca tathā
bāndhaveṣu snehādi-mohaś ca na kilaiṣāṁ sambhaveyuḥ \| satyam tat sarvam
acintyādbhuta-śaktinā tvayaiva sampādyata ity āha---prapañcam iti \|
nirgacchati prapañcaḥ prapañci-mātreṇa yasmāt tādṛśo\'pi tvaṁ
sva-bhakta-varāṇām eṣāṁ rāgādi-prapañcaṁ viḍambayasi \| ḍalayor ekatvāt
vilambasya ca śīghra-viparītārthakatvāt sthirīkaroṣīty arthaḥ \|

kim-artham ? prabho he parama-samartha ! **bhūtale** **yā
prapanna-janatā,** tasyā **ānanda-sandohaṁ** vistārayitum \| bhūtala iti
vaikuṇṭha-vāsinām api evaṁ na karoṣīti bhāvaḥ \| etad uktaṁ
bhavati---tvad-bhakti-niṣṭhānāṁ tat-tad-dravyādiṣu
tvan-mahā-prasāda-buddhyā tat-sambandha-viśeṣāpekṣayaiva rāgādayo
bhavanti, te ca teṣāṁ vicitra-bhajanānanda-mādhurī-paramparā-vistārakā
eva \| ataḥ tādṛśa-bhaktimatām eṣāṁ bhavān pratyupakārāśaktaḥ satyam
ṛṇīti \|\|103\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** prapañcaṁ putratvādikam
\| niṣprapañcaḥ prapañcātīto'pi bhūtale pṛthivyāṁ viḍambayasy anukaroṣi
\| kim-arthaṁ ? vraja-sambandhi-sva-līlākarṇana-dvārā
nija-bhaktānanda-vistārārtham \| anyat tair vyañjitam \| athavā,
tattvata eva putrādi-rūpeṇaibhiḥ saha vihāra-viśeṣaṁ karoṣi \|
tatrāha---prapañcam iti \| nirgataḥ prapañco'nyeṣām api yasmāt
tathā-bhūtas tvaṁ **viḍambayasi** vilambayasi sthirīkaroṣi \|
**prapanna-janatā** vraja-vāsi-jana-samūhas tad-dvārā (vihāra-dvāreṇa)
svasyaivānanda-vistāraṇāya \|\|37\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanv, aho bhāgyam ity-ādau \|
mitratvasya kāla-viśeṣānirdiṣṭatvena paramānandādīnām anūdyadharmāṇāṁ
tasmin vidheye saṅkramaṇena ca vrajaukobhiḥ \| samaṁ mama līlāyā
nityatvam abhipretam \| eṣāṁ tvity-ādāv ekety anena tad eva nirdiṣṭaṁ
tad bhūrīty-ādau, vaikuṇṭhādi-parityāga-pūrvakam, eṣāṁ
caraṇa-rajaḥ-sambandhena sva-janma prārthyaṁ \| punar eṣām
anādi-śruti-mṛgya-mad rūpa puruṣārtha-prāptiṁ ca jīvana-rūpāṁ samarthya
tad eva draḍhīkṛtam eṣāṁ ghoṣety-ādau \| mama tad
dṛṇa-vigaṇanāsamarthatvenānādi-kalpa-paramparāyāṁ
putrādi-rūpeṇānugatva-prāptyā tad evānītaṁ tāvad ity ādau tatra
vighātakāsambhavāt \| tad eva paryavasāyita tat tad api āstāṁ
naumīḍhyety-ādau \| teṣām eṣāṁ sambandhi yad etan mama rūpaṁ tad eva
nija-puruṣārthatvena pratijñātaṁ \| tatra kaścit prapañcarīti-dṛṣṭyā
līleyam anyathety āśaṅkyet tatra kiṁ vaktavyaṁ tatrāha---prapañcam iti
\| nityam evaitaiḥ samaṁ līlāyamānas tvaṁ **niṣprapañcaḥ**
prapañcāspṛṣṭa-līlo'pi madhye madhye tvetaiḥ samaṁ **bhūtale**'vatīrya
**prapañcaṁ** **viḍambayasi** narāntaravaj janmādi-līlayānukurvann api
mahāntam eva tata utkarṣaṁ darśayatīty arthaḥ \|

nanu, kim artham idaṁ tatrāha---prapañcam iti \| nityam evaitaiḥ samaṁ
līlāyamānas tvaṁ niṣprāñcaḥ prapañcāspṛṣṭa-līlo'pi madhye madhye tv etai
samaṁ bhūtale'vatīrya prapañcaṁ viḍambayasi narāntaravaj
janmādi-līlayānukurvann api mahāntam eva tata utkarṣa darśayatīty arthaḥ
\|

nanu, tatrāha---kim artham idaṁ prapanneti \| yady api tasyāṁ nityāyām
bhūtalāprakaṭa-līlāyāṁ nityānāṁ **prapanna**-jana-samūhānām eṣām
anityānāṁ cāsmākaṁ yathāsvandarśanena śravaṇena cānando bhavaty eva
tathāpy asyāṁ bhūtale prakaṭāyāṁ janmādi-līlāyāṁ tv **ānandānāṁ**
**sandohaḥ** prathito bhavatīty etad artham ity arthaḥ \|\|37\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ (14) : \]** tarhi kathaṁ gokule
prapañcavad bhānaṁ lokānāṁ bhavati tatrāha---prapañcam iti \| prapañcād
atīto'pi tvaṁ **bhūtale** sthitaṁ **prapañcaṁ** **viḍambayasi**
(janmādi-līlayā mamāyaṁ pitā mameyaṁ mātā ity-ādi bhāva-liṅgataḥ) svayam
anena prastutena gokula-rūpeṇānukaroṣi \| vastutas tu śrī-gokula-rūpam
idaṁ tava svarūpaṁ prapañcavad eva bhāti na tu prapañca-rūpam eveti
tātparyam \| tadvac ca bhānaṁ kim arthaṁ tatrāha **prapanne**ti \|
etādṛśa-laukikākāra-līlayaiva hi prapanna-jana-vṛndasya paramānando
bhavatīty etad artham \|\|37\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanv agatam eva bhavataiṣāṁ
tattvam, yat tatvaṁ kīdṛśam ? tad api kathayety āha---prapañcaṁ
niṣprapañco'pīty ādi \| he **praho** ! tava tattvaṁ ko vettuṁ-prabhutvāt
\| prabhur hi kartum akartum anyathākartuṁ samarthaḥ tathāpi yat kiñcid
vadāmīti \| prabho iti sambodhanārthaḥ \| kiṁ vaktavyam, tad vadety
āha---**niṣprapañco'pi** tvaṁ kevala-sac-cid-ānanda-līlo'pi **bhūtale**
**prapañcaṁ** laukika-vyavahāraṁ **viḍmbayasi**, anukaroṣi \| kiṁ kartuṁ
? tatrāha---**prapanna-janatānanda-sandohaṁ prathituṁ** prathayituṁ tava
laukika-līlāyāṁ yeṣāṁ prapannānām ānanda-sandohas taṁ vardhayitum
\|\|37\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, vraje'sminn etat
putrādi-bhāvaṁ pūrṇa-brahmaṇo mama na vastuta iti kecin manyante, satyaṁ
te bhrāntā evety āha---prapañcam iti \| **niṣprapañco'pi**
prapañcātīto'pi tvaṁ **bhūtale** sadā sthitaḥ san **prapañcaṁ**
**viḍambayasi** prapañca-sthaṁ putrādi-bhāvam anukaroṣi \| prapañcikeṣu
pitrādiṣu prāpañcikāḥ putrādayo yathā ceṣṭante tathaiva tvam api ceṣṭase
ity arthaḥ \| tena jīvānāṁ yathā pitṛ-putrādi-bhāvo hy avāstavas tathā
tava na, tava tu sa niṣprapañcatvād vāstavo nitya eveti \| tava līlā
nityā prapañcātītāpi prapañcākaraṇamayīti siddhānta uktaḥ \| kim-arthaṁ
viḍambayasi ? **prapannā** yā **janatā** tasyā yas
tādṛśī-līlāsvādanottha **ānanda-sandohas** taṁ **prathayituṁ**
brahmānandāt vaikuṇṭhīya līlānandād api vistṛtīkartuṁ bhūtala iti \|
ayaṁ bhāvaḥ \| prakāśe dīpo nātiśobhate yathāndhakāra eva \|
śveta-rājata-pātre hīraka-ratnaṁ nātiśobhate, yathā nīla-kācādi-pātre \|
tathaiva cin-maye vaikuṇṭhe cinmayī līlā nāticamatkaroti, yathā
māyā-maye prapañce iti \| yadyapi vraja-maṇḍalam api cinmayam eva tad
api kṛṣṇasya prākṛta-puruṣa-sādharmyam iva
bhūtalastha-vraja-maṇḍalasyāpi prākṛta-bhūtala-sādharmyam eva dṛṣṭam
ato'tra līlā camatkaroty eveti \| he **prabho** ! iti mām api prapanna
madhye gaṇayeti bhāvaḥ \|\|37 \|\|

**---------------------------------------------------------------------------------------------------------------------**

**baladevaḥ** nanu, brahman ! ete manuṣyā jāti-sambandhād atisnigdhāḥ
manuṣya-vigrahaṁ yāṁ lālayanti na hi kiñcid aiśvaryam ebhyo mayā dattaṁ
yat sa-camatkāraṁ stavanīyam iti cet tatrāha---prapañcam iti \|
niṣprapañcatvam ebhir **niṣprapañcaiḥ** saha **bhūtale**'vatīrṇaḥ
**prapañcaṁ viḍambayasi** tam anusarann apy
antar-nibhṛta-pāramaiśvaryaiḥ karmabhis taṁ nyak-karoṣīty arthaḥ \| kim
artham etat ? tatrāha---prapanneti **prapannāyā janatāyā** yas
tādṛśa-karmānubhavottha **ānanda-sandoha** staṁ **prathitaṁ**
vistārayituṁ bhūtale tāni tādṛśāni karmāṇi niśi
dīpa-vṛndānīvātiśobhitāny-anubhāvayitum ity arthaḥ ! tava caiṣāṁ ca
manuṣyatvaṁ svarūpatantu-vijñānānandatvam eva aiśvaryan tu teṣāṁ
pṛṣṭha-lagnam eveti bhāvaḥ \|\|37\|\|

**\...**

**\|\| 10.14.38 \|\|**

**jānanta eva jānantu kiṁ bahūktyā na me prabho \|**

**manaso vapuṣo vāco vaibhavaṁ tava gocaraḥ \|\|**

**śrīdhara-svāmī (bhāvārtha-dīpikā) :** tad evam ādita
ārabhyācintyānanta-guṇatvena svayaṁ durjñeyatvam uktam, kecit tu jānīma
iti sthitās tān upahasann ivāha---jānanta iti \| **na** tu **me**
**mana**-ādīnāṁ tava **vaibhavaṁ** viṣaya iti \|\|38\|\|

**------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tad evam*---tad
vākyālaṅkāre, evam prakāre \| yad vā, tad *durjñeyatvam* iti yojanā \|
vaibhavam aiśvaryam \| gocaro viṣayaḥ \| satyaṁ tarhi mat-svarūpasya
mad-vraja-vāsināṁ madīya-līlāyā mad-bhakteś ca sarvam eva tattvaṁ mad
agre'pi sapratimam evaṁ vyācakṣāṇā bhavad-vidhā asmiñ jagati kiyanto
vartanto vartante, *tān* jijñāse kathayeti vakroktim āśaṅkya sa-trapaṁ
sa-kampaṁ sānutāpam āha---*jānanta* eveti \| ye jānantas te **jānantu**,
ahaṁ tu mahā-mūrkha evāsmīti bhāvaḥ \|

nanu, tarhi katham etāvat kṣaṇa-paryantaṁ brūta eva tatrāha **kim**
**bahūktye**ti \| tvad agre bahūktir eva mūrkhatvad yotinīty arthaḥ \|

nanu, brahman niṣkapaṭa brūhīti tatrāha---neti \| tava **vaibhvam**
aiśvaryaṁ mama **manaso** na **gocara** iti dhyānenānta-prāpty abhāvāt
\| **vapuṣa** ity adhunaiva cakṣuṣāpi, **vāca** iti guṇātmanas te'pi
guṇān vimātum \[bhā.pu. 10.14.7\] iti mayā tāvad uktam eva \|

yad vā, tava manaso vaibhavaṁ mama na gocara iti tvan manasi yat-kim apy
asti tat-kiṁ mayā jñātuṁ śakyate sākṣāt tavaiva kimutātma-sukhānubhūteḥ
iti pūrvam eva mad ukteḥ \| evaṁ tvad vapuṣa iti tvad vapuṣi kim astīti
tava vāca iti tava veda-lakṣaṇyāṁ vāci kim astīti, sākṣāt tava tu mayi
maunavat tvād vacana-gandhasyāprāptir eva \| tasmāt ke khalu tavāge mad
ādayo varākā iti bhāvaḥ \|\|38\|\|

**------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *pūrva-ślokasya ṭīkā
draṣṭavyā.*

**------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.104\] tad evaṁ jñāne
prayāsam udapāsya \[bhā.pu. 10.14.3\] ity ārabhya pratipāditaṁ jñānasya
tucchatvaṁ, bhakteś ca mahimānaṁ stuvan \| yad vā, prathamaṁ
parama-stutitayārabdha-śrī-bhagavad-vapuṣo varṇanaṁ
tatrāpatita-vividha-śaṅkā-nirāsena sudṛḍhīkṛtya, punar ante\'pi tad eva
prastāvayan \| athavā, akhila-stuti-nadī-vitati-paryavasāna-padaṁ
śrī-bhagavan-mahā-stuti-rūpaṁ vraja-vāsi-māhātmya-varṇanāmṛta-sāgaraṁ
piban tat-tan-mahima-jñānābhimānino mūḍhān upahasann
upasaṁharati---jānanta \[bhā.pu. 10.14.38\] iti \|

tatrādye pakṣe jñāne yatamānā jñānaṁ sādhayantu nāma ity arthaḥ \| iti
jñāna-parān prati solluṇṭha-vacanam \| para-pakṣa-dvaye\'pi yathā-yatham
evam ūhyam \| **bahūktyā** mahatyā uktyā jñāna-tat-sādhya-tucchatāyās
tvad-bhakti-mahimnaś ca bahunā varṇanenāpareṇa kim ? etāvad eva
vaktavyam ity arthaḥ \|

kiṁ tad ? ity āha---he **prabho** ! he vicitrānanta-prabhāva ! **tava
vaibhavaṁ** tvad-bhakti-mahimā mama **kāya-vāṅ-mānasa**-vyāpārāṇāṁ na
viṣayaḥ, aparicchinnatvād avitarkyatvāc ca\| etena jñānaṁ
tat-phalādikaṁ cānyad aśeṣaṁ paricchinnatvādinā viṣaya eveti
dhvanitam\|

dvitīye prakarṣeṇa sundaratarākārādinā bhavati prākaṭyaṁ prāpnotīti
prabho tat-sambodhanam \| he sarva-vilakṣaṇa-prakṛṣṭatara-rūpa ! ity
arthaḥ \| **tava vapuṣo vaibhavaṁ** na madīya-mano-vacasor viṣaya ity
anvayaḥ \|

yad vā, tava mana-ādīnāṁ vaibhavaṁ **na me** **gocaraḥ** \| tatra yathā
tan-mano-vacasor vaibhavaṁ tat-tad-abhiprāyādikaṁ na gocaraḥ, tathā
tvad-vapuṣo\'pīty evam, atra dṛṣṭāntatvena mano-vacasor upādānam \|
itthaṁ ca yathāmūrtyam avyaktam aparicchinnam avitarkyaṁ
saṁvic-chakti-viśeṣa-rūpaṁ tava mano\'nantāgādha-bodha-rūpaṁ ca vacas
tathaiva tava vapur apīti dhvanitam \|

tṛtīye bhavaj-janānām \[bhā.pu. 10.14.30\] iti, eṣāṁ tu bhāgya-mahitā
\[bhā.pu. 10.14.33\] ity eṣāṁ ghoṣa-nivāsinām \[bhā.pu. 10.14.35\] ity
ato\'nekaśaḥ prastutā vraja-vāsino\'nuvartanta eva\| ata eṣāṁ vaibhavam
iti sambandhaḥ \|

tataś cāyam arthaḥ---he aparicchinna-vicitra-śaktiman ! vraja-vāsinām
eteṣāṁ mahimā mama tavāpi na kāya-vāṅ-manasa-gocaraḥ \| tatra brahmaṇo
deha-vyāpāreṇa mahima-grahaṇaṁ nāma tal-likhanaṁ tad api na syād iti
jñeyam \| athavā, tasyāpi vapuḥ prapañcātītaṁ nityaṁ sarva-śaktimad eva
bhagavad-guṇāvatāratvāt \| ataḥ kathañcit tenāpi tan-mahima-grahaṇaṁ
sambhavatīty āśaṅkā-nirasanāya vapuṣa ity uktam \|\|104\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tad evaṁ jñāne prayāsam
udapāsya \[bhā.pu 10.14.3\] ity ārabhya pratipāditaṁ jñāna-tucchatvaṁ
bhakti-māhātmyaṁ copa-saṁharann āha---jānant iti \| ye tava vaibhavaṁ
tvad bhakti-māhātmyaṁ **jānanto** vartante, te mahā-paṇḍitaṁ-manyā
**jānantu** nāma, ato jñāne yatamānā jñānam api kila sādhayantv iti
bhāvaḥ \| iti solluṇṭhoktiḥ \| **bahvyoktyā** jñānādi-tucchatayā
bhakti-māhātmyasya ca varṇanenāpareṇa kim ? **prabho** ! he
vicitrānanta-mahā-prabhāva ! **tava vaibhavaṁ** mama **vapuṣo**
likhanādi-śaktyā, **vācaś** ca varṇanādinā, **manaso**'pi
cintanādināviṣayo[^33]'paricchinnatvād avitarkyatvāc ca \| evaṁ tad
vyatiriktam anyat sarvaṁ gocara iti sūcitam \|

yad va, prathamaṁ parama-stutiyā prārabdhaṁ śrī-bhagavad-vapuṣo varṇanaṁ
tad antarāyottara-kāla-patita-śaṅkā-paramparayā
tad-bhakti-bhajana-māhātmya-varṇanena ca, tad eva
sudṛḍhīkṛtyopasaṁhāre'pi tad evāha---prakarṣeṇa sundaratarākārādinā
bhavati prākaṭyaṁ prāpnotīti prabhuḥ, tat-sambodhanam---he
asādhāraṇa-prakṛṣṭatara ity arthaḥ \| tava vapuṣo vaibhavaṁ na mama
gocara ity anvayaḥ \|

yad vā, tava mana-āder vaibhavaṁ na me gocaraḥ **\|** tatra yathā
samudro-koṭi-gambhīrāśayasya tava manasas tathaikasyaiva
paricchinnatvāparicchinnatvādinā vapuṣaś ca tathānantāgādha-veda-rūpasya
\| yad va, parimitasyāpi sarvathātiśayasya[^34] sāmprataṁ
sakhy-ādiṣūcāryamāṇasya vacasaś ca vaibhavaṁ tat tad abhiprāyādikaṁ na
gocaraḥ \|

yad va, prastuta-[^35] śrī-bhagavan mahā-stuti-rūpaṁ
śrī-nanda-vraja-māhātmya-varṇanam upasaṁharan taj-jñānābhimānino mūḍhān
upahasann ivāha---eṣām ity ādeḥ \| śrī-vraja-vāsino'nuvartanta eva,
tataś caiṣāṁ vaibhavam ity artha-balāj jñeyam \| prabho ! he
śrī-gokuleśvara ! vraja-vāsinām eṣāṁ māhātmyaṁ mama tavāpi na
kāya-vāṅ-manasāṁ gocaraḥ, tathāpi taj-jñānābhimānaṁ ye kuryuḥ, te
paramājñā upahāsyā eveti bhāvaḥ \| anyat samānam \|\|38\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad evam asyāpi deva-vapuṣa
\[bhā.pu 10.14.2\] ity-ādibhiḥ sāmānyatas tasya mahimno dustarkatvaṁ
darśitam \| punaś ca paśyeśa ! me'nāryam \[bhā.pu 10.14.9\] ity-ādibhiḥ,
svarūpa-śakti-māyā-śaktyoḥ svarūpasya ca viśeṣataḥ \| atha
aho'tidhanyādity-ādibhiḥ, tan nija-jana-premṇaḥ eṣāṁ ghoṣa-nivāsinām
ity-ādinā, kāruṇyasya prapañcam ity-ādinā, līlāyāś ceti
tat-tan-nirūpaṇaṁ parityajyopakramārtham eva nijābhīṣṭatvenābhiprayann
upasaṁharati---jānanta iti \| **prabho** ! he vicitrānanta-mahā-prabhāva
! **tava vaibhavaṁ** vedādibhiḥ śrutam api mama **manaso na gocaraṁ** na
paricchedyaṁ sāmakṣyeṇa dṛṣṭādi-rūpam api **vapuṣaś** cakṣur
ādi-golakasya na ata eva na **vācaḥ** tasmān naumīty-ādinā yat
prārthitaṁ tad eva prārthaya iti bhāvaḥ \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad evam asyāpi deva-vapuṣa
\[bhā.pu 10.14.2\] ity-ādibhis tasyānekadhā dustarkatvam eva pradarśya,
tat-tan-nirūpaṇaṁ parityajan upakramārtham evābhīṣṭvenābhiprāyaṁ
tūpasaṁharati---jānanta iti \| he **kṛṣṇa** !
sarvendriyākarṣaka-guṇa-rūpa ! **anujānīhīti** gamanānujñeyaṁ
nātmecchayā prārthyante kintv avasthānārhatayaiveti bhāvaḥ \|\|38\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** ity evāhaṁ jānāmi, anye
ye'nyaj jānanti, te jānantu nāmeti sa-kaṭākṣam āha---jānanta evety-ādi
\| **jānanta** eva **tava** mahimānaṁ jānīma ity abhimānavanta eva
**jānantu**, kiṁ **babhuktyā**, tān prati bahunā vyāhāreṇa, athavā, kiṁ
**bahūktyet**i paravākyena saha sambadhyate \| te jānantveva mama tu
**manasā vapuṣo vāco gocaras tava vaibhavaṁ** na bhavati, acintanīyatvān
na manaso gocaraḥ, anantatvān na vāco gocaraḥ vapuḥ-śabdo'tra
cakṣuḥ-śravaṇādy arthaḥ, tena tad agocaratvena cakṣurāder apy agocaraḥ
\|\|38\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** satyaṁ tarhi
mat-svarūpasya mad-vraja-vāsināṁ madīya-līlāyā mad bhakteś ca sarvam eva
tattvaṁ mad agre\'pi sa pratibham evaṁ vyācakṣāṇā bhavad vidhā asmin
jagati kiyanto vartante tān jijñāse kathayati vakroktim āśaṅkaya
sa-trapaṁ sa-kampaṁ sānutāpam āha---jānanta eveti \| ye **jānantas** te
**jānantu** ahaṁ tu mahā-mūrkha evāsmīti bhāvaḥ \|

nanu, tahi katham etāvat kṣaṇa-paryantaṁ brūṣe eva tatrāha---kiṁ
bahūktyeti \| tvad agre **bahūktir** eva mūrkhatva-dyotinīty arthaḥ \|
nanu, brahman ! niṣkapaṭaṁ brūhīti tabāha---neti \| tava **vaibhavam**
aiśvayaṁ mama **manaso** na **gocara** iti dhyānenāntaprāpty-abhāvāt
**vapuṣa** ity-adhunaiva cakṣuṣāpi **vāca** iti guṇātmanas te\'pi guṇān
vimātum \[bhā.pu. 10.14.7\] iti mayā tāvad uktam eva \| yad vā, tava
manaso vaibhavaṁ mama na gocara iti tvan manasi yat kim apy asti tat kiṁ
mayā jñātuṁ śakyate sākṣāt tavaiva kinutātma-sukhānubhūteḥ iti \| pūrvam
eva mad ukteḥ evaṁ tvad vapuṣa iti tvad vapuṣi kim astīti tava vāca iti
\| tava veda-lakṣaṇāyāṁ vāci kim astīti sākṣāt tava tu mayi maunavattvāt
vacana-gandhasyāpy aprāptir eva tasmāt ke khalu tvad agre mad ādayo
varākā iti bhāvaḥ \|\| 38 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tad evaṁ yathā-mati
prabhuṁ stuttvā vijñam anyānupahasan durjñeyatām āha---he **prabho**
tava mana ādīnāṁ bhavaṁ saṅkalpa-vibhūti-tātparya-rūpaṁ **me gocaro
ne**ti \|\|38\|\|

**\...**

**\|\| 10.14.39 \|\|**

**anujānīhi māṁ kṛṣṇa sarvaṁ tvaṁ vetsi sarva-dṛk \|**

**tvam eva jagatāṁ nātho jagad etat tavārpitam \|\|**

**śrīdhara-svāmī (bhāvārtha-dīpikā) :** jagad-īśatvādy-abhimānaṁ
parityajyāha---anujānīhīti \| sva-mahimānam asmad ādīnāṁ ca jñāna-balādi
**sarvaṁ tvam eva vetsi** \| yataḥ **sarva-dṛk jagatāṁ** **nāthas** tu
tvam evety etāvaj jñātam, ato mamatāspadaṁ **jagad** **etac** charīraṁ
ca **tavārpitam** \|\|39\|\|

**------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** svanyūnatādyotanena
bhagavato mahattvam āha---*jagadīśeti* \| anujānīhi anujñāṁ dehi \|

nanu, mama vaibhavaṁ tava māstu gocaras tava vaibhavam ahaṁ vedmi na
veti tatra kim aham atra pratyuttaraṁ kuryām iti vyañjayan salajjaṁ
sanirvedam āha---anujānīhīti \| antar-bhāvitaṇy arthaḥ anujñāpapayety
arthaḥ \| atra sthale kṣaṇam api sthātum ayogyam atinīcaṁ mām ājñāpaya,
yādṛśo'haṁ tādṛśaṁ sthalaṁ satya-lokam eva gaccheyam iti bhāvaḥ \| he
**kṛṣṇa** cittaṁ tv asmākam atrākarṣayeva \| kintu, tad bhūri-bhāgyam
iha janma \[bhā.pu. 10.14.34\] iti mat prārthanāyāṁ **dṛg** iṅgitenāpy
astviti śrī-mac caraṇair noktam ataḥ kiṁ kurve, tasmāt
tat-pulina-bhojana-keler antarāyaṁ kurvann ayam aparādhī tval
lilā-prātikūlyād eva śrī-mukhodgata-vacana-sudhā-leśam apy anāpnuvann
aham ito jhaṭiti dūram apasarāmi, **tvaṁ** vatsān pāyayitvā puline
bhuñjanaiḥ priya-sakhaiḥ saha sahāsokti-pratyukti-kautukaṁ
bhojana-līlā-śeṣaṁ samāpayeti dhvanayaḥ \| ayam ahaṁ tvatitāralyāt punaḥ
punaḥ kiṁ vā, vijñāpayāmīty āha---sarvam *asmad ādīnāṁ* manovapur vācāṁ
vaibhavaṁ **tvam eva vetsi** \| kiṁ ca, nāham asya **jagataḥ**
svaṣṭratvān **nāthaḥ** kintu **tvam eva jagatām** anyeṣāṁ bahūnāṁ nāthaḥ
\| ata **etac** ca jagat kṣudrataraṁ tava tvadīyam eva **tvayārpitam**,
yam icchasi yogyam asya jānāsi tam asyādhikāriṇaṁ kurviti bhāvaḥ
\|\|39\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** kiṁ bahunā pralāpena ?
sarvam eva tvaṁ vetsīty āha---anujānīhīty-ādi \| **etaj-jagat**
**tavārpitaṁ** tat tvayy evārpitam \| etena saha **mama** karṭrtvena
dāyo nāsti, nāham asya kartā, ca-kārāt etat śarīraṁ ca tvayy evārpitam
\|\|39\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.105\] evaṁ
stuti-prabhāvāt bhāsita-bhagavat-prasādatas tadānīm
evākhilābhimānāpagamena jātaṁ parama-dainyam āśritaḥ san dīrgha-kālaṁ
vraja-vāsi-samīpe\'vasthātum ayogyam ātmānaṁ manyamāno\'parādhāntaram
api āśaṅkyamāno nija-sthānaṁ gantuṁ prārthayate---anujānīhi \[bhā.pu.
10.14.39\] iti \|

nija-mahimānaṁ mādṛśāṁ ca nikṛṣṭatvādikaṁ **sarvaṁ tvam** eva **vetsi,**
yataḥ **sarva-dṛk** sarvam eva sākṣāt sadā paśyasi \| atas tvāṁ stotum
api nārhāmīti māṁ prati gamanāyānujñāṁ dehi \|

yad vā, nanu, mama rūpa-nāmādīnāṁ bhakter bhaktānām eṣāṁ ca
vraja-vāsināṁ māhātmyaṁ viśeṣato varṇaya ? tatrāha---sarvam iti \|
vaibhavam ity anuvartata eva \| tat tad aśeṣaṁ māhātmyaṁ sarva-dṛg api
tvaṁ vetsi \| kiṁ kākūktyā, naiva jānāsīty arthaḥ,
tat-tan-mahimno\'ntābhāvāt \|

athavā, bho brahman ! tvayātra kiñcij janmādhunaiva prārthitaṁ \| tat
katham anyatra gantum icchasi ? mat-karṇa-sukhāvaham īdṛśaṁ
vraja-mahima-varṇanam evātrāvasthāya vidhehi \| tatrāha---sarvam iti \|

ayam arthaḥ---caturmukha-śarīreṇānena sukham atra vastuṁ nārhāmi iti
śarīrāntaraṁ ca mama dviparārdhābhyantare durghaṭam \| ato\'dhunā
vraja-vāsinām eṣāṁ pāda-rajo\'bhiṣeko\'pi mama durlabha eva bhavitā \|
kiṁ ca, nijāśakye eṣāṁ mahima-varṇane pravṛttiḥ parama-lajjā-hetur
doṣāyaivety-ādikaṁ madīyam \| tvam api ṛṇīva sadā
vraja-vāsi-vaśya-tadīya-prema-bhakty-eka-raso\'taḥ kṣaṇam api taiḥ
sahāsaṅkocaṁ sukha-vihāraṁ vinānyatra kim api na rocate ity-ādikam
ātmanaś ca sarvaṁ vṛttam \| kṛṣṇa ! he vraja-janaikānanda ! tvaṁ vetsy
eva tat katham atra sthāsyāmi ? iti \|

nanu, sarvajñena bhavatā pūrvaṁ katham evam aparāmṛśya tathā yācitam ?
tad-varṇane vā pravṛttaṁ ca ? tatrāha---sarvaṁ paśyati jānātīti
sarva-dṛk tvam eva, mādṛśās tu kiñcij jñā eva\| yad vā, sarvaṁ
darśayati jñānādi-śakti-pradānena sarvatra sarvaṁ pravartayatīti
sarva-dṛk \| yathā tvayāntaryāmiṇā preritaṁ, tathaiva mayā prārthitaṁ
pravṛttaṁ ca \| tatra mama na ko\'pi guṇo doṣo vā \| guṇaś cet
prerakasyeśvarasyaiva, sa-doṣaś cet tena kila prerye\'rpayituṁ na
yujyata iti bhāvaḥ \| etad api sarvaṁ vetsi \|

nanu, dāsye saty evam uktaṁ syāt \| tac ca jagat-svāminas tava na
sambhavaty eva ? tatrāha---**tvam** iti \| tvam eva **nāthaḥ**, na tv
aham anyo vā kaścit \| tatra ca jagatām eva nāthaḥ \| ato mamāpi
jagannāthatvāt tava dāsa evāham iti bhāvaḥ \|

nanu, sṛṣṭi-kartuḥ pitāmahasya tava putra-pautrādi-rūpaṁ
jagat-trayādhikriyamāṇam etat pratyakṣaṁ dṛśyate \| kathaṁ me
jagannāthatā yayā tvaṁ mad-dāsaḥ syāḥ ? tatrāha---**jagad** iti\|
sarvam evaitat tava, tvayi arpitam āhitam, ata eva tvad-adhīnam ity
arthaḥ \|

yad vā, tavaitad akhilaṁ tvayaiva mayy arpitaṁ sthāpitaṁ,
tvat-kartṛkārpaṇa-pāṭavenaiva madīyatvena parisphuratīti bhāvaḥ \|
athavā, mama jagad-īśatve jagatām eveśitavyatayā dāsatā sahajā vartata
eva \| tat kathaṁ parato ghoṣaṇayā[^36] ? pūrvam abhaktās tvayā
ninditāḥ, kathaṁ vā bhaktim atīva praśaśya paramautsukyena svayaṁ dāsyaṁ
? tatrāpy atra vraje kim api janma prārthitam ? satyaṁ tvad-adhīnatayā
svābhāvike tvad-dāsye vartamāne\'pi premṇā vicitra-bhaktyaiva dāsatā
paramottamā sudurlabhā sarvair api sādhyā \| sā ca sarvārpaṇaṁ vinā
yathārthaṁ na sidhyatīti tad-arthaṁ sarvam evārpayāmīty
āha---mamatāspadaṁ jagad-ahantāspadaṁ caitac charīraṁ stotrādikam api
mayā tvayy evārpitam \|

etac ca dhvanitam---yadyapi jagat sarvaṁ tava jagannāthasyaiva, tathāpi
he **kṛṣṇa** ! jagannāthatvād bahir-antar-īśvarasyāntaryāminas tava
preraṇayā tvadīya-mahima-viśeṣālocanena paramottama-dāsya-prāptaye tvayy
eva mayā piṣṭa-peṣaṇa-nyāyenāpy arpitam\| evam anadhikāriṇo mama
tādṛśa-durghaṭa-dravya-prārthanā-doṣo\'pi tvayā kṣantavya eveti
\|\|105\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** itthaṁ
stuti-prabhāvajanita-śrī-bhagavat-prasāda-viśeṣato'khilābhimānāpagamena
parama-dainyam āśrito'taj-jñānādin eva nija-sthānaṁ gantum anujñāṁ
prārthayate---anujānīhīti \| **kṛṣṇa** ! he nijāśeṣa-bhagavatā
prakaṭanapara ! **sarvam** uktatvad vaibhavaṁ tvam eva **vetsi**, yataḥ
**sarva-dṛk** sarvajñaḥ \| yad vā, sarva-dṛg api **tvaṁ** vetsi kim
?---kākvā, naivety artho'nantatvāt, atas tat stotum api nārhāmīti
prasthāpayety arthaḥ \| kim ca, tvad
bhakti-siddhaye'bhimāna-tyāgena[^37] nijaṁ sarvaṁ tvay arpayāmīty
āha---tvam eveti \| anyat tair vyañjitam \|

athavā, bho brāhman ! tvayātra kim api janmādhunaiva prārthitam, tat kim
anyatra gantum icchasi ? tatrāha---sarvam iti \| caturmukhenānena
deva-dehenātra sthātuṁ nārhāmīty ādikaṁ mad-vṛttam, tvaṁ caiṣāṁ
premavaśyo yatheṣṭam etān ramayituṁ vyagro'sīty ādikaṁ ca vṛttam, he
kṛṣṇa ! vraja-janaika-priya ! **tvaṁ** vetsyeva, tat katham atra
sthāsysāmīti bhāvaḥ \| kintu nija-tat-prārthita-siddhaye sarvaṁ tvayy
arpayāmīty āha---**jagatāṁ** nāthas tvam evety arpaṇābhimāno'pi na mama
ghaṭate'to'rpaṇam apy **arpitam** iti bhāvaḥ \| athavā bhoḥ parameṣṭhin
! sṛṣṭhādinā tāvaj jagadīśas tvam, tat katham īdṛśaṁ dainyam ālambase ?
tatrāha---tavaivaitaj jagad arpitaṁ mayi tvayaivāto'tra na mama
nāthatvam, kintu tvat-kartṛkārpaṇa-mahimnaiva mad adhikṛtatayā
sphuratīti bhāvaḥ \|\|39\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atha tat tat prakaraṇante yā
daityātmikā bhaktir eva tat prāpti-kāraṇatvena darśitā, tām evāviṣkurvan
anujñāṁ prārthayate---he kṛṣṇa ! sarvendriyākarṣaka-rūpa-guṇa !
anujānīhi anena gamanānujñeyaṁ nātmecchayā prārthyate kiṁ
tvatrāvasthānānarhatayaiveti sā ca prārthitasyāpi tasya maunitayeti
bhāvaḥ \| tvayi ca yan mayoktaṁ yad vā vaktavyaṁ tat sarvaṁ punar uktam
evety āha---sarvaṁ sva-vaibhavaṁ mad vaibhavaṁ ca svamano-gataṁ man
mano-gataṁ ca sva-nigūḍha-līlatvaṁ mad ayogyatvaṁ cety ādikaṁ tvam eva
vetsi nāham ity atas tvad ājñāṁ vinā tṛṇādi-rūpeṇāpy eṣāṁ tṛṇādīnāṁ
saubhāgyam āsādayituṁ na śaknomiti bhāvaḥ \| viṣayam api tyaktuṁ na
śaknomīty āha---tvam eveti \| tava tvayaiva mahyam arpitaṁ
dāsasyājñāsthāyitvam eva yuktam iti bhāvaḥ \| yadi caivaṁ brūṣe
apahṛtātmanāṁ bāla-vatsānāṁ darśanaṁ vinā katham anujñāṁ yācase tatrāpy
evaṁ nivedayāmīty āha-sarvaṁ tvaṁ vetsi sarva-dṛg iti cātra jñāpitam
\|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarvam iti tathāpy
atrāvasthānājñāyā alābhāt kathaṁ sthāsyāmīti bhāvaḥ \| viṣayam api na
tyaktuṁ śaknomīty āha---taveti \| tava tvayaiva mayy **arpitaṁ**
dāsasyājñāsthāyitvam eva ca yuktam iti bhāvaḥ \|\|39.40\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :**
upasaṁharati---anujānīhīty-ādi \| he **kṛṣṇa** ! mām **anujānīhi** \|
nanu kim anujñāsyāmīty-āśaṅkyāha---**sarvaṁ tvaṁ vetsi**, tat kiṁ
kathanīyam \| nanu katham ahaṁ vedmi? tatrāha---**sarva-dṛk**
sarvajño\'si \| nanu jñātaṁ bho jñātam, tat bhūri-bhāgya miheti yad
uktam tad eva tava tu jagat-sraṣṭur evaṁ na yujyata ity-āśaṅkyāha---tvam
eveti **jagatāṁ** **nāthas tvam eva**, nānyo'smad-vidhādiḥ \| kutaḥ ?
ity āha---jagac caitat **tavārpitaṁ** tvayy evārpitam \| tvayy arpitasya
nāthas tvāṁ vinā ko'nyo bhavatu ? tasmād yathābhilaṣitam eva bhūyād ity
anujānīhi \|\|39 \|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, mama vaibhavaṁ tava
māstu gocaras tava vaibhavam ahaṁ vedmi na vettīti vakroktim āśaṅkaya
kim aham atra pratyuttaraṁ kuryyāmiti vyañjayan sa-lajjaṁ sa-nirvedam
āha---anujānīhīti \| antarbhāvitaṇy artham anu anujñāpayety arthaḥ \|
atra sthale kṣaṇam api sthātum ayogyam atinīcaṁ māmājñāpaya yādṛśo\'haṁ
tādṛśaṁ sthalaṁ satya-lokam eva gaccheyamiti bhāvaḥ \| he **kṛṣṇe**ti
citta tū tvam atrākarṣaray eva kiṁ tu tad bhūri-bhāgyam iha janmeti
mat-prārthanāyāṁ dṛg-iṅgitenāpy astviti śrī-caraṇair noktam ataḥ kiṁ
kurve tasmāt tvat-pulina-bhojana-velāvantarāyaṁ kurvann ayam aparādhī
tval-līlā-prātikūlyād eva śrī-mukhodgata-vacana-sudhā-leśam apy
anāpnuvann aham ito jhaṭity eva dūram apasarāmi **tvaṁ** vatsān
kālayitvā puline bhujānaḥ priya-sakhaiḥ saha
sahāsokti-pratyukti-kautukaṁ bhojana-līlāśeṣa samāpayeti dhvanayaḥ \|
ayam ahaṁ tvatitāralyāt punaḥ punaḥ kiṁ vā, vijñāpayāmīty āha, sarvamīty
āha, sarvam asmad-ādīnāṁ mano-vapur-vācāṁ vaibhavaṁ **tvam eva vetsi**
kiṁ ca nāham asya **jagataḥ** spṛṣṭatvān nāthaḥ kiṁ tu tvam eva jagatām
anyeṣām api bahūnāṁ **nāthaḥ** ata **etac** ca jagat kṣudrataraṁ tava
tvadīyam eva tvayy **arpitaṁ** yamicchasi yogyamasya jānāsi tam
asyādhikārikaṁ kurviti bhāvaḥ \|\|39\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.14.40 \|\|**

**śrī-kṛṣṇa vṛṣṇi-kula-puṣkara-joṣa-dāyin \|**

**kṣmā-nirjara-dvija-paśūdadhi-vṛddhi-kārin \|\|**

**uddharma-śārvara-hara kṣitirākṣasa-dhrug \|**

**ākalpam ārkam arhan bhagavan namas te \|\|**

**śrīdhara-svāmī (bhāvārtha-dīpikā) :** tad evaṁ kiṅkaraṁ māṁ
prasthāpayety aty-ādareṇa namas-karoti, śrī-kṛṣṇeti \|
**vṛṣṇi-kula**-padmasya prīti-dātṛtvena he sūryopama \| **kṣmā** cāvanir
**nirjarā** devāś ca **dvijāś** ca **paśavaś** ca ta evodadhayas teṣāṁ
**vṛddhi-kāri**tvena, he candropama ! **uddharmaḥ** pākhaṇḍa-dharmas tad
eva, **śārvaraṁ** tamas tad dharatīti tathā, anena dvayopama, he
**kṣiti-rākṣasa-dhruk** kṣitau rākṣasāḥ kaṁsādayaḥ udyann eva tebhyo
druhyatīti punaḥ sūryopama \| sūryādy-upamāpi nyūneti
matvāha---**ārkam** arkam abhivyāpya sarveṣām **arhan** pūjya
**bhagavan**, **ākalpaṁ** kalpa-paryantaṁ te tubhyaṁ **nama** iti
\|\|40\|\|

sa-sakhi-vatsaka-mokṣaṇa-kautuka-

druta-vilambita-putra-mude'dbhutam \|

nikhila-rūpam ato dadhad acyuto'

vatu sa vaḥ kalayan vraja-maṅgalam \|\|\*\|\|

**------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tad evam* ity uktārtham
\| paśavo gāvaś ca \| udgato dharmo yatra sa uddharmaḥ \| śarvaryāṁ
bhavaṁ śārvaram \| yady api *mām* aparādhinaṁ vijñāya na brūṣe tad api
svanetrābhyāṁ sānugrahāvalokanāmṛtaṁ tu mahyaṁ dehi, yathā tenaivāhāreṇa
nityaṁ prāṇān rakṣan kalpa-paryantaṁ jīvituṁ prabhaviṣyāmīti vyañjayan
praṇam iti---śrī-kṛṣṇeti \| sūrya-svarūpaṁ dakṣiṇaṁ netram ālakṣy
āha---**vṛṣṇi-klula**-*padmasya* poṣaṁ praphullatvaṁ tat pradāyin \| mām
api padmasantānaṁ *kṛpayā* praphullayeti bhāvaḥ \| candra-svarūpaṁ vāmaṁ
netram

ālakṣyāha---**kṣmā** tatratyā manuṣyādayaḥ, **nirjarāḥ** svargasthā
*devāḥ*, **dvijāḥ** **paśavaś** ca vṛndāvanasthāḥ, paśavo gāvaś ca ta
*evoddhyas* *teṣāṁ* **vṛddhi-kārin** \| mām api devādhamaṁ kṛpayā
vardhayeti bhāvaḥ \| yugapad eva netre dve eva
puṣpavantāvālakṣyāha---**uddharmaḥ**, *pāṣaṇḍa-dharmaḥ* sa *eva*
**śārvaram** andhatamasam śārvaraṁ tv andhatamase ity amaraḥ \| tad
dharatīti tathā \| tena sva-prabhau tvayy api māyā-cikīrṣā-lakṣaṇaṁ
pāṣaṇḍaṁ mama **hara** kṛpayā, yathā punar evaṁ na kuryām iti bhāvaḥ \|
**kṣiti-rākṣasāḥ** aghāsurādayas *tebhyo* druhyati droheṇāpi svargatiṁ
dadāsīty atas tvad vasyasya
vṛndavatsa-vṛndadrohitvāvatsa-loka-brahma-rākṣasaṁ mām api
daṇḍa-pradānenāpi saṁskuruṣveti bhāvaḥ \| sva-prabhor anugrahaṁ nigrahaṁ
vā dṛṣṭvā dāso jīvitum utsahate, audāsīnyaṁ dṛṣṭvā tu na prāṇān dhartum
īṣṭa iti bhāvaḥ \|\| atra viśvanāthaḥ

toṣaṇīkārās tu---prīti-sādara-sarva-sampadanubhava-pūrvakaṁ praṇāmāya
prathamataḥ kṛṣṇeti-svarūpa-nāmnā sambodhanam \|\|40\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** naumīty upakramya
namaskāreṇopasaṁharati---śrī-kṛṣṇa ity-ādi \|\|40\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.106\] tad evaṁ
kiṅkaraṁ prasthāpayety ādareṇa namaskaroti---**śrī-kṛṣṇeti** \[bhā.pu.
10.14.40\] \| **vṛṣṇi-kula-padmasya** prīti-dātṛtvena he sūryopama !
**kṣmā** ca **nirjarāś** ca devāḥ, **dvijāś** ca, **paśavaś** ca, te eva
**udadhayaḥ,** teṣāṁ **vṛddhi-kāritvena** he candropama ! **uddharmaḥ**
pāṣaṇḍa-dharmaḥ, tad eva **śārvaraṁ** tamaḥ uddharatīti tathā \| anena
dvayopamaḥ \| he **kṣiti-rākṣasa-dhruk** ! kṣitau rākṣasāḥ kaṁsādayaḥ
udyann eva tebhyo druhyatīti punaḥ sūryopamā \| sūryādy-upamāpi nyūneti
matvāha---**ārka** arkam abhivyāpya sarveṣām **arhaṁ** pūjya
**bhagavan** **ākalpaṁ** kalpa-paryantaṁ **te** tubhyaṁ **namaḥ** \|

athavā itthaṁ sañjāta-parama-bhaktyā vicitra-nāma-saṅkīrtana-rūpāṁ
paramāṁ stutim ante kurvan prārabdhaṁ samāpayituṁ praṇaman sarvam
avatāra-prayojanam ekenaiva ślokena saṁkṣipya varṇayati---śrī-kṛṣṇeti \|
tatra prathamaṁ vṛṣṇi-kuleti \| sūryodayena kamalānāṁ
tamo-nirasana-prakāśanādikam ivāvirbhāva-mātreṇa
śrī-vasudevādika-yādava-vargasya duḥkha-nāśa-pūrvakam ānanda-dātṛtvaṁ
varṇitam \| tathā ca daśama-skandhe---

> sa bibhrat pauruṣaṁ dhāma rājamāno yathā raviḥ \|
>
> durāsado durviṣaho[^38] bhūtānāṁ sambabhūva ha \|\|\[bhā.pu. 10.2.17\]
> iti \|

sa ānakadundubhir vasudevaḥ \| tathā deva-stutau---diṣṭyā hare\'syā
bhavataḥ pado bhuvo bhāropanītas tava janmaneśituḥ \[bhā.pu. 10.2.38\]
ity-ādi \|

> diṣṭyāmba te kukṣi-gataḥ paraḥ pumān
>
> aṁśena sākṣād-bhagavān bhavāya naḥ \|
>
> mā bhūd bhayaṁ bhojapater mumūrṣor
>
> goptā yadūnāṁ bhavitā tavātmajaḥ \|\|\[bhā.pu. 10.2.41\] iti \|

tato janmādhyāye---mahī maṅgala-bhūyiṣṭha-pura-grāma-vrajākarā \[bhā.pu.
10.3.2\] ity-ādy-uktānusāreṇa pṛthivyā devānāṁ brāhmaṇānāṁ ca tathā
paśūdadhir nandasya vrajas tasya ceti gavādīnām api vardhanam uktam \|
yadyapi pṛthivyā vardhanenaiva tad-antar-gatānāṁ yādava-dvija-vrajānāṁ
vṛddhi-kāritvam āyāti, tathāpi bhakta-vātsalyaṁ
go-brāhmaṇa-hita-kāritvaṁ ca sarvatraiva bhagavan-māhātmyam avaśyaṁ
varṇyata ity ato\'thavāvatāre\'smin viśeṣataḥ eṣāṁ saṁvardhanam ity ataḥ
pṛthag grahaṇam \|

adhunā nija-prema-bhakti-vistārakatvam evāha---**uddharmaḥ** ucco
dharmaḥ avaśya-pratipālya-svadharmādi-lakṣaṇaḥ, taṁ
**śarvarī**-sambandhi-tamo-bhayādikaṁ ca \| gopīnāṁ rāsa-krīḍayā
haratīti \| tathā abhūtam api etad avaśyam-bhāvitvena sarvajñatvāt
sūcitam \| yad vā, dharmo mad-bhakti-kṛt proktaḥ \[bhā.pu. 11.19.27\]
ity ekādaśa-skandhe bhagavad-vacanād dharmo\'tra bhakti-lakṣaṇaḥ
tad-viruddhaṁ vimārga-vācakotpathādivat jñāna-karmādikaṁ sarvam
evoddharmaḥ \| tac ca sadā sarvatra prakāśamānasyāpi bhakti-mārgasya
guhādau dravyāṇām ivācchādakatvāc chārvaraṁ tamaḥ tad dharati iti tathā
\| he sva-bhakti-prakāśakety arthaḥ \|

tatra tamasi ye caranti ta eva rajanī-cara-sāmyād
akhila-lokaika-jīvana-bhakti-mārga-vighātakatvāc ca rākṣasāḥ te ca
prāyaśaḥ pṛthivy-antar-gate karma-kṣetre eveti kṣiti-grahaṇam anye ca
vṛṣṇi-kulādi-dveṣiṇo ye ye kṣiti-rākṣasāḥ kaṁsādayo ye ca
rāsa-krīḍādi-vighātakāḥ śaṅkhacūḍāriṣṭādayas tebhyaḥ sarvebhya eva
tat-tad-vighna-vināśāya vicitra-līlayā druhyatīti tathā \|

evaṁ kartuṁ ca tvam evārhasi, nānyaḥ ko\'pīty āha---arhatīty **arhan**
he sarvaṁ kartuṁ yogya samartheti vā \| yat pūrvaṁ nārāyaṇa-rūpeṇa
nānāvatāraiś ca tvayā nācaritaṁ tad
adhunāviṣkṛtāśeṣa-bhagavattāparā-kāṣṭhākatvāt sampādayituṁ tavaivocitaṁ
śakyaṁ cety arthaḥ \|

nanu, veda-vihita-svadharma-jñānādi-parāṇāṁ tathā
mātulatvādi-sambandhavatāṁ kaṁsādīnāṁ droho\'nupayukta eveti cet,
tatrāha---he **bhagavan** parama-kṛpālo ! teṣām eva hitārtham evaṁ
karoṣīty arthaḥ \|

ayaṁ bhāvaḥ---ye tvad-bhakti-vimukhā jñāna-karma-parāḥ
antar-nigūḍhāsura-bhāvāḥ teṣāṁ tad-duḥkha-bhāvāpanayanena ye ca
sarva-lokopatāpakāḥ kaṁsādayas teṣāṁ vimukti-pradānena ghāta eva
parama-kāruṇikatām abhivyañjayatīti \| athavā svāmi-vyākhyaivānusartavyā
\| ittham eva he **arhan** ! sarveṣāṁ pūjya ! yato jñāna-karma-parā api
bhakti-mārge\'dhunā praviṣṭāḥ yathā akrūra-bhīṣmādayaḥ \|
prakaṭa-daityāś ca kaṁsādayo\'ntar-bhayādinā tvad-bhāvanayā bhaktim
evāśritāḥ \| bahiś ca nija-sahaja-karma-sāmarthya-rahitatvān mṛta-tulyā
eva jātā vimuktiṁ vā maraṇena prāptāḥ avaśyam-bhāvitvāt abhūtam api
bhūtavat sūcitam \| yady evaṁ tvayā na kṛtaṁ syāt, tadā sarvair eva tvaṁ
na pūjitaḥ syā iti bhāvaḥ \|

evaṁ stuvan nirbhara-prema-rasa-nimagno bhagavatā saha vraja-vāsinaḥ
sarvān eva yāsyan namaskaroti \| **ārkam** arka-nāma-vṛkṣa-viśeṣo
niṣprayojano bhagavat-pūjānarho vaiṣṇavānām anādaraṇīyaḥ atratyaṁ tam
abhivyāpya tubhyaṁ namaḥ, tvāṁ tvadīyāṁś cātratyān sarvān jaṅgamān
sthāvarān api namāmīty arthaḥ \| etac ca tad bhūri-bhāgyam iha janma kim
apy aṭavyām \[bhā.pu. 10.14.34\] iti nija-prārthanānurūpam eva \|
yato\'tratyo\'rka-vṛkṣo\'pi man-namasyo matto\'dhikatara eva, ato na
tādṛśam api janmātrāham arhāmi \| atas tasmād apy alpataram anyat kiñcid
eva prārthyam iti dhvanitam \| tatra ca praṇāmeṣu saṁkhyātṛptir api
kathañcin nāstīty ākalpam ity uktam \| itthaṁ sarva-śobhā-yukta-kṛṣṇa !
he śrī-**kṛṣṇa** ! iti \|\|106\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he śrī-kṛṣṇeti, śrīḥ
sarva-viṣayaka-vividha-śobhā, tad yukta-kṛṣṇa ! śrīmat tvād eva
sarvacittākarṣaketi sarvathā sarvato vaiśiṣṭyam abhipretam \| tad
evābhivyanakti-vṛṣṇīty-ādinā, tatra tatra hetuḥ---bhagavann iti
sarvaiśvarya-vistārakety arthaḥ \| anyat tair vyākhyātam \|

yad vā, itthaṁ sañjāta-parama-bhaktyānte vicitra-nāma-saṅkīrtana-rūpāṁ
stutiṁ kurvan sarvam avatāra-prayojanam eka-ślokena saṁkṣipya varṇayan
sa-padāvja-grahaṁ praṇamati \| tatra **vṛṣṇi-kuleti**---sūryodayena
kamalānāṁ tamomudrā-nirasana-pūrvaka-prakāśanam ivāvirbhāva-mātreṇa
śrī-vasudevādi-yādava-vargāṇāṁ duḥkha-nāśana-pūrvakānanda-pradatvaṁ
prāg-varṇitam \| tac coktam eva sa vibhrat pauruṣaṁ dhāma \[bhā.pu
1.2.17\] iti diṣṭyā hare'syā bhavataḥ pado bhuvaḥ \[bhā.pu 1.2.38\]
ity-ādinā \| kiṁ ca, pṛthivyāś ca devānāṁ ca viprāṇāṁ ca paśūdadheś ca
gavādi-paśu-samudrasya śrī-nanda-vrajasya **vṛddhi-kārin** !
adharma-nivartana-dharma-pravartanādinā sākṣād
duḥkha-haraṇa-sukha-sampādanādinā ca vardhanaśīla ! yady api
**kṣmā**-vardhanenaiva tad antar-gatānāṁ **dvija**-gavādīnāṁ
vṛddhi-kāritvaṁ svata evāyāti, tathāpy avatāre'smin tad viśeṣāpekṣayā
pṛthaṅ nirdiṣṭam \|

yad vā, mahar-lokādivartinām-ṛṣīṇāṁ golākādivarti-gokulānāṁ ca
grahaṇārtham \| yad vā, vraja-sambandhino ye kṣmā-**nirjarā** viprā
dvijāś ca pakṣiṇaḥ paśavaś ca go-mahiṣyādayo'tiprācuryātta evodadhayas
tad-vṛddhi-kārinn iti prādhānyād vrajasyaiva sambardhakatvam uktam \|

adhunā prema-bhakti-vistāraṇaṁ mukhya-prayojanam ante varṇayati,
dharmo'tra bhakti-lakṣaṇas tad viruddhaṁ jñānādikam
evotpathādi-nyāyenodharmaḥ, sa eva sadā sarvatra prakāśamānasyāpi
bhakti-mārgasyāc chadakatvāc chārvaraṁ tamas tad dharatīti tathā, ataeva
he **kṣiti-rākṣasa-dhruk** ! kṣiti-rākṣasā dvi-vidhāḥ---eke bhavatam asi
ye caranti rajanī-cara-sāmyād
akhila-lokaika-jīvana-bhakti-mārga-vighātakatvāc ca rākṣasā
anta-nigūḍhāsurabhāva asantaḥ, anye ca vṛṣṇi-kulādi-dveṣiṇaḥ
prakaṭa-daityāḥ kaṁsādayas tebhyo druhyatīti tathā, tatrāsatāṁ
durmadādi-nigraheṇa kaṁsādīṇaṁ ca sākṣān māraṇenaiva \| tac ca teṣāṁ
hitārtham evety āha---**bhagavan** ! he parama-dayālo !---satāṁ bhaktau
pravartanāt \| etac cāpūrva-dṛṣṭaṁ tvam eva kartum arhasi, nānyaḥ
ko'pīty āha---arhatīty **arhan** he sarvaṁ kartuṁ yogya samartheti vā,
ata **ākalpaṁ** maj jīvana-kālam abhivyāpya[^39] \| yad vā, ā ākalpaṁ
tvadīya-guñjāvataṁsa-barhāpīḍādikaṁ bāma-hastastha-kabalādikaṁ ca
bhūṣaṇam abhivyāpya, tath**ārkam** arko[^40] nāma vṛkṣo bhagavad
anarhapuṣpo vaiṣṇavānām anādaraṇīyas tam arpyakam abhivyāpya[^41] tat
tat sahitāyāśeṣa-nijaiśvarya-prakaṭana-śobhā-yukta kṛṣṇa
paramānanda[^42] nanda-nandana ! **namaste** \|

śrīmac caitanya-devānugṛhītānām anugrahāt \|

teṣāṁ mude stutir brāhmī vyākhyāteyaṁ yathā-ruci \|\|40\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** śrīti
sādara-sarva-sampadanubhava-pūrvakaṁ praṇāmāya prathamataḥ kṛṣṇeti
sva-rūpa-nāmnā sambodhanaṁ punaḥ krameṇa tato bahir bahir viśeṣyaṁ
vyañjayan janma-karmanām abhir api sambodhayati, vṛṣṇīty---ādinā \|
**vṛṣṇi-kulaṁ** śrī-vasudevādikaṁ śrī-nandādikaṁ ca pūrvokta-prāmānyāt
tatra prastutatvena śrī-nandādikam evātra mukhyaṁ jñeyam paśupāṅgajāyeti
pratijñātatvāt **kṣme**ty aviśeṣeṇa prāptave'pi viśeṣa-vivakṣayā
**dvija**-paśvor upādānaṁ go-brāhmaṇa-hitāvatāratā-prasiddheḥ
**uddharmo** bhagavad vimukho dharmaḥ **kṣiti-rākṣasāḥ**
uddharma-pravartakāḥ kaṁsādayaś ca candra-sūrya-rūpobhayatvena
rūpaka-vyañjanā sarva-śubhakaritā-vivakṣayā
kīrti-pratāpa-praśaṁsādyotanecchayā ca he **bhagavan** !
evam-bhūta-śrī-kṛṣṇa-rūpatvena svayaṁ bhagavann ity arthaḥ \| tathārkaṁ
svar-bhūva bhūr loka-vyāpaka-prakāśam **arkam** ārbhya
mahā-vaikuṇṭha-paryantam **arhan** pūjya ! yad vā, evatacāpūrvaṁ dṛṣṭaṁ
tvam eva kartum arhasi nānyaḥ ko'pīty āha---arhatīty arhan he sarvaṁ
kartuṁ yogya ! samartheti vā, ata **ākalpaṁ** maj jīvana-kāla-rūpān
kalpān abhivyāpya yad vā, ākalpaṁ tvadīya-guñjāvataṁsa-barhāpīḍādikaṁ
vāma-hasta-sthaka-valādikaṁ ca bhūṣaṇam abhivyāpya tubhyaṁ tathā
**ārkam** armo nāma-vṛkṣo bhagavad anarha-puṣpo vaiṣṇavānām anādaranīyaḥ
tam apy antaṁ samabhivyāpya tat tat sahitāyety arthaḥ \|

śrīmac-caitanya-devānugṛhītānām anugrahāt \|

teṣāṁ mude stutir brāhmī vyākhyāteyaṁ yathā-mati \|\|40\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** tasmād bhūyo'pi te nama iti
sa-stavaṁ praṇamati---śrī-kṛṣṇeti \| he **bhagavan ! namas te** \|
**vṛṣṇi-kula-puṣkarāṇāṁ joṣaḥ** prītis tāṁ dātuṁ śīlaṁ yasyety anena
bhānutvaṁ vyaṅgyam \| **kṣmā** pṛthvī \| **nirjarā** devāḥ \| **dvijāḥ**
paśavaś ca vṛndāvana-sambandhinas ta evodadhayaḥ \| duravagāhyatvāt \|
teṣāṁ **vṛddhi-kāritvena** candratvam \| **ūrdhvamā eva śārvarāṇi**
tamāṁsi teṣāṁ haratvena mahā-jyotiṣṭvād vahnitvaṁ vahnīndv-arkās
tamonudaḥ ity ukteḥ \| ata eka eva tvaṁ bhānu-candra-vahnīnāṁ maṇḍalāni
\| ayam arthaḥ---yathā amī tejo-maṇḍala-rūpeṇa bahiḥ prakāśante, antas
tu sva-svākāreṇa vartante, tathā tvam api brahmākāreṇa viśva-vyāpī
dṛśyamānākāreṇa paricchinna iti \| **kṣiti-rākṣasa-dhruk** \| tvam
etat-tritaya-tejo-vyatirikta-nija-tejo-viśeṣavattvam \| **ārkam** arkam
abhivyāpya \| namo yāvat sūryo bhāsyati \| tāvat-kāla-paryantaṁ nama ity
arthaḥ \| kiṁ bahunā ? **ākalpaṁ** kalpo dviparārdha-kālaṁ yāvaj jīvāmi
tāvad eva nama iti bhāvaḥ \| he **arhan** namasya ! evaṁ naumīty
upakramya namasta ity upasaṁhāraḥ \|\|40\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yadyapi mām aparādhinaṁ
vijñāya na brūṣe tad api sva-netrābhyāṁ sānugrahāvalokanāmṛtaṁ tu mahyaṁ
dehi yathā tenaivāhāreṇa nityaṁ prāṇān rakṣan kalpa-paryantaṁ jīvituṁ
prabhaviṣyāmīti vyañjayan praṇamati---śrī-kṛṣṇeti \| sūryasva-rūpaṁ
dakṣiṇaṁ netram ālakṣyāha---**vṛṣṇi-kula-padmasya joṣaḥ** praphullatvaṁ
tat-pradāyin mām api padma-santānaṁ kṛpayā praphullayeti bhāvaḥ \|
candra-svarūpaṁ vāma-netram ālakṣyāha---**kṣmā** kṣmā-talasthā
manuṣyādayaḥ **nirjarāḥ** svarga-sthāḥ devā **dvijāḥ** paśavaś ca
vṛndāvana-sthāḥ pakṣiṇo gāvaś ca ta evodadhayas teṣāṁ **vṛddhi-kārin** !
mām api devādhamaṁ kṛpayā varddhayeti bhāvaḥ \| yugapad eva netra dve
eva puṣpavantāvālakṣyāha---**uddharmaḥ** pāṣaṇḍa-dharmaḥ sa eva śārvaram
andhatamasaṁ śāvaraṁ tv andhatamasam ity amaraḥ \| tad dharatīti tathā
tena sva-prabhau tvayy api māyā-cikīrṣā-lakṣaṇaṁ mama pāṣaṇḍaṁ kṛpayā
hara yathā punar evaṁ na kuryāmiti bhāvaḥ \| **kṣitau rākṣasā**
aghāsurādayas tebhyo druhasi droheṇāpi sva-gatiṁ dadāsīty atas tvad
dvayasya vṛndavatsa-vṛndavidrohitvāt satya-loka-brahma-rākṣasaṁ mām api
daṇḍa-pradānenāpi saṁskuruṣv eti bhāvaḥ \| sva-prabhor anugrahaṁ vā
dṛṣṭvā dāso jīvitum utsahate audāsīnyaṁ dṛṣṭvā na prāṇān dhartuṁ īṣṭe
iti bhāvaḥ \| hanta hanta mahāmaheśvaro\'pi
kṣetra-guñjā-gaurika-picchādir acitākalpo go-cāraka-bālakaiḥ samaṁ
khelan hṛṣyatīty anaucityaṁ mat-prabhor iti pūrva vicāritaktā
tattvān-abhijñena mayā yeṣv aparāddhaṁ tān api prasādayāmīti manasi
vibhāvyāh---ā **ākalpaṁ** tvadīya-gujādi-veṣam abhivyāpya **ārkaṁ** arko
nāma vṛkṣo bhagavad anarha puṣpas tam api vajastham abhivyāpya he
**arhana**, mat-pūjya ! kiṁ vā he yogya kṛpākṛpābhyāṁ mad bhadrābhadraṁ
kartuṁ samartha ! te tattā hitāya tubhyaṁ **namaḥ**\--

sarva-saṁśaya-hṛt sarva-bhakti-siddhānta-santatiḥ \|

astu brahma-stutiś citta-bhittau me cāru citritā \|\|40\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** yadyapi sāgasaṁ māṁ
na-santāpayethās tathāpi kṛpāvalokaṁ vinā me jīvitaṁ durddharam iti
vyañjayan praṇamati śrī-kṛṣṇeti \| **vṛṣṇi-kulam** eva **puṣkaraṁ**
tasya **joṣo** vikāsas tad dāyiniti sūryatvaṁ tena mam āpi
padma-bhavatvāt tad dānaṁ sāmprataṁ **kṣamā** ca **nirjarāś** ca
**dvijāś** ca paśavo gāvaś ca ta evodadhis
tad-**vṛddhi-kārinn**-iti-candratvaṁ tena mamāpi nirjara-dvijasya
vṛddhi-karaṇaṁ sāmprataṁ **kṣitau rākṣasebhyo** aghādibhyā druhyasi
droheṇāpi sva-padaṁ dadāsīti atas tvat sa-jagdhi-pratyūha-kāriṇaṁ
brahma-rākṣasaṁ mām api daṇḍena saṁskṛtya sva-padaṁ dehi tyajaudāsīnya
tena maj-jīvanaṁ duddharam iti bhāvaḥ \| kiñ ca
sarveśvarasyānanta-lakṣmīkasya guñjā-piñchādi-veṣo go-cāraṇaṁ gopabhis
teḥ saha sakhyañ ca nocitam ity aviśena mayā manasi sambhāvyāparāddhaṁ
tad idānīṁ kṣamayāmīty āha---**ākalpaṁ** gujādi-veṣam abhivyāpya arkas
tvad **anarha**-puṣpo vṛkṣā brajasthas taṁ cābhivyāpya tat-sahitāya te
**namo\'ste** tat-tat-sarvasya tvadīyatvādvi jñāna-ghanatvāc ca mad
vandyatvam \| he **arhana** pūjya \|\|40\|\|

paramaiśvarya-mādhurya bhakti-bhṛd brahmaṇoditā \|

jīyād gokula-māhātmya dhātrī-nanda-sutas tatiḥ \|\|

**...**

**\|\| 10.14.41 \|\|**

**śrī-śuka uvāca---**

**ity abhiṣṭhūya bhūmānaṇ triḥ parikramya pādayoḥ \|**

**nanv abhīṣṭaṁ jagad-dhātā sva-dhāma pratyapadyata \|\|**

**śrīdhara-svāmī (bhāvārtha-dīpikā) :**

sa-sakhi-vatsaka-mokṣaṇa-kautuka-druta-vilaṁbita-putram ude\'dbhutam \|

nikhila-rūpam ato dadhad acyuto\'vatu sa vaḥ kalayan vraja-maṁgalam
\|\|1\|\|

**pādayor** natvā \| **abhīṣṭaṁ** sarvataḥ pūjitam abhipretaṁ vā
\|\|41\|\|

**------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** sa-sakha-vatsaka-mokṣaṇena
yat-kautukaṁ tena drutaṁ gataṁ vilambitaṁ vilaṁbo yasya sa tathā \| yad
vā, drutaḥ śīghratā-yutaś cāsau vilambito jāta-vilambaś cati
druta-vilamvitaḥ vatsa-pālāvalokanārthaṁ bhagavad avalokanārthaṁ vā
prathamaṁ druto dṛṣṭvā ca saṁśayitaḥ san vilambito\'bhūd iti, sa cāsau
putro brahmā ceti tathā \| yad vā, dravati nisargeṇa nimnaṁ gacchatīti
drutaṁ toyam, drute vilambate ūrdha-deśe tiṣṭhatīti druta-vilambitaṁ
kamalam, tasya putras tathā tasya mude \| yad vā, druto\'tivegavān viḥ
pakṣī haṁso yasya sa druta-vibrahmā, laṁbanaṁ laṁbā krīḍā, sā
ca-jaṁghādho. bhāgena laghu kāṣṭha-daṇḍaṁ dūre nikṣipya tad
ānayanārtha-gata-bālāt-prāg eva vṛkṣa-śākhāṁ gṛhītvā tato\'py
ūrdhvaṁ-śākhām ālaṁbana-rūpā, saiva markaṭotplavana-śabdena lakṣitā, sā
ca gopāleṣu prāyo\'sti, laṁbā jātā yeṣāṁ te laṁbitās te putrā yasya
gopī-janasya sa laṁbita-putraḥ, sa-sakha-vatsaka-mokṣaṇena kautukaṁ
yasya sa tathā sa cāsau drutaviś ceti tathā,
sa-sakha-vatsaka-mokṣaṇa-kautuka-drutaviś ca laṁbita-putraś ceiti
samāhāra-dandvas tasya mude tan-mātṛṇāṁ ca kasya ca ity ukteḥ \| yato
nikhila-rūpaṁ rūpe nirūpe nikhilaṁ nikhila-rūpaṁ nikhilānāṁ rūpam iti vā
dadhat ato hetoḥ vraja-maṁgala kalayan racayan saḥ
prasiddho\'neka-rūpatvepy acyuto nirvikāraḥ vo\'dhyetradhyāpakān avatu
\|

**bhūmānaṁ** sarveśvaram \| **tir-abhiṣṭya** veti saṁbandhaḥ \|
yathoktānvaye tu ekā caṇḍyā raveḥ sapta tisro gaṇapateḥ smṛtāḥ catasraḥ
keśavasyoktāḥ śivasyārdhā pradakṣiṇā \| iti virodhaḥ syāt \| sarvataḥ
pūjyatve nāstikābhāva-prasaṅga manvāno\'rthāntaraṁ brūte---abhipretaṁ
veti \| sva-dhāma satya-lokam \| praty apadyata prāpa \| bhūmānaṁ
sarvathaivāparicchinnam \| **abhīṣṭaṁ** bhagavatā prasthāpayim iti
śeṣaḥ\| yato jagad-dhātā anyathā sahasā tat-pada-tyāge viśva-sṛṣṭer
asiddheḥ, tataś ca yāvad adhikāram avasthitir ādhikārikāṇām iti
nyāyenādhikārānte tad abhīṣṭaṁ setsyatīti buddhayate \|\|41\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : bhūmānam**
aparicchinna-māhātmyam \| ity evam **abhiṣṭūya** abhiṣṭutyābhitaḥ stutvā
\| yad vā, sarva-vyāpakam api tathāvasthitaṁ bhaktyā **triḥ
parikramyābhīṣṭaṁ** priyatamaṁ **sva-dhāma** satya-lokavarti-nija-gṛhaṁ
gata iti prathamaṁ lajjādinā vraja-vāsa-lobhena vā, pārameṣṭhyaṁ padaṁ
parityajya kutrāpi nilīya sthāsyāmīti manasi kṛtvā sthitaḥ, idānīṁ ca
śrī-bhagavat-prasādam āsādya nija-priya-padam evāgacchad ity arthaḥ,
yato **jagad-dhātā**, anyathā tat pradacyutā viśva-sṛṣṭya-siddhe[^43]
ataḥ śrī-bhagavān eva **prasthāpayāmāsa** \|\|41\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : bhūmānaṁ**
sarvathaivāparicchinnam ity evam **abhiṣṭuya** abhiṣṭutya abhitaḥ stutvā
\| yad vā, sarva-vyāpakam eva tathāvasthitaṁ bhaktyā **tri-parikramya
abhīṣṭaṁ** sāmīpyayāñcāyāṁ kṛta-maunena śrī-kṛṣṇenābhipretaṁ **dhāma**
yato **jagad-dhātā** anyathā tat pada-tyāge viśva-sṛṣṭy asiddheḥ evaṁ
yāvad adhikāram avasthitir ādhikāriṇām \[3.3.31\] iti nyāyena tad ante
tad **abhīṣṭa**-siddhir bhaviṣyatīti **jñāpyate** \|\|41\|\|

**---------------------------------------------------------------------------------------------------------------------**

**jīva-gosvāmī (krama-sandarbha) : abhīṣṭa**-sāmīpyayāñcāyāṁ kṛtam
aunena śrī-bhagavatābhipretaṁ **sva-dhāma** **bhūmānam evābhīṣṭam**
\|\|41\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : abhīṣṭaṁ** bhagavatā
prasthāpayitum iti śeṣaḥ, yato **jagad-dhātā** anyathā sahasā tat
padatyājane viśva-sṛṣṭya-siddheḥ tataś ca \[3.3.31\] yāvad adhikāram
avasthitir ādhikārikāṇām iti nyāyenādhikārānte tad abhīṣṭaṁ setsyatīti
buddhyate \|\|41\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** evaṁ
madhura-stuti-nirgarva-vraja-bhāvābhivāñchāparituṣṭena bhagavatā kṛpayā
avalokito virañcir **bhūmānaṁ** kṛṣṇaṁ punaḥ kiñcid **abhiṣṭūya** niḥ
**parikramya** pādau natvā samprati jagatkāryaṁ kuru tad avasāne yāvad
adhikāra nyāyena vābhīṣṭaṁ bhābīti tenoktaḥ **sva-dhāma**
**pratyapadyata** prāpa \|\|41\|\|

**\...**

**\|\| 10.14.42 \|\|**

**tato'nujñāpya bhagavān sva-bhuvaṁ prāg-avasthitam \|**

**vatsān pulinam āninye yathā-pūrva-sakhaṁ svakam \|\|**

**śrīdhara-svāmī (bhāvārtha-dīpikā) : anujñāpyā**nujñāṁ pradāpya,
pṛṣṭvety arthaḥ \| **sva-bhūvaṁ** brahmāṇam \| **yathā-pūrvaṁ** sakhāyo
yasmiṁs tat **svakaṁ pulinam** **prāg-avasthitān**-vanaṁ prati pūrvavad
avasthitān-vatsānāninye \|\|42\|\|

**------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tataḥ stavanānantaram \|
*ity artha* iti \| prayojaka-nijantāj jñaper-lyap nānye mito'hetau iti
mitvābhāva ihāyam artho bodhyaḥ pradāpya dāpayitveti \| vastutaḥ
**sva-bhuvaṁ** svodbhūtam api manjuṣya-nāṭyābhiprāyeṇa
loka-saṅgrahārthaṁ vā *pṛṣṭavān* iti bhāvaḥ \| sva-bhūvaṁ
maunenaiv**ānujñāpya** anujānīhi māṁ kṛṣṇa \[bhā.pu. 12.6.6\] ity
ājñāprārthane kṛte maunaṁ sammati-lakṣaṇam iti bramaṇā sahasāvagamāt \|
mauna-tyāgābhāvastu---paśupavaśa-śiśutvad aśāyām aṅgoikṛtasya
brahma-mohanārtham aṅgīkṛtasya nāṭyasyārambhaparisamāpti-siddhyarthaḥ \|
tatra

> tato vatsān adṛṣṭvaitya puline'pi ca vatsapān \|
>
> ubhāv api vane kṛṣno vicikāya samantataḥ \|\|\[bhā.pu. 10.13.16\]

iti vatsa-bālākānveṣaṇa-nāṭyārambhaḥ \| naumīḍya \[bhā.pu. 10.14.1\]
ity-ādi-brahma-stutau pravṛttāyāṁ kutastyoyaṁ caturmukhaḥ kiṁ tiṣṭhate
kiṁ vā, muhur brūte iti svavatsān veṣaṇa-vyagro'haṁ gopa-śiśur na budhye
iti vyañjakena maunenaiva tasyaiva nāṭyasya samāptir iti
svādhīna-brahmaṇogre nija-mahaiśvaryasyājñānam abhinīyate smeti tan
nāṭya-śabdenocyate \| tatrodvahat paśupa-vaṁśa-śiśutva-nāṭyam ity-ādinā
vātsalya-rasa-parikara-vrajeśvaryādīnām agre tu tat-premādhīnena
śrī-kṛṣṇena nija-mahaiśvaryasya tan
mahā-prema-mādhurya-rasācchāditasyājñāna-yāthārthyam eva, tatra na
tasyābhinaya iti na tan nāṭya-śabdena vācyam iti vivecanīyam \| prāk
**prāg** eva \| tṛṇa-caraṇādi-ceṣṭādibhir **avasthitān svakaṁ**
sva-bhojana-sthānaṁ **pulinam āninye** \| **yathā-pūrva**
pūrvopaveśādikam anatikramyāparityajya vartamānāḥ **sakhāyo** yatra tat,
samāsānta ārṣaḥ \|

yad vā, yathā yathāvad eva sthitāḥ pūrva-sakhāḥ svarūpa-bhūta-sakhebhyaḥ
pūrva-sakhāyo yatra tat \| etat sarva-samādhānaṁ ca
śrī-kṛṣṇecchā-samvalitamāyā-vaibhavam eva, tathā mātrādibhir
vyavahāraupayikaṁ hyastanādinā tat-tad bālakādi-caritaṁ smṛtam api
prācīneṣu smāraytuṁ neṣṭam ity-ādi bodhyam \|\|42\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** na ca kevalaṁ svecchayā
gata ity āha---tata iti \| **anujñāpya** prasthāpyety arthaḥ \|
**sva-bhuvam** ātmajam iti sarvāparādha-kṣamādikaṁ sūcitaṁ \| tato
brahmānujñāpanānantaram eva, **prāk** pūrvam eva, **yathā-pūrva-sakhaṁ
svakaṁ** nija-bhojana-sthānaṁ vatsānāṁ pūrvāvasthiti-sthānaṁ vā,
saraḥ-**pulinam avasthitān** vanāntar-vartamānān **vatsān** **ānināya**
\| itthaṁ ca śrī-brahmaṇānīya samarpitā iti śrī-**bhagavataiva** vā
kuto'pi savatsā bālakā ānītās te vā, svayaṁ kuto'py āgatya punas
tatropaviṣṭā ity uktyabhāvāt kevalaṁ māyāpagamena pūrvavat puline
bhojanārtham āsīneṣu pūrvam eva tānāśvasya vatsānayanārthaṁ gato'sau
vatsānevādhunānītavān ity ukteś ca māyā-mohitāḥ santo'bdaṁ yāvat te
tatra tatrāvartanteti spaṣṭam evāvagamyate, na ca vyaktam idam anyair
janair gopādibhiḥ kathaṁ te tatra na dṛṣṭāḥ ? śītavātādinā vā kathaṁ na
hi vādhitā iti, māyāyāḥ sarva-śaktimatvāt[^44]? yadi vā vaktavyam
idam---śrī-bhagavatā dṛṣṭvāpi tādṛg avasthās te katham upekṣitāḥ syur
ataḥ śrī-brahmaṇā satya-lokādau śrī-bhagavad adṛśya-sthāne kutrāpi nītvā
māyayā mohayitvā rakṣitā iti ? tan na yuktam, yato brahma-mude na
tesamānītā ity ādāv uktam eva, māhāśaye \[bhā.pu 10.13.41\] ity
uktyā[^45] śrī-bhagavat-kṛpayā ca teṣāṁ duḥkhābhāva eva, yatra kutrāpi
nītā api jñāna-ghana-mūrteḥ śrī-bhagavato naivādṛśyāḥ syur nāma,
pūrvantu yat kṣaṇaṁ na te dṛṣṭā itas tato mārgitāś ca
tat-snehaparavaśatayā kiṁ vā, śrī-brahma-mohārtham evety api pūrvam
uktam eveti sarvathā te tatra tatraiva tathā sthitā iti susidhye \| ata
eva śrī-svāmi-pādair api likhitam---nanv etāvantaṁ kālaṁ kathaṁ te
tatraivopaviṣṭhāḥ ? kathaṁ ca kṣutpipāsādi-vismaraṇam ity-ādi \|
yathā-pūrvaṁ sakhāyo yasminn iti prāg avasthitān iti ca
bālaka-vatsa-pulina-bhojya-bhojanārthopaveśādikam api sarvaṁ pūrvavad
eva vartamānaṁ bodhayati, kintv ābdikavasasā[^46] kiyatyākārādi-vṛddhir
jñeyā \| tathā mātrādiṣu tadvad[^47]bālakācaritādikaṁ
śrī-bhagavat-prabhāveṇa teṣu nijatayā parisphuritam iti ca boddhavyam
anyathābdasthiter āgantukais taiḥ saha vailakṣaṇyāpatter iti dik
\|\|42\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sva-bhuvam** ātmajam iti
sarvāparādha-kṣamādikaṁ sūcitam **anujñāpya** idānīm api ānayānīti
sasmitaṁ pṛṣṭvā anujñāpanaṁ cedaṁ
sva-sārvajñādi-vyāñjanopālambhanotprāpta-śikṣā-kṣamānugraha-vinayādi-vyāñjakam
apīdaṁ vyañjayati, tādṛśa-svarūpair api bāla-vatsair na mama līlā-sukhaṁ
kintu tair eveti tato brahmānujñāpanānantaraṁ prāk **prāg** vad
evāvasthāceṣṭādibhir **avasthitān** **yathā-pūrvaṁ** pūrvavad
**avasthā**-ceṣṭādy anatikrameṇa vartamānāḥ sakhāyo yatra tat **svakaṁ**
sva-bhojana-sthānaṁ **pulinam-āninye** atra sa-kavala-pāṇeḥ
kṛṣṇasyāgatasya taiḥ pūrvavad eva dṛṣśyamānasyāvasthitiś ca pūrvavad eva
jñeyā etat sarva-samādhānaṁ ca śrī-kṛṣṇecchāsambalita-māyā-vaibhavam eva
tathā mātrādibhir vyavahāraupayikaṁ hyastanādi tat tad bālakācaritaṁ
smṛtam api prācīneṣu smārayituṁ neṣṭam ity api boddham \|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** anujñāpanena caivaṁ jñāpitaṁ
tādṛśa-svarūpair api bāla-vatsair na mama līlā-sukhaṁ kintu tair eveti
**svakaṁ** nija-bhojana-sthānaṁ **yathā**-pūrva-**sakham** iti prāk
**prāg**-vad ev**āvasthitān** iti \|\|42.44\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : sva-bhūvaṁ** brahmāṇam
**anujñāpya** ajñāpyeti maunenaiva anujānīhi māṁ kṛṣṇety ājñā-prārthane
kṛte maunaṁ sammati-lakṣaṇam iti brahmaṇā sahasāvagamāt maunatyāgābhāvas
tu paśupa-vaṁśa-śiśutvadvaśāyām aṅgī-kṛtasya brahma-mohanārthe
nāṭyasyārambha-parisamāpti-siddhyarthe tatra

> tato vatsān adṛṣṭvaitya puline'pi ca vatsapān \|
>
> ubhāvapi vane kṛṣṇo vicikāya samantataḥ \|\|\[bhā.pu. 10.13.16\]

iti vatsa-bālakānveṣaṇa-nāṭyārambhe naumīḍyety-ādi-brahma-stutau
pravṛttāyāṁ kutastyo'yaṁ caturmukhaḥ kiñceṣṭate vā muhur-brūte iti
sva-vatsānveṣaṇa-vyagro'haṁ gopa-śiśur na budhyate iti-vyañjakena
maunenaiva tasyaiva nāṭyasya parisamāptir iti svādhīna-brahmaṇo'gre
kṛṣṇena nija-mahaiśvaryasyājñānam abhinīyate smeti tan
nāṭya-śabdenocyate tatrodvahat paśupa-vaṁśa-śiśutva-nāṭyam ity-ādinā
vātsalyādi-rasa-parikara-vrajeśvaryādīnām agre tu tan mahā-premādhīne
kṛṣṇe nija-mahaiśvaryasya tan mahā-prema-mādhurya-rasācchāditasyājñānaṁ
yathāryam eveti tatra na tasyābhinaya iti na tan nāṭya-śabde vācam iti
vivecanīyaṁ **prāk** prāgvad eva tṛṇa-caraṇādi-ceṣṭābhir **avasthitān
svakaṁ** sva-bhojana-sthānaṁ **pulinam āninye** kīdṛśaṁ **yathā-pūrvaṁ**
pūrvopaveśādikam anatikramya aparityajya vartamānāḥ **sakhāyo** yatra
tat samāsānta ārṣaḥ \| yad vā, yathāvad eva sthitāḥ pūrva-sakhāḥ
svarūpa-bhūta-sakhebhyaḥ pūrve sakhāyo yatra tat \|\|42\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** gṛhīta-mauna eva
**bhagavān** dṛg-antenaiva **sva-bhuvaṁ** brahmāṇam **anujñāpya**
sva-lokaṁ gacchety ājñāpya vatsān **svakaṁ** sva-sa-jagdhi-sthānaṁ
**pulinam ānaninye**, kīdṛśān **prāk** pūrvavad eva
tṛṇa-bhakṣaṇādi-ceṣṭayāvasthitān pulinaṁ kīdṛśaṁ yathā **yathāvad** eva
**sthitāḥ** pūrva-**sakhāḥ** prakāśita-sakhyebhyaḥ pūrve prakṛtāḥ
sakhyāyo yatra tat \|\|42\|\|

**\...**

**\|\| 10.14.43 \|\|**

**ekasminn api yāte'bde prāṇeśaṁ cāntarātmanaḥ \|**

**kṛṣṇa-māyā-hatā rājan kṣaṇārdhaṁ menire'rbhakāḥ \|\|**

**śrīdhara-svāmī (bhāvārtha-dīpikā) :** nanv etāvantaṁ kālaṁ kathaṁ
tatraivopaviṣṭāḥ kathaṁ ca kṣut-pipāsādi-vismaraṇam ? ata āha---ekasminn
iti śloka-dvayena \| **abde'pi yāte prāṇeśaṁ kṛṣṇam antarā** ca vināpi
\| priya-virahe kṣaṇo'pi varṣādhiko bhavati, tathāpi **māyā-hatāḥ**
**kṣaṇārdhaṁ menire** \|\|43\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** kautukāviṣṭaḥ
śaṅkate---*nanv* iti \| te gopāḥ \| tatraiva puline \| **abde** varṣe \|
**ātmano** jīva-mātrasya \| **prāṇeśaṁ** svāminam \| **māyātra**
yoga-māyā tayaiva sarveṣāṁ gopa-gopī-nandādīnām abda-kālo'pi
muhūrtayāmadinamāsartvādi-parivartiṁ *vinaiva*
pañca-pālātmaka-**kṣaṇārdha-kāla** eva sādhitam iti na tasyā
acintya-vaibhavāyāḥ kim api duḥsampādyam iti \|\|43\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ātmanaḥ svasya **prāṇeśam
ātmanaḥ** śrī-**kṛṣṇasya** **māyā-hatā** iti vā, māyā yadyapi brāhmy
eva, tathāpi śrī-bhagavatānumoditā satī bhāgavaty eva[^48] saṁvṛttā \|
ataḥ prāk śrī-baladeva-cintane prāyo māyās tu me bhartuḥ \[bhā.pu
10.13.37\] iti, evaṁ sarvam eva saṅgacchate \| tac ca pūrvaṁ likhitam
eva, atas tayā-hatā vyāptāḥ \| prāṇeśatve hetuḥ---kṛṣṇaṁ
śrī-vrajendra[^49]kumāra, \| kiṁ ca, **arbhakāḥ**
śrī-nanda-vraja-bālakāḥ \| he **rājann** iti paramādbhutatvāt \|\|43\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tathā teṣāṁ kālājñānaṁ ca
māyayaivety āha---ātmanaḥ \| svasya **prāṇeśam ātmanaḥ** śrī-**kṛṣṇasya
māyā-hatā** iti vā, māyā yady api brāhmy eva tathāpi
śrī-bhagavatānumoditā satī bhāgavaty eva saṁvṛtteti ataḥ
śrī-baladeva-cintane prāyo māyās tu me bhartuḥ \[bhā.pu 10.13.37\] iti
tat tac tac cāsambhavam api tad icchā-śakteḥ sarva-śaktito balabattvān
nātyasambhavam atas tayā hatāḥ pratibaddhāḥ mano-hataḥ pratihataḥ
pratibaddho hataś ca saḥ ity amaraḥ \| prāṇeśatve hetuḥ kṛṣṇaṁ
ballavendra-kumāram \| kiṁ ca, **arbhakāḥ** śrī-nanda-vraja-bālakāḥ
**kṣaṇārdhaṁ** palapañcakaṁ **menire** tatra teṣāṁ pratītau muhūrtayām
adivasaṛtvādi-parivartaṁ tasya kālasya sthite he **rājann** iti
paramādbhutatvāt \|\|43\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atra tāvat kālājñānaṁ
tathaiva kavala-pāṇeḥ kṛṣṇasyāgatasya taiḥ saha tathaiva
bhojana-līlā-śeṣādikaṁ dustarka-yoga-māyā-vaibhavam evety āha---ekasminn
ity-ādi-caturbhiḥ \| **ātmanaḥ** svasya **prāṇeśaṁ kṛṣṇam antarā**
vināpi yoga-**māyayā** āhatā āvṛtāḥ \|\|43\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atra samayāparijñānaṁ
tathaivāgatasya kavala-pāṇer nanda-sūnās taiḥ saha
sa-jagdhi-līlā-samāpanaṁ ca tasyācintya-yoga-māyā-vilasitam
evāha---ekasminn iti caturbhiḥ \| **ātmanaḥ** svasya **prāṇeśaṁ**
**kṛṣṇam antarā** vinā kṛṣṇasya **māyayā** yogākhyayā āhatā āvṛtā
**kṣaṇārdha**-palapañcakam \|\|43\|\|

**\...**

**\|\| 10.14.44 \|\|**

**kiṁ kiṁ na vismarantīha māyā-mohita-cetasaḥ \|**

**yan-mohitaṁ jagat sarvam ābhīkṣṇaṁ vismṛtātmakam \|\|**

**śrīdhara-svāmī (bhāvārtha-dīpikā) : yad** yayā **māyayā** **mohitaṁ**
**jagad abhīkṣṇaṁ** punaḥ punar **vismṛtātmakaṁ** vismṛta ātmaiva yena
tat tathā \|\|44\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : iha** saṁsāre **abhīkṣṇaṁ**
suṣuptau śāstre vā jñatasyāpi deha-dvayātiriktasya tasya muhur
vismaraṇād iti yoga-**māyaiva** bahiraṅga-māyātvenātra jñeyā ato
bhagavad icchā-balāyās tasyās tādṛśeṣv api **mohanatvaṁ** ghaṭata eveti
bhāvaḥ \|\|44\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : iha** jagati **vismṛta
ātmaiva** \| kiṁ vā, sarva-vyāpako bhagavān api yena tat \| sarvam
itīndrādi-mohāpekṣayā \| **abhīkṣnam** iti kathañcit kadācit smṛtasya
smāritasyāpi vā, muhur **vismaraṇād** iti **moha-mahimoktaḥ** \|\|44\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tatra dṛṣṭāntam āha---kiṁ kiṁ
iti \| **iha** jagati **abhīkṣṇam** iti suṣuptau śāstre vā, jñātasyāpi
deha-dvayātiriktasya tasya muhur **vismaraṇāt** iti **māyā-mahimoktaḥ**
atā bhagavad icchā-balāt tasyās tādṛśeṣv api mohanatvaṁ ghaṭeta iti
bhāvaḥ \|\|44\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : mohana**-sādharmyeṇa
yoga-māyayā bahiraṅga-māyāṁ dṛṣṭāntayati---kiṁ kim iti \| **vismṛta
ātmā** yena tat tathaiva yoga-**māyayā** varṣaṁ vāpya
kṛṣṇa-viraha-duḥkhaṁ te vismāritā iti bhāvaḥ \|\|44\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** mohana-sādharmyeṇa
yogamāyāṁ triguṇāṁ dṛṣṭāntayati---kiṁ kim iti \| **iha** jagati
**māyayā** triguṇayā **mohitāni** cetāṁsi yeṣāṁ te **kiṁ kiṁ** **na
vismaranti abhīkṣṇam** iti **vismṛtaḥ** suṣuptau śāstre vā,
deha-dvayātiriktatayā jñāto'py **ātmā** yena tādṛśaṁ bhavati tathā ca
varṣaṁ vyāpya kṛṣṇa-viccheda-duḥkhaṁ sakhāyo yoga-**māyayā** visasmarur
iti \|\|44\|\|

**\...**

**\|\| 10.14.45 \|\|**

**ūcuś ca suhṛdaḥ kṛṣṇaṁ svāgataṁ te'tiraṁhasā \|**

**naiko'py abhoji kavala ehītaḥ sādhu bhujyatām \|\|**

**śrīdhara-svāmī (bhāvārtha-dīpikā) :** ata evaṁ **ūcuś ca**, te
tvayātivegena **svāgataṁ** samyag āgatam \| **eko'pi** grāsas tvāṁ
vināsmābhir **nābhoji** na bhuktaḥ \| **ita ehi, sādhu** avikṣepeṇa
**bhūjyatām** iti \|\|45\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ato* māyā-mohitatvāt \|
**svāgataṁ** sarva-vatsānayana-pūrvakaṁ sukhenāgatam ity arthaḥ \|
*evaṁ* varṣe'py atīte tathaiva kavalādi-sthitiḥ śrī-kṛṣnecchayaiva
jāteti jñeyam \| **atiraṁhasā** iti \| dūra-gata-vatsānayane ghaṭikaikā
tv avaśyaṁ gamiṣyatīty *asmābhir* vicāritam, tvayā tu kṣaṇārdhenaiva
**āgatam** iti bhāvaḥ \| **eko'pi** grāsas tvayā **nābhoji** śrī-haste
pūrva-**kavala**-vṛtteḥ \| ata **itaḥ** asmin sarveṣām asmākaṁ
maṇḍala-sthāne **ehi** praviśa **sādhu** vatsādy-anveṣaṇe vaiyagryaṁ
tvaktvā samyag yathā syāt, tathā **bhujyatām** iti
toṣaṇī-cakravartī-kārau \|\|45\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : svāgataṁ**
sarva-vatsa-vargānayana-pūrvakaṁ sukhenāgatam ity arthaḥ\| anyat tair
vyākhyātam \| yad vā, **atiraṁhasā** svāgatam ity asya lakṣaṇam \|
**naiko'pi** iti \| yad vā, tvayā eko'pi iti \| yad va, tvayaiko'pi
**kavalo nābhoji**, śrī-haste pūrva-kavala-vṛtteḥ \| **ata ito**'smin
sarveṣām asmākaṁ maṇḍala-madhya-sthāne **ehi** praviśa \| **sādhu**
nijodara-paripūraṇādi-prakāreṇa samyag yathā syāt, tathā **bhujyatām**
\|\|45\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : svāgataṁ**
sarva-vatsa-vargānayana-pūrvakaṁ sukhenāgatam ity arthaḥ \| evaṁ
varṣe'py atīte tathaiva kavalādi-sthitiḥ śrī-bhagavad icchā-vaibhavena
jñeyā \| anyat taiḥ \|

yad vā, tvayāpy **eko'pi kavalo nābhoji** śrī-haste pūrva-kavala-vṛtteḥ
\| ata **itaḥ** asmin sarveṣām asmākaṁ maṇḍala-madhya-sthāne **ehi**
praviśa **sādhu** vatsādy-anveṣaṇe sampraty api tat-sambhālane vā
jāta-vaiyāgryaṁ tyaktvā samyak yathā syāt, tathā **bhujyatām**
\|\|45\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : ūcuś ca suhṛdaḥ kṛṣṇaṁ svāgataṁ
te'tiraṁhasā** iti ca vatsān **ito** vatsapān nītvā anyatrety anenānya
atra sakṛd īkṣitānām api teṣāṁ punas tatrāvasthāpanaṁ, teṣāṁ tu tad api
na jñātam āsīd iti jñāpayati, atra sarvā hy anupapattir māyayaiva vāritā
\| sā ca māyā brahmaṇo'pi śrī-bhagavad-anumoditatvāt tadīyaiva jāteti
jñeyam \| ataḥ śrī-saṅkarṣaṇenoktam prāyo māyās tu me bhartuḥ \[bhā.pu.
10.13.37\] ity abhīkṣṇaṁ yayā mohitam \|\|45.46\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** arbhakā
**ūcuḥ**\--**atiraṁhasā** **sukhenaivāgato** dura-gata-vatsānayane
ghaṭikaikā tv avaśyaṁ bhaviṣyatīty asmābhir vicāritaṁ \| tvayā tu
kṣaṇārdhenaivāgatam iti bhāvaḥ \| **eko'pi kavalo** grāsas tvayā vinā
**nābhoji** tasmād **ita ehi** \|\|45\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** **ūcuś** ceti \| **tvayā
atiraṁhasā** kṣaṇārdhenaiva **sukhenāgataṁ** asmābhis tu
ghaṭikāvaśyaṁbhāvinīti dṛṣṭaṁ \| tvayā vinā asmābhir **eko'pi kavalo
nābhoji** tasmād **ita ehi** \|\|45\|\|

**\...**

**\|\| 10.14.46 \|\|**

**tato hasan hṛṣīkeśo'bhyavahṛtya sahārbhakaiḥ \|**

**darśayaṁś carmājagaraṁ nyavartata vanād vrajam \|\|**

**śrīdhara-svāmī (bhāvārtha-dīpikā) : abhyavahṛtya** bhuktvā \|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tato
bālokti-śravaṇānantaram \| **ājagaram** aghāsura-deha-sambandhi \|
**hasann** iti tad ānanda-darśanāt \| **abhyavahṛtye**ti \| varṣe
gate'py atra vyañjanādīnāṁ kṣaṇārdha-mātra-parṇāmitvaṁ jātam \|
darśayann ity āha---he sakhāyaḥ adya mṛto'yaṁ sarpaḥ vasāraktādikalilo
**vartata** iti paśyata tad vadhasya vraje prasyāpanārtham etāvat
kāla-paryantaṁ tat tad ācchādanaṁ sarvaṁ yoga-māyā-kṛtyam eveti
\|\|46\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : hasann** iti teṣāṁ
māyā-mugdha-vākya-śravaṇāt kiṁ vā, duḥkhādivyañjakoktyaśravaṇena
praharṣodayād **arbhakaiḥ** sahābhyavahṛtyeti tair vinā svayaṁ
tenaitāvantaṁ kālaṁ kim api nābhojīti sūcayati \|

nanu, tarhi śrī-yaśodādibhis tat kathaṁ soḍham ? tatrāha---**hṛṣīkeśaḥ**
sarvendriya-vṛtti-pravartaka iti, bhujyatām ity anukārādi-cāturyeṇa
teṣāṁ citte grāhitam ity arthaḥ, yathā śrī-lakṣmaṇena
śrī-raghunāthādiṣu, tad-vṛttaṁ ca purāṇeṣu prasiddham eva \| yad vā,
tadānīṁ svayaṁ śrīti-rahito'pi kevalaṁ teṣāṁ santoṣārtham abhuṅkta,
idānīṁ ca nija-rasanendriyādi-pravartanena tat
tad-rasa-gandhādi-grahaṇa-pūrvakaṁ paramaprītya bhuṅktaivety arthaḥ[^50]
\| **vrajaṁ** prati **nyavartata**, nivavarteti pāṭhe sa evārthaḥ \|
**ājagaraṁ carma darśayann** ity aghāsura-vadhasya vraje kathanāya
tat-smaraṇārtham iti tac carmāpi śrī-**bhagavatā** tāvat-kālaṁ
māyācchādya rakṣitam āsīd iti jñeyam \|\|46\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : hasann** iti teṣāṁ
māyā-mugdhānāṁ vākya-śravaṇāt duḥkhādi-vyañjakokti-śravaṇena
praharṣodayāc ca hṛṣīkeśa iti teṣāṁ parama-preṣṭhatvāt **vrajaṁ** prati
**vyavartata**, niravarted iti pāṭhe sa evārthaḥ \| parasmaipadam ārṣam
ājagaraṁ **carma** darśayann ity aghāsura-vadhasya vraje kathanāya iti
tac carmāpi śrī-bhagavatā tāvat kālaṁ māyayācchādya tathaiva rakṣitam
āsīd iti jñeyam \|\|46\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : hasann** iti, teṣām
ānanda-darśanāt **abhyavahṛtye**ti varṣe gate'py anna-vyañjanādīnāṁ
kṣaṇārdha-mātra-pariṇāmitvaṁ jātaṁ tac ca na vairasyaṁ janayatīti bhāvaḥ
\| darśayann ity aho sakhāyaḥ adya mṛto'yaṁ sarpo vasāraktādi-kalilo
**vartata** eveti paśyateti tad vadhasya **vraje** prakhyāpanārthaṁ
yoga-māyayaiva tāvat kāla-paryantaṁ tat tad ācchāditam āsīd iti jñeyam
vanāt vana-viharaṇāt vrajañ-jagāmeti śeṣaḥ \|\|46\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tato **hasann** iti teṣāṁ
harṣa-darśanāt varṣe gate'pi bhakṣyāṇām avairasya tasya kṣaṇām
avairasyaṁ tasya kṣaṇārdhe pareśāt teṣāṁ rasātmakatvāc ca
**carmājagaram** iti śauṣkasyāpi tasya sadyo mṛtatva-pradarśanaṁ tad
vadha-caritasya vraje vyākhyānārthaṁ **vanād** vana-vihārād **vrajaṁ**
prati **nyavartata** jagam ety arthaḥ \|\|46\|\|

**\...**

**\|\| 10.14.47 \|\|**

**barha-prasūna-nava-dhātu-vicitritāṅgaḥ \|**

**proddāma-veṇu-dala-śṛṅga-ravotsavāḍhyaḥ \|\|**

**vatsān gṛṇann anuga-gīta-pavitra-kīrtir \|**

**gopī-dṛg-utsava-dṛśiḥ praviveśa goṣṭham \|\|**

**śrīdhara-svāmī (bhāvārtha-dīpikā) : proddāmo veṇv**-ādis tasya
**ravair utsavas** ten**āḍhyaḥ** saṁpannaḥ \| **gṛṇann** upalālanair
āhvayan \| **gopī-dṛśām utsava**-rūpā dṛśir darśanaṁ yasya saḥ \|

**------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** nava dhātavas
tu---haritāla-gairika-hiṅgalumanaḥ
śilasaurāṣṭrī-vīra-saubhāgyatutthavolākhyāḥ \|

yad vā, nūyante iti **navā** deva-dvijādayaḥ, tair dhīyante dhāryanta
iti nava-dhātūni candanāni, dadhātestuḥ \| tāni
ca---śveta-raktāgurvādi-bhedenānekāni tair **vicitritāṅgaḥ proddāmo**
mahān \| *upalālanair* auṣṭa-saṁyogaja-śabddādibhiḥ \| iti
nija-priya-sahacara-bālaka-batsa-saṅgati-janita-harṣabharato
vanya-veśādi-viśeṣeṇa vrajastrī-janānāṁ netrānandaṁ sañjanayan
vrajāntar-jagāmety āha---varheti \| **vana dhātur** gairikādiḥ \|
vana-padaṁ gṛha-labhya-suvarṇādi-vyavacchedārtham \| prācīna-pustakeṣu
tu navadhātuḥ iti pāṭha eva, so'ty arthaikyena samyag eveti
**barhādibhir** viśeṣaṇa-citritāni bhūṣitāny aṅgāni yena \| kiṁ vā,
sakhibhir *yasya* \| ataḥ proddāmo'tyucco yo veṇudaśa-śṛṅgāṇāṁ **ravas**
tena sa **evotsavaḥ** kiṁ vā, sa cotsavaś ca nṛtya-krīḍīḍā-gītādi-*rūpa*
ten**āḍhyaḥ** parma-samṛddhimān \| ata ev**ānugais** tair eva bālakair
**gītā** harṣabhareṇa gītavat susvaraṁ tālādi-saṁyutm uccaiḥ **kīrtitā**
**pavitrā** nirmalā jagat pāvanī vā aghāsurādi-vadha-rūpā yasya \|
**gopī**-śabdena śrī-yaśodādyāḥ sarvā eva vrajastriyaḥ, tāsām apīdānīm
eva śrī-kṛṣṇa-harṣabhareṇādhikaṁ netrānandotpatteḥ \|\|47\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** iti
nija-priya-sahacara-bālaka-vatsa-saṅgati-janita-haryabharato
vanya-veṣādi-viśeṣeṇa vrajastha-strī-janānāṁ netrānandaṁ sañjanayan
vrajāntar-jagām ety āha---varheti \|
**vana-dhātur**-gairikādir-varhādibhir viśeṣeṇa citrāṇi bhūṣitāny
**aṅgāni** yena \| kiṁ vā, sakhibhir yasya saḥ \| ataḥ **proddāmo'tyuco
yo veṇu-dala-śṛṅgāṇāṁ ravas** tena sa **evotsavaḥ** \| kiṁ vā, utsavaś
ca nṛtya-gītādi-rūpas tenāḍho'taevānugais tair eva bālakair **gītā**
harṣabhareṇa gītavat susvaraṁ tālādi-sahitam uccaiḥ **kīrtitā**
**pavitrā** nirmalā jagat-pāvanī vā kīrtir aghāsura-vadhādi-rūpā yasya
\| **gopī**-śabdena śrī-yaśodādayaḥḥ sarvā eva vraja-striyas tāsām
apīdānīm eva śrī-kṛṣṇa-darśana-harṣabhareṇādhikanetrānandotpatteḥ \| yad
vā, śrī-kṛṣṇaika-priyā bhagavatyaḥ śrī-rādhādayas tan netrāṇām eva
viśeṣatas tad darśanotsava-siddheḥ \| anyat tair vyākhyātam \|

yad vā, gopīnāṁ **dṛgbhis** tat-kartṛka-sākṣād darśanair utsavo yasyās
tathābhūtā **dṛśi** dṛṣṭir yasyetyanyo'nyaṁ sandarśana-sukham uktam \|
etac ca vrajāntareva voddhavyam---tadānīṁ vatsa-pālane vrajād
dūra-caratvenādi[^51]birahānutpattyā vrajād bahir agre'nabhigamanāt \|
tac cāgre go-pālane rasa-viśeṣāvirbhāva-samaye vyaktaṁ vakṣyate
\|\|47\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** iti
nija-priya-sahacara-bālaka-vatsa-saṅgati-janita-harṣabharato
vanya-veṣādi-viśeṣeṇa vrajastha-strī-janānāṁ netrānandaṁ sañjanayan
vrajāntar-jagāmety āha---barheti \| **vana-dhātur** vairikādiḥ
vana-padaṁ gṛha-labhya-suvarṇādi-vyavacchedārthaṁ **varhādibhir**
viśeṣeṇa **vicitritāni** bhūṣitāny **aṅgāni** yena, kiṁ vā, sakhibhir
yasya saḥ, ataḥ **proddāmo'ty** uccaiḥ yo **veṇu-dala-śṛṅgāṇāṁ ravaḥ**
tena sa eva **votsavaḥ** kiṁ vā, sa ca utsavaś ca
nṛtya-krīḍā-**gītādi**-rūpas **tenāḍhyaḥ** parama-samṛddhimān ata
ev**ānugais** tair eva \| bālakeḥ gītā harṣa-bhareṇa gītavat susvaraṁ
tālādi-sahitam uccaiḥ **kīrtitā pavitrā** nirmalā jagat pāvanī vā,
kīrtiḥ aghāsura-vadhādi-rūpā yasya \| **gopī**-śabdena yaśodādayaḥ sarvā
eva vraja-striyaḥ tāsām apīdānīm eva
śrī-kṛṣṇa-harṣabhareṇādhika-netrānandotpatteḥ evaṁ sakhyāṁśena
śrī-kṛṣṇāvirbhāvebhyas tebhyo'py eṣām ādhikyaṁ darśitam \|\|47\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : gopyaḥ** śrī-yaśodādayaḥ
\|\|47.48\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : gṛṇan** upalālanair āhvayan
**gopīnāṁ vatsalānāṁ dṛśām utsava**-rūpā **dṛśi**-darśanaṁ yasya saḥ
\|\|47\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** **varheti**
**vana-dhātur** gairikādiḥ **proddāmo**'cyucco veṇv-ādi-**ravas**
ten**otsavenāḍyaḥ anugais** tair bālair **gītā paritrā** loka-pāvanī
**kīrtir** agha-vadhādi-rūpā yasya sa \| **vatsān gṛṇānn** upalālanair
āhvayan \| **gopīnāṁ** śrī-yaśodādīnām \| vatsalānāṁ dṛśām
**utsava**-rūpa-**dṛśir** darśanaṁ yasya \|\|47\|\|

**\...**

**\|\| 10.14.48 \|\|**

**adyānena mahā-vyālo yaśodān-nanda-sūnunā \|**

**hato'vitā vayaṁ cāsmād iti bālā vraje jaguḥ \|\|**

**śrīdhara-svāmī (bhāvārtha-dīpikā) : yaśodā-nanda-sūnune**ti bahūnām
uktiḥ sahaiva darśitā \| kecid āhur yaśodā-sūnunā apare nanda-sununeti
\| yad vā, yaśodāṁ nandayatīti yaśodā-nandaḥ sa cāsau sūnuś ceti tathā
tena \| **asmān mahā-vyālād vayaṁ** cāvitā rakṣitāḥ \|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** loke mātā-pitror ubhayor
nāma-grahaṇa-pūrvakaṁ putranāmoccāraṇaṁ prāyo na *dṛśyata* ity
asvārasyenāha *yad veti* \| *kecid* **yaśodā-suhṛdaḥ**, *apare*
*nanda-suhṛdaḥ*, pitṛto mātur adhika-snehād-bālānāṁ
vṛddhanāmoccāraṇasyāyogyatvād vā mātṛ-kulotpannās tu---yaśodā-sūnur ayam
iti vadanti \| tad anye nanda-sūnur iti toṣiṇīkārāḥ \|\|48\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : yaśodāyā
ānanda**-rūpa-**sūnune**ti tasya tat-karmaṇā tasya eva viśeṣataḥ
santoṣotpatteḥ \|\|48\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** mātṛ-kulotpannair
**yaśodā-sūnunā** anyair nanda-sūnuteti proktam iti jñeyam \| yad vā,
ati-santoṣeṇa dvayasyaivāviśeṣataḥ praśaṁsā dvābhyām api tābhyāṁ
gokula-kula-bhāgyadyotanāc cā \|\|48\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : yaśodānandayor** bhāgyam
ānando yaśo vā yasyāt tathā-bhūtena **sūnune**ti śakapārthivāditvān
madhyama-pada-lopī karmadhārayaḥ tasmān **mahā-vyālā**dvayañcāvitāḥ
\|\|48\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** adyānena mahā-vyālo hataḥ
tasmād vayaṁ ca avitā rakṣitā kīdṛśenety āha---yaśodeti \|
mātṛ-pakṣīyair **yaśodā-sūnur** iti pitṛ-pakṣīyair nanda-sūnur iti
coktenety arthaḥ \|\|48\|\|

**\...**

**\|\| 10.14.49 \|\|**

**rājovāca---**

**brahman parodbhave kṛṣṇe iyān premā kathaṁ bhavet \|**

**yo'bhūta**[^52]**-pūrva-stokeṣu svodbhaveṣv api**[^53] **kathyatām
\|\|**

**śrīdhara-svāmī (bhāvārtha-dīpikā) :**

vrajaukasāṁ sva-tokeṣu sneha-vally ābdam anvaham \|

śanair niḥsīma vavṛdhe yathā kṛṣṇe tv apūrvavat \|\|\[bhā.pu. 10.13.26\]

ity-ādinā sva-**tokebhyo'pi** para-putre **kṛṣṇe** premādhikyam uktaṁ
tatra pṛcchati---**brahmann** iti\|\|49\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** loke hi atiguṇavattamād
api *para-putrād* guṇa-hīne'pi sva-putre premādhikyaṁ dṛśyate, tac cātra
viruddham, yataḥ sva-putrebhyo'pi parasya nandasya putre *premādhikyam*
iti katham ? iti sandihānaḥ *pṛcchati*---he brahman iti \|
sākṣād-bhagavad-rūpatvāt tvaṁ sarvaṁ jānāsīti sambuddhyāśayaḥ \|
**iyān** etat-pramāṇakaḥ \| tad āha---**yo bhūta-** ity-ādi \|\|49\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : brahman** ! sākṣād
veda-rūpeti tvaṁ sarvam eva vetsīti bhāvaḥ \| **iyān** etāvān \| **yo**
yāvān, **parodbhava** iti śrī-**kṛṣṇe** teṣāṁ śrī-yaśodānandana-buddhir
eva, na tu bhagavad-buddhir yayā svāpatyebhyo'py adhika-snehaḥ syād iti
bhāvaḥ \|

nanu, vastu-svabhāvena bhaved iti cet, tarhi tatra kā yuktiḥ ? iti
pṛcchati---**katham** iti \| **ca** api \| **svodbhaveṣv** api
pāṭhāntaraṁ spaṣṭam \| **kathyatāṁ** tan nirūpyatām \| evaṁ
tat-prakārasyaiva praśnaḥ, na tu tad-yogyatāyās tad-arthaṁ
putrādi-parityāga-suprasiddheḥ \|

yad vā, tatropaviṣṭānāṁ keṣāñcit tapaḥ-parāṇāṁ munīnāṁ putrādiṣv eva
snehaṁ dṛṣṭvā śrī-bhagavati tam anālokya tān upahasann iva
pṛcchati---brahmann iti \| kathaṁ kutaḥ ? anyat samānam \|\|49\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanu, snehas tāvat tridhā
dṛśyate---viṣaya-saundaryeṇa, mamatā-viśeṣeṇa,
svābhāvika-daihika-sambandha-viśeṣeṇa ca \| tatra prathamaṁ prāg-vad eva
yāvad vatsapa \[bhā.pu. 10.13.19\] ity-ādy-uktatvāt, dvitīyaś ca tadvad
eva tat-tat-sambandhasyānatirekāt \| yaś ca tṛtīyaḥ śrī-pradyumnāgamane
tan-mātari śrutaḥ, sa tv atra viparīta eva \| tarhi **kathaṁ**
vrajaukasāṁ sva-tokeṣu \[bhā.pu. 10.13.26\] ity-ādikam uktam ? ity
abhipretya viśeṣa-bubhutsayā para-bibodhiṣayā vā pṛcchati---brahmann iti
\|

śrī-**kṛṣṇe** śrīdāmādi-nāma-rūpābhyāṁ vyakte, na tu sva-svarūpeṇaiva
vyakte tasmin, anyathā tatrāpi pūrva-pakṣaḥ prasajjeta, sa ca purā na
kṛta iti yaḥ yāvān atra parodbhavatvaṁ, nandas tv ātmaja utpanne
\[bhā.pu. 10.5.1\] ity ukta-siddhāntānusāreṇaivoktam, anyathā
śrīman-nanda-yaśode pratyapyayaṁ pūrva-pakṣaḥ prasajjeta, sa ca purā na
kṛta iti \|

yad vā, yathā kṛṣṇe tv apūrvavat \[bhā.pu. 10.13.26\] iti dṛṣṭāntite
śrī-kṛṣṇa eva pūrva-pakṣaḥ \| etat-pakṣe viṣaya-saundaryādhikyam asty
eva, kiṁ tu tato'pi mamatā-deha-sambandhayor ādhikyaṁ vivakṣitaṁ, tac ca
siddhānta-viśeṣa-bubhutsayeti jñeyam \|\|49\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : kṛṣṇe** śrīdāmādi-nāma-rūpābhyāṁ
vyakte **yo** yāvān \|\|49\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

> vrajaukasāṁ sva-tokeṣu sneha-vally ābdam anvaham \|
>
> śanair niḥsīma vavṛdhe yatha kṛṣṇe tv apūrvavat \|\|\[bhā.pu.
> 10.13.26\]

ity-ādinā sva-tokebhyo'pi para-putre kṛṣṇe premādhikyaṁ pūrvaṁ
vyañjitaṁ, tatra pṛcchati---brahmann iti \| **parodbhave** nanda-putre
**svodbhaveṣu** sva-sva-putreṣv api **yaḥ** **premā abhūta-pūrvaḥ**
brahma-mohanāt **pūrvaṁ** na **bhūtaḥ** \| loke hi khalu atiguṇavattamād
api para-putrāt guṇa-hīne'pi sva-putre premādhikyaṁ dṛśyate ity ato
loka-viruddhatvād idaṁ pṛcchyate iti bhāvaḥ \|\|49\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** vrajaukasāṁ sva-tokeṣu
\[bhā.pu. 10.13.26\] ity-ādinā sva-putrebhyo'pi kṛṣṇe premādhikyaṁ
pūrvaṁ darśitaṁ, tatra pṛcchati---brahmann iti \| **parodbhave**
nanda-putre **kṛṣṇe** **svodbhaveṣu** sva-putreṣv api **yaḥ** **premā
abhūta-pūrvaḥ** virañci-mohanāt pūrvaṁ na **bhūtaḥ**, sa **kathaṁ** ?
tat kathyatām \| loke khalu mahā-guṇād api para-putrāt sva-putreṣv
alpeṣv api premādhikyaṁ dṛśyate iti loka-viruddhatvān mamāyaṁ praśna iti
\|\|49\|\|

**\...**

**\|\| 10.14.50 \|\|**

**śrī-śuka uvāca---**

**sarveṣām api bhūtānāṁ nṛpa svātmaiva vallabhaḥ \|**

**itare'patya-vittādyās tad-vallabhatayaiva hi \|\|**

**śrīdhara-svāmī (bhāvārtha-dīpikā) :** śrī-kṛṣṇasya sākṣād ātmatvāt
tasminn ātmīyebhyaḥ premādhikyaṁ yujyata iti vaktuṁ prathamaṁ tāvad
ātmanaḥ svataḥ preṣṭhatvam, anyeṣāṁ tu tad-upādhikam iti darśayati
pañcabhiḥ**---sarveṣām** apīti \|\|50\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ātmīyebhyaḥ*
deha-putrādibhyaḥ ātmanas tu kāmāya sarvaṁ priyaṁ bhavati \[bṛ.ā.u.
2.4.5\] iti śruty-abhiprāyeṇāha---*anyeṣām* iti \| *tad-upādhikam*
ātmopādhikam \| *pañcabhiḥ* sarveṣām ity ārabhya, carācaram ity antaiḥ
\| paramātmā śrī-kṛṣṇo\'sau **sarveṣām** eva priyād ātmano\'py
adhika-priyaḥ, kim utātmīyebhyaḥ iti sukhada-viṣayebhyaḥ vaktum
ādāv-**ātmanas** svataḥ preṣṭhatvam anyeṣāṁ tad upādhikam evety
āha\--sarveṣām iti pañcabhiḥ \| ataḥ prathamaṁ svātmeti \| deha-dehy
avivekenāhantāspada-mātram ucyate, mamatāspade prema-vyavacchedārtha,
**sva**-śabdaś ca pratisvam anubhavāpekṣayā \| he **nṛpe**ti \|
tādṛśasyāsya sva-dharmataḥ prajāpālanam api tathaiveti bhāvaḥ \|
**bhūtānām** ity aupacārika-bhedena \| hīti tatrānubhava-prāmāṇyaṁ
bodhayati \|\|50\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** paramātma śrī-kṛṣṇo'sau
sarveṣām eva priyād ātmano'py adhika-priyaḥ, kim utātmīyebhya iti vaktum
ātmanaḥ svataḥ preṣṭhatvam anyeṣāṁ ca tad-upādhikam evety āha---sarveṣām
iti pañcabhiḥ \|

**svasyātmeti** samyag jñānānutpattyā pareṣām ātmanā saha bheda-dṛṣṭeḥ
\| kiṁ vā, svasyātmanaḥ preṣṭhāyāḥ svayam eva sākṣād anubhava-siddheḥ \|
**ādya**-śabdād gṛha-dārādayopatyādibhyo'dhika-**vallabhasyāpi**
dehasyānuktir agre dehātma-rāgiṇāṁ mate, viśeṣeṇa dehasyaiva
priyatamatāyā vakṣyamāṇatvāt \|

yad vā, ādya-śabdena so'pi gṛhītas tasya spaṣṭānuktiḥ
sadādhika-pālanādinā tasya **vallabhatāyāḥ** pratyakṣatvāt \| evam
agre'pi \| he **nṛpa** ! iti prajā-pālanam api bhavādṛśo rājño yat
priyam, tad api ātmātmatvenātmanaḥ priyatvād eveti bhāvaḥ \| **hi** iti
tatrānubhavādi-prāmāṇyaṁ bodhayati \|\|50\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** paramātmā śrī-kṛṣṇo'sau
sarveṣām eva priyād ātmano'py adhika-priyaḥ, kim utātmīyebhyaḥ
sukhada-viṣayādibhya iti vaktum ādāv ātmanaḥ svataḥ preṣṭhatvam anyeṣāṁ
tad-upādhikam evety āha---sarveṣām iti pañcabhiḥ \|

atra prathamataḥ **svātmā** iti deha-dehy-avivekena ahantāspada-mātram
ucyate, mamatāspade prema-vyavacchedārtham \| **sva**-śabdaś ca
pratisvam anubhavāpekṣayā **bhūtānām** ity ādāv aupacārika-bhedena \| he
**nṛpa** ! iti tvādṛśasya sva-dharmataḥ prajā-pālanam api tatheveti
bhāvaḥ \| **hi** iti tatrānubhavādi-prāmāṇyaṁ bodhayati \|\|50\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** paramātmā śrī-kṛṣṇo'sau sarveṣām
eva priyād ātmano'py adhika-priyaḥ kim utātmīyebhyaḥ iti vaktum ādāv
ātmanaḥ svataḥ preṣṭhatvam anyeṣāṁ tad-upādhikam evety āha---sarveṣām
iti pañcabhiḥ \| atra prathamataḥ **svātmā** iti deha-dehi-vivekena
ahantāspada-mātram ucyate \| mamatāspade prema-vyavacchedārthaṁ
**sva**-śabdaś ca pratisvam anubhāvāpekṣayā **bhūtānām** ity
aupacārika-bhedena \|\|50\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bho rājan !
mamatāspadebhyaḥ putrādibhyaḥ sakāśād ahantāspade ātmani premādhikyam
iti loka-rītiḥ prathamaṁ dṛśyatām \| tata evāsya siddhānto bhaviṣyatīty
āha---sarveṣām iti pañcabhiḥ \| **vallabhaḥ** loka-dṛṣṭyā
ātyantika-prīti-viṣayaḥ \| sa ca pratideham ekaika eva na tathānye ity
āha---**itare** iti \|\|50\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**
loka-prema-rīti-parīkṣaṇenaivāyaṁ siddhānto bhaved iti tāvad
āha---sarveṣām iti \| **svātmaiva** dehendriyādhyakṣo jīva-vallabhaḥ
priyaḥ tasya vijñānānandatvād iti bhāvaḥ \| tasmād **itare'patyādayas**
tu tad-**vallabhatayā** tadīyatvenaiva priyā ity arthaḥ \|\|50\|\|

**\...**

**\|\| 10.14.51 \|\|**

**tad rājendra yathā snehaḥ sva-svakātmani dehinām \|**

**na tathā mamatālambi-putra-vitta-gṛhādiṣu \|\|**

**śrīdhara-svāmī (bhāvārtha-dīpikā) :** kutaḥ ? tathā-darśanād ity
āha---tad iti \| tasmād eva kāraṇāt **sva-svakātmany** ahaṅkārāspade
dehe \|\|51\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *kutaḥ* sarvebhyaḥ ātmā
priyaḥ ? *tathā-darśanāt* sarvādhika-prema-darśanāt \| yata ātmaiva
priyaḥ, *tasmāt* \| *ahaṅkārāspade* ātmatvena svīkṛte, na tv ātmani \|
**yathā** **mamatāṁ** mamatvam **ālambanta** āśrayanta iti mamatālambīni
tāni ca **sneha** ity anvayaḥ \|\|51\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tad evāha---tad iti \|
svārthe kaḥ, svasmin svasminn **ātmani** dehādhiṣṭhātari, atas tasya
sābhimānatvāt tair api vyākhyātam---ahaṅkārāspade iti \| ātmani deha iti
vyākhyā cāyuktā---tasya nirantara-śloke vakṣyamāṇatvāt \| **dehināṁ**
dehātiriktātmajñānavatām ity arthaḥ \| **mamatālambī**ty ahantāspadād
apy ātmanaḥ sakāśān mamatāspada-**puttrādiṣu snehasya** nyūnatāyogyatvād
ity arthaḥ \| he **rājendreti** sāmrājye\'py ātmavat sneho nāstīti
bhavatā jñāyata eveti bhāvaḥ \|\|51\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad eva vyatirekeṇāha---tad
iti \| atrāhaṅkārāspada ity antaiva teṣāṁ vyākhyā paratra padye tu
ahaṅkārāspade'pi deha **ātme**ty-ādikā jñeyā \| pāṭhāntaraṁ tu na
saṅgatam, asyaiva vivakṣitatvād **dehasya** nirantara-śloke
vakṣyamāṇatvād **mamatālambī**ti ṣaṣṭhy-arthasya vā vyavahitatvāt
nyūnatā-yogyaivety arthaḥ \| he **rājendra** ! iti sāmrājye'py ātmavat
**snehe** nāstīti bhavatā jñāyate eveti bhāvaḥ \|\|51\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tad eva vyatirekeṇāha---tad iti
\|\|51.52\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : yathā** nirupādhikaḥ
\|\|51\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tat** tasmād **yathā
sva-svakātmani** vijñānānande'hantāspade jīvātmani **snehas** **tathā**
**mamatāspadeṣu putrādiṣu** tat sambandhiṣu nāsti putra-kalatrayoḥ
sva-taulyepi dehādi-pihitatvena svarūpāprakāśāt svato'nadhikatvāc ca na
**sneho** mukhyaḥ \|\|51\|\|

**\...**

**\|\| 10.14.52 \|\|**

**dehātma-vādināṁ puṁsām api rājanya-sattama \|**

**yathā dehaḥ priyatamas tathā na hy anu ye ca tam \|\|**

**śrīdhara-svāmī (bhāvārtha-dīpikā) :** ātmādhyāsa-tāratamyena
prema-tāratamyaṁ dṛśyamānaṁ tan-nibandhanam eveti darśayituṁ
mūḍhāmūḍha-bhedena viśeṣam āha---dehātma-vādinām iti dvabhyām \| **taṁ**
deham **anu** bhavanti **ye** putrādayaḥ, te tu **na tathā priyatamā**
ity arthaḥ \|\|52\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tāratamyaṁ*
nyūnādhikya-bhāvaḥ \| *tan-nibandhanam* ātma-hetukam \| *mūḍhāmūḍhau*
ajña-jñau \| **rājanyaṁ** prāyeṇa dehātma-vādy eva \| tvaṁ tu teṣu
**sattamo**'sīti, na tava dehādhyāsa ucita iti sambuddhy-abhiprāyaḥ \|
*ity artha* iti---priyaṁ dhanādi, **priyataraṁ** *putrādi*, priyatamo
**deha** iti bhāvaḥ \| deha evātmetivādinām atyantāvivekinām ity arthaḥ
\| tan-matepy ātmana eva priya-tamatvaṁ paryavasyet ātmatayaiva
dehe\'bhimānena priyatamatvāt \| **hi** niścaye \| tv atha cakāraḥ \| he
**rājanya-sattame**ti \| kecid rājanyā **dehātma-vādino**\'santa eva,
ātmavādinaś ca santaḥ, īśvara-vādinaḥ sattarās teṣu \|
śrī-kṛṣṇaka-priyatvāt tvaṁ tu sattama iti bhāvaḥ \|\| 52 \|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** deha eva ātmā iti
vādinām**,** atyantāvivekinām ity arthaḥ \| ata eva dehātiriktātmājñānād
deha eva **priyatamas** tan-mate'py ātmanaḥ priya-tamatvaṁ paryavasyed
eva, ātmatayaiva dehasya mananena priyatamatvāt \| **hi** niścaye \|
tv-arthe **ca**-kāraḥ \| he **rājanya-sattame**ti kecid rājanyā
**dehātma-vādino'santa** eva, brahma-vādinaś ca santaḥ, īśvara-vādinaḥ
sattarāḥ, teṣu śrī-kṛṣṇaika-priyatvāt tvaṁ **sattama** iti bhāvaḥ
\|\|52\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : deha** eva **ātmā** iti
**vādinām,** atyantāvivekinām ity arthaḥ \| tan-mate'py ātmana eva
priyatamatvaṁ paryavasyet ātmatayaiva dehābhimānena priyatamatvāt \|
**hi** niścaye \| tv-arthe **ca**-kāraḥ \| he **rājanya-sattama** ! iti
kecid rājanyā dehātma-vādino'santa eva, ātma-vādinaś ca santaḥ,
īśvara-vādinaḥ sattarāḥ, teṣu śrī-kṛṣṇaika-priyatvāt tvaṁ **sattama**
iti bhāvaḥ \|\|52\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sa **cātmā** mūḍhair
**deha** eva jñāyate iti tan-matenāha---deha evātmeti vadituṁ śīlaṁ
yeṣāṁ taṁ deham anubhavanti ye **putrādayaḥ**, te **tathā na priyatamā**
ity arthaḥ \|\|52\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** mata-bhedenāpy ātmana eva
premāspadatvaṁ darśayati---dehātma iti \| gauro'haṁ sthūlo'ham iti
pratyayāt **ye deham** ev**ātmānaṁ** manyante lokāyatikāḥ, teṣām
ātmatvenābhimato deho, **yathā** **priyatamas** **tathā** **taṁ** deham
**anu** ye\'patyādayo bhavanti te **na** tathā priyā ity ātmaiva
vallabha iti \|\|52\|\|

**\...**

**\|\| 10.14.53 \|\|**

**deho'pi mamatā-bhāk cet tarhy asau nātmavat priyaḥ \|**

**yaj jīryaty api dehe'smin jīvitāśā balīyasī \|\|**

**śrīdhara-svāmī (bhāvārtha-dīpikā) : yad** yasmāj **jīryaty** **api**
āsanna-maraṇe'pi **jīvitāśā** bhavati \| ayaṁ bhāvaḥ \| na jīviṣyatīti
niścite\'pi **dehe** yat-premāspadatvaṁ, tad ātma-gatam eva na tu
deva-gataṁ, tasya maraṇonmukhatvāt bībhatsatvāc ca \| atha vā, tad
yasmin dehe jīryaty api jīvitāśā aviveka-daśāyāṁ **balīyasyāsī**tsā tu
vivekino yadā **mamatā-bhāg**-bhavati tad**ātmavat priyo na**
bhavatyatas tatra nātīvāstheti \|\|53\|\|

**---------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ajña-vṛttam uktvā
jña-vṛttam āha---*ayaṁ bhāva* iti \| *na* hi *vivekino*
dehādy-asaj-jaḍe'dhyāso bhavati cin-niṣṭhatvāt tasyeti tātparyam \|

nanu, viveka-*daśātaḥ* prāk tu teṣām api dehādhyāso'sty eveti **cet**,
tatrāha---athaveti \| so'pi mamatāśrayo deho'pi \| tadā
**mamatva**-samaye'pi **priyo** na, vināśitva-niścayāt \| ato vināśitvād
eva \| tatra **dehe** \| nātīvāsthā nātyantaṁ sneha ity arthaḥ \| mameti
dehaṁ manyamānānām avivekināṁ matam ālambyāha---dehopoti \| tair
vyākhyātam \| tatra prathama-pakṣe **apī**ti sambhāvanāyāṁ putrādy
apekṣayā samuccaye vā, dvitīya-pakṣe\'viveka-daśāyām iti balīyasīti
viśeṣaṇenākṣipyate, etat pratiyogitayā vivekina ity api \| **asau**
**dehopī**ty anayor anvitayor artha vyācaṣṭe-sopīti \| *nātīvāsthā*
iti-mriyatāṁ jīvatu vety apekṣādhikyaṁ nāstīty arthaḥ \| idaṁ nātmavat
priya ity asya vyākhyānam iti \| yad vā, ātmavat pūrvam avivekenātmatayā
gṛhīto\'hantāviṣayo dehas tad-vat priyo na bhavatīty arthaḥ \| yady
**asmāj jīryati** rogādinābhibhūte mamatāspade\'smin deha-viṣaye
**jīvitāśā** ayaṁ dehaś ciraṁ tiṣṭhatviti vāñchāpi abalīyasī
pūrvāpekṣayā svalpādhi bhavati, vivekato\'sminn
ātmatāpa-gamenātipriyatvābhāvāt \|\|53\|\| atra viśvanāthaḥ

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** mameti dehaṁ manyamānānāṁ
vivekināṁ matam ālambyāha---deho'pīti \| tair vyākhyātam \| tatra
nātīvāstheti mriyatāṁ jīvatu vety apekṣādhikaṁ nāstīty arthaḥ iti \| yad
vā, **ātmavat** pūrvam avivekenātmatayā gṛhīto'hantā-viṣayo yo **dehas**
tadvan **na priyo** bhavatīty arthaḥ \| yad yasmāt **jīryati**
rogādinābhibhūte**'smin** **mamatā**spade dehe viṣaye **jīvitāśā** ayaṁ
dehas tiṣṭhatv ati vāñchāpi **abalīyasī** pūrvāpekṣayā svalpaiva bhavati
vivekato'sminn ātmatvābhimānāpagamenātipriyatvābhāvāt \|\|53\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** mameti dehaṁ manyamānānām
avivekināṁ matam ālambyāha---deho'pīti \| tair vyākhyātam \| tatra
prathama-pakṣe **apī**ti sambhāvanāyāṁ putrādy-apekṣayā samuccaye vā
dvitīya-pakṣe aviveka-daśāyām iti **balīyasī**ti viśeṣaṇenākṣipyate
etat-pratiyogitayā vivekina ity apy **asau deho**'pīty anayor anvitayor
arthaṁ vyācaṣṭe---so'pīti \| nātīvāstheti mriyatāṁ **jīvatu** vety
apekṣādhikyān nāstīty arthaḥ \| idaṁ **nātmavat priya** ity asya
vyākhyānam iti \| yad vā, ātmavat pūrvam avivekenātmatayā
gṛhīto'hantā-viṣayo yo dehas tadvat priyo na bhavatīty arthaḥ \| yady
**asmāj jīryati** rogādinābhibhūte**'smin** **mamatā**spade deha-viṣaye
**jīvitāśā** ayaṁ dehas tiṣṭhatv iti vāñchāpi abalīyasī pūrvāpekṣayā
svalpāpi bhavati, vivekato'sminn ātmatāpa-gamenātipriyatvābhāvāt
\|\|53\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** mameti dehaṁ manvānānāṁ vivekināṁ
matam ālambyāha---deho'pīti \| atra dehād ahantā-mamatayor
apagamenātma-gatam eva saṅgacchata iti ṭīkā yojyā putrādy-apekṣayā
samuccayārtho'yam api-śabdaḥ \| ṭīkāyāṁ ca aviveka-daśāyām iti
balīyastva-viśeṣaṇenākṣipyate etat pratiyogitayā vivekina ity api
so'pīty **asau deho'pīty** anayor vyañjakam iti jñeyam \| saralārthas tv
ayaṁ yasmān mamatā-**bhāk**tvād eva putrādāv iva **dehe jīryati** tasya
dehasya **jīvitāśā balīyasī** bhavati **mamatā cātma**-sambandhād eveti
\|\|53\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** dehātma-vādināṁ teṣām api
kadācid īṣad viveke sati ātmaiva priyaḥ syān na tathā deha ity
āha---deho'pi ahantāspadībhūto'pi deha \| īṣad vivekena yadi
**mamatā-bhāk** syāt **tarhy asau deha ātmavat priyo na** bhavet, kiṁ tv
ātmānurodhenaiva priyaḥ syād ity arthaḥ \| tatra lokānubhavam eva
pramāṇayati---**yad** iti \| sarvatra deha-tyāge ātmano'tikaṣṭaṁ dṛṣṭvā
tad api kaṣṭaṁ mamātmano mā bhavatv iti buddhyaiva ātmany atisnehād eva
dehe **jīvitāśā** adhikā bhavatīty arthaḥ \|\|53\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** teṣām eva tattvait
prasaṅgeneṣad-viveka-lābhe sati **deho'pi cen mamatā-bhāk** syāt **tarhy
asāv ātmavat priyo na** bhavet, kintu tat-sambandhenaivety arthaḥ \|
lokānubhavaṁ pramāṇayati---**yad** iti \| yasmād rogādinā dehe
**jīryati** sati tatrātikleśaṁ vīkṣy**ātmano** mama so'tikleśo mā bhūd
ity ātmany atisnehād eva dehe **jīvitāśā** **balīyasī** bhavatīty arthaḥ
\|\|53\|\|

**\...**

**\|\| 10.14.54 \|\|**

**tasmāt priyatamaḥ svātmā sarveṣām eva dehinām \|**

**tad-artham eva sakalaṁ jagac caitac carācaram \|\|**

**śrīdhara-svāmī (bhāvārtha-dīpikā) : tad-artham eva sakalaṁ priyam**
ity arthaḥ \|\|54\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yata ātmano'nyaḥ ko'pi na
priyatamas tasmāt \| **svātmā priyatamo** nirupādhi-premāspadaḥ,
prajvalati gṛhe sthitaṁ putrādikam ānetuṁ praveśādi-darśanād iti bhāvaḥ
\| **tad-arthaṁ** svātmārtham \| *ity artha* iti---pūrvodāhṛta-śruter
iti bhāvaḥ \| **tasmād** iti \| **caraṁ** putra-kalatrādi \| **acaraṁ**
gṛha-ghaṭādi \| tena loka-dṛṣṭyā putrādibhyaḥ sakāśād ātmana
evātyantika-prīti-viṣayatvaṁ pratipāditam \|\|54\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : caraṁ** dehāpatyādi,
**acaraṁ** gehādi tadātmakam **etat jagat**-prapañcaḥ \| ca api sakalam
api \| yad vā, sakalaṁ **deha**-daihikaṁ jagac ca carācara-dravyāṇāṁ
yajñādi-sādhanatayā tat-tat-phalopabhogena ca kramaśaḥ sarvasyāpy
ātmātmatvāt \| anyat tair vyākhyātam \| yad vā, **tad-arthaṁ** tat
sukhārthaṁ tat sukhārtham evety arthaḥ \|\|54\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : caraṁ** dehāpatyādi, **acaraṁ**
gehādi tadātmakam **etaj jagac** cāpi sakalam api yat kiñcid ity arthaḥ
\| eten**ātmanaḥ** sukha-svarūpatvaṁ ca bodhitam \|\|54\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** ev**ātmanaḥ**
svataḥ-**priyatvena** mukhya-svarūpatvaṁ ca bodhitam \|\|54\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : tasmād** iti \| **caraṁ**
putra-kalatrādi \| **acaraṁ** gṛha-ghaṭa-paṭādi tena loka-dṛṣṭyā
putrādibhyaḥ sakāśād **ātmana** evātyantika-prīti-viṣayatvaṁ
pratipāditam \|\|54\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nigamayati---tasmād iti
\| **caram** apatyādi \| **acaraṁ** gṛhādi sakalaṁ **tad-artham** eva
**priyatamam** iti loka-dṛṣṭy**ātmana** evātisneha-viṣayatvam upapāditam
\|\|54\|\|

**\...**

**\|\| 10.14.55 \|\|**

**kṛṣṇam enam avehi tvam ātmānam akhilātmanām \|**

**jagad-dhitāya so'py atra dehīvābhāti māyayā \|\|**

**śrīdhara-svāmī (bhāvārtha-dīpikā) :** prastutam āha---kṛṣṇam enam iti
\|\|55\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yad-artham uktaṁ tad
āha---**akhilātmanāṁ** sarva-jīvānām \| nanu, sarvāntaryāmiṇo'dṛśyatvāt
kathaṁ dehi-rūpeṇa pratītiḥ ? tatrāha---**māyayā** kṛpayā \| tatra
hetuḥ---**jagatāṁ** nija-darśana-śravaṇavatāṁ **hitāya**
bandha-nivṛttaye \| nirguṇa-rūpasya jñātum aśakyatvād bhakta-kṛpayā
sa-guṇa-vigraham āviścakāreti bhāvaḥ \|\|55\|\| atra viśvanāthaḥ
toṣiṇikaroś ca \|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : akhilānām ātmānaṁ**
kṣetrajñānām ātmānam antaryāmitvāt paramātmānam ity arthaḥ \| evaṁ
śrī-yaśodānandanaṁ **so'pi** īdṛśo'pi atrāvatīrṇaḥ loke vā **dehīva**
yathānyo janas tadvad **ābhāti** īṣat prakāśate \| tac ca **māyayā**
tasya tattva-jñānenaiva laukikatve'pi sarvatraivālaukikatvāt tac cādāv
uktam eva īṣad iti tattvataḥ prāyaḥ paramaiśvarya-prakaṭanābhiprāyeṇa \|

yad vā, māyayā kṛpayā dehī jīva iva san ā samyak bhāti rājate
ukta-yuktyā priyatvena sādhitānām akhilātmanām evātmānaṁ
**jagad-dhitāya** **kṛṣṇam avehi** jagatāṁ duḥkha-dhvaṁsāya
paramānanda-prāptaye ca kṛṣṇa-svarūpeṇāvatīrṇam avehīty arthaḥ \|

nanu, kṛṣṇe snehaḥ paramātmatayopādhir iti ced, ucyate---tarhi asurāṇām
api vastutas tathātvāt teṣāṁ snehaḥ kathaṁ notpadyate ?
tatrāha---so'pīti \| so'pi dehi-deha-vibhāga-rahito'pi atra eṣu dṛṣṭeṣv
asurādiṣu māyayā tadīya-svābhāvika-premāspadatvād vāvaraṇa-śaktyā dehīva
prākṛta-śarīrīva ābhāti \| tathā coktaṁ
mahā-vārāhe---deha-dehi-vibhāgo'tra neśvare vidyate kvacit \[bā.rā.pu.
3.5.123\] iti \|

ayaṁ bhāvaḥ---āvaraṇa-bhāvād eva tat-priyatvānubhāvaḥ syāt mal-loke
paramotkaṭa-doṣāvṛtā ātmānam api vyāpādayanto dṛśyante, tad-āvaraṇaṁ tu
bhaktyaiva samyag apayāti, tena bhakti-tāratamyenaiva perma-tāratamyam
\| ato vraja-vāsināṁ sarvātiśāyi-bhajana-viśeṣāt kṛṣṇe premādhikyam
eveti \|\|55\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ deha-dvayātiriktasya
śuddhasyātmanaḥ svataḥ priyatvam uktvā vivakṣitam āha---kṛṣṇam iti \|

> kṛṣir bhū-vācakaḥ śabdo ṇaś ca nirvṛti-vācakaḥ \|
>
> tayor aikyaṁ paraṁ brahma kṛṣṇa ity abhidhīyate \|\| \[b.s. 5.1\]

ity etal-lakṣaṇatvena tan-nāmānam **enaṁ** śrī-yaśodānandana-rūpam
**akhilānām ātmānaṁ** sūrya-maṇḍala-sthānīyasya tasya
raśmi-paramāṇu-sthānīyānāṁ śuddhānām api kṣetrajñānāṁ
parama-svarūpatvena paramātmānam **avehi** \|

tarhi kathaṁ loke dṛśyatayā bhāti ? tatrāha---**jagad-dhitāya** iti \|
**so'pi** sarvātma-parama-svarūpa-rūpo'pi parama-kalyāṇa-guṇatvena
parama-kāruṇikatvāt sva-bhakta-prasaṅgena jagato'pi hitāyātra jagati
**bhāti**, kalpe kalpe svarūpa-śaktyā prakāśate \|

nanu, yadi tādṛśa eva **kṛṣṇaḥ**, tarhi kathaṁ dehātma-vibhāgādinā
tad-viruddha-dharma ivābhāti? tatrāha---**māyayeti** \| ātmārāmāṇāṁ
tat-priya-janānāṁ cātmādhika-nirupādhi-para-premāspada-sarvāṁśatvena
tad-vyatirikta-vastu-sambhedābhāvād iti bhāvaḥ \|
nirupādhi-parama-premāspadatvaṁ khalv ātmatvam ānandatvaṁ ceti \| ata
eva śrī-madhvācārya-dhṛtaṁ mahā-vārāha-vacanaṁ---deha-dehi-vibhāgo'tra
neśvare vidyate kvacit \[bā.rā.pu. 3.5.123\] iti \|

tad evam asurādīnāṁ māyāvaraṇān na tathā bhāti, nāhaṁ prakāśaḥ sarvasya
yoga-māyā-samāvṛtaḥ \[gītā 7.25\] iti śrī-bhagavad-gītāsu ca, tatra
yoga-māyā-durghaṭa-ghaṭanā-kāri kim api mama buddhi-sauṣṭhavam iti
śrī-svāmi-caraṇāś ca tat-priya-janānāṁ tu tat-prema-bhāvitāntaḥ-karaṇe
kṣīre sitotpalavad eka-jātīyatvena premāspadatā-svabhāvato'sau
sva-mādhurībhir adhikam ābhāti \| anyatra tu yathocitam iti sthite,
sarvātiśayi tat-prema-svabhāvānāṁ śrī-vraja-vāsināṁ kim uteti bhāvaḥ
\|\|55\|\|

**---------------------------------------------------------------------------------------------------------------------**

**jīva-gosvāmī (bhagavat-sandarbhaḥ (44): enaṁ** naumīḍya
te'bhra-vapuṣe \[bhā.pu. 10.14.1\][^54] ity-ādi-varṇita-rūpam **avehi**
mat-prasāda-labdha-vidvattayaivānubhava, na tu tarkādīnāṁ vicārayety
arthaḥ \| evam-bhūto'pi **māyayā** kṛpayā **jagad-dhitāya** sarvasyāpi
svātmānaṁ prati cittākarṣaṇāya **dehīva** jīva iv**ābhāti** krīḍati \|
**iva**-śabdena śrī-kṛṣṇas tu jīvavat pṛthag-dehaṁ praviṣṭavān iti
gamyate \|

ata eva śrī-vigrahasya parama-puruṣārtha-lakṣaṇatvam uktaṁ
śrī-dhruveṇa---

> satyāśiṣo hi bhagavaṁs tava pāda-padmam
>
> āśīs tathānubhajataḥ puruṣārtha-mūrteḥ \[bhā.pu. 4.9.17\] ity atra \|

ṭīkā ca---he bhagavan puruṣārthaḥ paramānandaḥ sa eva mūrtir yasya tasy
ata-eva pāda-padmam āśiṣo rājyādeḥ sakāśāt satyā \| āśīḥ
paramārtha-phalaṁ hi niścitaṁ kasya tena prakāreṇa tvam eva puruṣārtha
ity evaṁ niṣkāmatayā anubhjataḥ \| ity eṣā \|\|55\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** atha vivakṣitam āha---kṛṣṇam iti
\| evaṁ śrī-yaśodānandana-rūpa atra jagati **jagato hitāyābhāti** svayaṁ
prakāśate **dehīva** dehātma-vibhāgādinā tad-viruddha-dharma iva
**māyayai**vābhāti na kevalaṁ sarveṣāṁ jīvānām eva parama-svarūpam api
tu ante sarveṣāṁ jaḍānām \|\|55\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vivakṣitaṁ siddhāntaṁ
pratipādayaṁs tattva-dṛṣṭyā tasyāpy ātmana āpekṣika-prīti-viṣayatvam eva
ātyantika-prīti-viṣayatvaṁ kevalaṁ kṛṣṇasyaivety āha---kṛṣṇam iti \|
**akhilānām ātmanāṁ** jīvānām api ātmānaṁ paramātmānam eva **kṛṣṇam
avehi**, tena putrādiṣu prītir yathā dehānurodhena dehe ca prītir yathā
dehānurodhena dehe ca prītir yathā ātmānurodhena tathaivātmany api
prītiḥ paramātmānurodhena, sa ca paramātmā kṛṣṇa eva mūrtaḥ pūrṇa eva \|
yad uktaṁ---viṣṭabhyāham idaṁ kṛtsnam ekāṁśena sthito jagat \[gītā
10.42\] ity ataḥ kṛṣṇasyaivātyantika-prīti-viṣayatvāt tatraiva prīteḥ
parākāṣṭheti sva-putrebhyo'pi tatra yat premādhikyaṁ tad upapāditam \|

kiṁ ca, jīvānāṁ bhakty-abhāvāt **māyayā** jñānāvaraṇāc ca
bhaktyaika-prakāśye tasmin tādṛśatvenānubhavo māyika-jīvānām abhaktānāṁ
katham astv ity ataḥ putrādiṣv eva lokānāṁ prīti-viṣayatvenānubhavo na
tasmin, vraja-vāsināṁ tu māyātītatvād bhakti-pūrṇatvāc ca yathārtha
evānubhava ity atas teṣāṁ sva-putrādibhyo'pi tasmin premādhikyaṁ
svābhāvikikaṁ vartata eveti samādheyaṁ **jagad-dhitāyā**vatīrṇaḥ, sa
**kṛṣṇo'pi** māyayā **dehīva** **ābhāti** svāvidyayā mūḍhair jīva iva
bhautika-dehavān pratīyata ity arthaḥ \|

yad vā, māyayaiva yo dehas tadvān iva māyopādhir iva pratīyate, na tu sa
māyopādhir ity arthaḥ \| ata eva madhusūdana-sarasvatī-pādair api---

> sac-cit-sukhaika-vapuṣaḥ puruṣottamasya
>
> nārāyaṇasya mahimā nahi mānam eti \|
>
> cid-ānandākāraṁ jalada-ruci-sāraṁ
>
> śruti-girāṁ vraja-strīṇāṁ hāram \|\| ity-ādi-bahuśo varṇitam \|

yad vā, nanu, paramātmā khalv indriya-grāhyo na bhavet \| kṛṣṇas tu
sarvair dṛśyata eveti tatrāha---jagata eva hitāya māyayā
nirhetukācintyayā kṛpayā so'pi atra jagaj-janendriyeṣu dehīva ābhāti
svayam eva tad-grāhyatvena prakāśate ity atarkya-tad-icchayā
tad-gṛhītair indriyair eva sa gṛhyate, na punar indriyaiḥ svayam eva
śabdādir iva grahītuṁ śakya iti bhāvaḥ \| ata eva bhāgavānāmṛta-dhṛtam
nārādhyātma-vacanam---

> nityāvyakto'pi bhagavān īkṣyate nija-śaktitaḥ \|
>
> tām ṛte paramānandaṁ kaḥ paśyetām itaṁ prabhum \|\|\[la.bhā. 1.5.422\]
> iti \|

tatratyā kārikā ca---

> tataḥ svayaṁ prakāśatva-śaktyā svecchā-prakāśayā \|
>
> so'bhivyakto bhavet netre na netra-viṣayatvataḥ \|\|\[la.bhā.
> 1.5.421\] iti \|

tatra hi tam anya-deśīyānām anukūla-janānāṁ sva-kṛpā-dṛṣṭi-dānenaiva
sva-mādhurya-grahaṇam, pratikūlānāṁ kaṁsādy-asurāṇāṁ tu
pitta-dūṣita-rasanayā matsyaṇḍikā bhojanam iva prākṛtair evendriyais
tan-mādhurya-grahaṇa-rahitam eva darśanaṁ dhyānāveśa-siddhy-artham
āveśa-phalaṁ tu sarvāparādhopaśamana-pūrvako mokṣaḥ sa eva teṣāṁ hitam
\| kiṁ ca, vraja-sthānām aiśvarya-jñāna-śūnyānām anyeṣām
anukūla-pratikūlānām api \|

yadyapi sa dehy evābhāti, tad api deha-dehi-vibhāgo'tra neśvare vidyate
kvacit iti madhvācārya-dhṛtaṁ mahā-vārāha-vacanād eva śāstrajñair dehīti
vaktum ayogyatvād iva-śabda-prayogaḥ \|\|55\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** prastutam āha---kṛṣṇam
iti \|

> kṛṣir bhū-vācakaḥ śabdo ṇaś ca nirvṛti-vācakaḥ \|
>
> tayor aikyaṁ paraṁ brahma kṛṣṇa ity abhidhīyate \|\|

iti smṛty-ukta-lakṣaṇatvena tan-nāmānaṁ vibhu-vijñānānandam **enaṁ**
śrī-nanda-rāja-sūnum **akhilānām ātmanāṁ** viśuddhānām api jīvānām
ātmānam **avehi** tena \| yathā apatyādiṣu dehānurodhena
dehetvātmānurodhena snehaḥ pratīyate \| tathātmani jīve
kṛṣṇa-**deha**-sthānīye tad-anurodhād eva sneha iti
kṛṣṇasyaivātisneha-viṣayatvāt \| sva-putrebhyo'pi tatra snehādhikyaṁ
siddham \|

idam atra bodhyaṁ---premā khalu sukha eva cetanasya dṛśyate, sa ca
prakāśa-rūpe, tasmin sthiraḥ, jaḍasya viṣaya-sukhasya

vijñānam ānandaṁ brahma rātir dātuḥ parāyaṇaṁ \[bṛ.ā.u. 3.9.28\], etad
dhy evākṣaraṁ jñātvā yo yad icchati tasya tat, eko bahūnāṁ yo vidadhāti
kāmān \[śve.u.\] ity-ādi śrutibhyaḥ \| guḍāt madhu iva jātyā bindoḥ
sindhur iva parimāṇena ca brahmotkṛṣṭaṁ jīvād iti nirṇītaṁ sūtra-kṛtā
param, ataḥ setūnmānety-ādike'dhikaraṇaṁ tat paraṁ brahma kṛṣṇa eva
sākṣāt prakṛti-paro'yam ātmā gopālaḥ iti, yo'sau paraṁ brahma gopālaḥ
iti ca śravaṇāt **so'pikṛṣṇo** **jagad-dhitāyātra** vraje'vatīrṇo
**māyayā** **dehīvābhāti** \| vastutaḥ svātma-mūrtir evokta-śruter iti
\|\|55\|\|

**\...**

**\|\| 10.14.56 \|\|**

**vastuto jānatām atra kṛṣṇaṁ sthāsnu cariṣṇu ca \|**

**bhagavad-rūpam akhilaṁ nānyad vastv iha kiñcana \|\|**

**śrīdhara-svāmī (bhāvārtha-dīpikā) :** na kevalam ātmanām ātmā, api tu
jaḍānām apīty āha---vastuta iti \| sarva-jagat-kāraṇam iti **kṛṣṇaṁ
jānatāṁ** puṁsāṁ **sthāvaraṁ jaṅgamaṁ** ca sarvaṁ **bhagavad-rūpaṁ**
bhagavān eva svarūpaṁ yasya tan **nānyat** \|\|56\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** nanu, kevalātmātve tu
sarva-vyāpitā naśyed iti cet tatrāha---na kevalam iti \| **vastuto**
yathātmyena \| atra loke \| anyat kṛṣṇetarat \| *na kevalaṁ* sarveṣāṁ
kṣetrajñānām eva parama-svarūpaṁ *api tu* ante sarveṣāṁ *jaḍānām* ādau
sarveṣāṁ sākṣāt tad rūpāṇāṁ ceti vaktuṁ tasya bhūmatvam āha---vastuta
iti \| vastutaḥ tattvataḥ \| **kṛṣṇam** atra jagati jānatāṁ vicārayatāṁ
tad vicāra-jñānām ity arthaḥ \| sat *sthāvara-jaṅgama*-rūpam **akhilaṁ**
yac ca **bhagavato rūpaṁ** nārāyaṇādy abhidham akhilaṁ tat-tat sarvam
**iha** śrī-kṛṣṇa eva tat tad antar bhūtatvenaiva sphuratīty arthaḥ \|
**nānyat** **kiñcana**, yat tatra nāsti *tan* nāsty evety arthaḥ \|
kāraṇāṁśinor vijñānena kāryāṁśayor vijñānāt, tad-vyatirekeṇa
tad-vyatirekāc ca \| māhā-samudrasya sāgataraṅga-phenādivat \|
sūryāntarīṇa-maṇḍalātmakasya bahir
maṇḍala-kiraṇa-paramāṇu-gaṇa-marīcikādivad iti jñeyam \| tad uktaṁ
dvitīye---

> so'yaṁ te'bhihitas tāta bhagavān viśva-bhāvanaḥ \|

samāsena hare nānyad anyasmāt sad asac ca yat \|\|\[bhā.pu. 2.7.50\] iti
\|\|56\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : bhagavān** rūpyate
parama-kāraṇatayā sākṣād anubhūyate yasmin tathā-bhūtam **akhilaṁ**
bhavati \| na **cānyad** anya-prakārakaṁ syād ity arthaḥ \| anyat tair
vyākhyātam \| yad vā, tādṛśa-jñānasya phalam āha---**vastuta** iti \|
akhilātmanām **ātme**ti **kṛṣṇaṁ** **jānatāṁ** bhagavato rūpam
adhiṣṭhānaṁ sarvatraiva bhagavān ayaṁ nivasatīti parisphuratīty arthaḥ
\|\|56\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** na kevalaṁ sarveṣāṁ
kṣetrajñānām eva paramaṁ svarūpam api tu ante sarveṣāṁ jaḍānām ādau
sarveṣāṁ sākṣāt tad-rūpāṇāṁ ceti vaktuṁ tasya bhūmatvam āha---vastuta
iti \| **vastutas** tattvataḥ **kṛṣṇam** **atra** jagati **jānatāṁ**
vicārayatāṁ tad-vicārajñānām ity arthaḥ \| yat
**sthāvara-jaṅgama**-rūpam **akhilaṁ** yac ca **bhagavato** **rūpaṁ**
nārāyaṇādy-abhidham akhilaṁ tat tat sarvam **iha** śrī-kṛṣṇe eva
tad-antarbhūtatvenaiva sphuratīty arthaḥ \| **nānyat** **kiñcana** yat
tatra nāsti tan nāsty evety arthaḥ \| kāraṇāṁśinor vijñānena kāryāṁśayor
vijñānāt tad-vyatirekeṇa tad-vyatirekāc ca mahā-samudrasya
sāgara-taraṅga-phenādivat sūryasyāntarīṇa-maṇḍalātmakasya
bahir-maṇḍala-kiraṇa-paramāṇu-gaṇa-marīcikādivad iti jñeyam \| tad uktaṁ
dvitīye---

> so'yaṁ te'bhihitas tāta bhagavān viśva-bhāvanaḥ \|
>
> samāsena harer nānyad anyasmāt sad asac ca yat \|\|\[bhā.pu. 2.7.50\]
> iti \|\|56\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** ādau sarveṣāṁ sākṣād rūpāṇāṁ ceti
vaktuṁ tasya bhūmatvam āha---vastuta iti \| **vastutaḥ** tattvataḥ
śrī-**kṛṣṇam** **atra** jagati **jānatāṁ** janānāṁ vicārayatāṁ
tad-vicāra-jñānām ity arthaḥ \| yat **sthāvara-jaṅgama**-rūpam
**akhilaṁ** yac ca **bhagavato** **rūpaṁ** nārāyaṇādy-abhidham akhilaṁ
tat tat sarvam **iha** śrī-kṛṣṇa eva tad-antarbhūtatvenaiva sphuratīty
arthaḥ \| **nānyat** **kiñcana** yat tatra nāsti tan nāsty evety arthaḥ
\| kāraṇāṁśinor vijñānena kāryāṁśayor vijñānāt tad-vyatireke vyatirekāc
ca mahā-samudrasya sāgara-taraṅga-phenādivat
sūryasyāntarīṇa-maṇḍalātmakasya bahir maṇḍala-kiraṇa-para-marīcikādivad
iti jñeyam \|\|56\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca,
āpekṣika-pramāspadāni ye cātma-deha-putrādyās te'pi vicāravataḥ sa evety
āpekṣika-premāspadatvam api tasyaivety āha---vastuta iti \| **vastutas**
tv ity arthaḥ \| **kṛṣṇaṁ jānatāṁ** puṁsāṁ mate **sthāvaraṁ jaṅgamaṁ**
ca sarvaṁ tad-**rūpam** eva tasyaiva sarva-kāraṇatvāt kāraṇasyaiva
kāryākāratvād iti bhāvaḥ \|\|56\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** na kevalaṁ jīvātmanām
evātmā kṛṣṇo'pi tu jaḍānām apīty āha---vastuta iti \| tattvato'tra
jagati **kṛṣṇaṁ jānatāṁ** vicārayatāṁ viduṣā **sthāsnu cariṣṇu**
**cākhilaṁ bhagavatas** tasyaiva **rūpaṁ** bhavati, tad vyāpyatvāt
tad-adhīna-vṛttikatvāt, tad-rūpam iti \| prāṇa-saṁvādād avagatam ata
evaṁ śrāvyate---sa vāsudevo na yato'nyad asti \[go.tā.u. 1.32\] iti
\|\|56\|\|

**\...**

**\|\| 10.14.57 \|\|**

**sarveṣām api vastūnāṁ**[^55] **bhāvārtho bhavati sthitaḥ \|**

**tasyāpi bhagavān kṛṣṇaḥ kim atad vastu rūpyatām \|\|**

**śrīdhara-svāmī (bhāvārtha-dīpikā) :** kata iti tad āha---sarveṣām iti
\| **bhāvārthaḥ** sad-rūpārthaḥ paramārtha ity arthaḥ \| **bhavatīti**
bhavat-pariṇāmaṁ prāpnuvat-kāraṇaṁ tasmin bhavati pariṇāmini **sthitaḥ**
\| vācārambhaṇaṁ vikāro nāma-dheyaṁ mṛttikety eva satyaṁ \[chā.u.
6.1.4\] ity-ādi śruteḥ \| tasyāpi bhavataḥ kāraṇasyāpi **bhagavān**
kṛṣṇo bhavat-kāraṇam \| ataḥ **kim** **atat** śrī-kṛṣṇa-vyatiriktaṁ
**vastu rūpyatām** \|\|57\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** sarvaṁ kṛṣṇa eveti \|
kutaḥ ? tat-sarvātmatvāt \| yad vā, **bhavaty** asmād iti *bhavat
tasminn* upādāne mṛttatvādiṣv iva ghaṭa-paṭādīnāṁ **bhāvārthaḥ**
satyatā-*kāraṇaṁ* parama-*kāraṇaṁ* para-para-kāraṇānveṣaṇe kāraṇatāyās
tatraiva viśrāntatvād iti jagad-vivartasya tasyaivādhiṣṭhānatvād iti
bhāvaḥ \| yataḥ **kṛṣṇa** eva parama-*kāraṇam* ato hetoḥ \| ayam
evārthaḥ---śrī-nīlakaṇṭhenāpi bhārata-sabhā-parva-ṭīkāyāṁ dṛḍhī-kṛtaḥ \|
tathā hi---bījāṅkurata-rūpam eṣu īśa-sūtra-virāṭsv
ananta-bīja-garbha-phalopamaḥ śrī-kṛṣṇo nanda-nandana eva mahāmāyāvī
supti-pralaya-kaivalyeṣu karmoparame sati jagad indrajālaṁ sva-mūrtyā
saha tirodhāyāsta-samasta-viśeṣaṁ brahmātmānaṁ prāpayati \|
karma-śeṣa-sattve punar udbhāvayatīti \| vicāram evāha---sarveṣāmiti \|
sarveṣām api prākṛtāprākṛta-vastanāṁ bhāva-rūpo yo\'rthaḥ sattā
sambhavati tat-sattāśraya-sattāvaty upādānādau vastuni sthitaṁ syāt \|
evaṁ yadyat upādānādy-ātmakaṁ vastu tasya sarvasyāpi prākṛtāprākṛtasya
bhagavān tat-sarva-śakti-viśiṣṭaḥ śrī-kṛṣṇa ekas tādṛśa ity arthaḥ \|
adyaiva tvad ṛte\'sya kiṁ mama na te māyātvam \[bhā.pu. 10.14.18\]
ity-ādikasya śrī-brahmaṇaivānubhūtatvād iti bhāvaḥ \| tasmād etat
sarva-kāraṇāditvena svayaṁ bhinnāpi tasmād anyat **kiṁ** vastv iti
tan-nirūpyatām ity arthaḥ \| tad evaṁ tasya sarva-mūlātmakatve siddhe
teṣāṁ bāla-vatsānāṁ ca tat-prādurbhāvatve sthite eva svabhāvataḥ
tādṛśa-premāspadatvaṁ pūrvaṁ-yuktyā śrī-vraja-vāsiṣu tac cādhikaṁ yuktam
eveti jñāpitam \|

atha vā, nanu katham eṣu śrī-yaśodā-nandana eva sarvātmocyate, yadi
bhagavad patvenocyate tahi santyanyāni tad-rūpāṇi bahūnīty
āśaṅkayāha---**vastuta** iti \| sahasra-śīrṣādi-cariṣṇu
tat-tad-avatārādi tat-tad-akhilaṁ bhagavad rūpam iha śrī-kṛṣṇa evety-ādi
pūrvavat \| kiñca, **sarveṣāṁ** bhāvānāṁ padārthānāṁ madhye bhāvaḥ premā
tad-rūpa evārthaḥ puruṣārthaḥ **sthitaḥ** paryavasito bhavati \|
tātparya-paryavasāna-viṣayo bhavatīty arthaḥ \| tasya premṇo\'pi \|
**bhagavān** śrī-kṛṣṇa iti pūrvavat \| taṁ
tirohita-sarva-vilakṣaṇa-guṇa-rūpatve\'pi sarvataḥ
pūrṇa-paramānanda-rūpaṁ vinā **tasyāpy** alabdha-pratiṣṭhatvāt, tasmāt
tato\'nyad vastu ni**rūpyatāṁ** yat-prema-yogyaṁ syād iti \| tad evam
api pūrva-vatsvābhāvika-premāspadatvam eva sthāpitam iti \|\| 57 \|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** sarveṣām ity-ādi \|
**sarveṣāṁ vastūnāṁ bhāvārtho bhavati** sattāyāṁ sattā-mātre brahmaṇi
**sthitaḥ** \| **tasyāpi** brahmaṇaḥ śrī-**kṛṣṇa** eva bhavat-kāraṇam
\|\|57\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kutaḥ ?
parama-kāraṇatvena sarvatraiva vidyamānatvād ity āha---sarveṣām iti \|
tair vyākhyātam eva \| athavā, nanu, katham akhilātmanām ātmānam ity
ucyate---teṣāṁ tat-svarūpatvena tato bhedābhāvāt \|
tatrāha---**vastuta** iti \| a-kāra-praśleṣeṇa kṛṣṇasya tattvam ajānatām
evākhilaṁ tat-svarūpaṁ bhavati, jānatāṁ tu bhinnatvena parisphuratīty
arthaḥ \| kutaḥ ? parama-kāraṇatayā tasya kāryato bhinnatvād iti \| tām
eva darśayati---**sarveṣām** iti \| arthaḥ sa eva \|
athavaitādṛśa-jñānato'pi tasya śrī-mūrtiṣu bhaktiḥ parama-phalety
āha---vastuta iti \| atra s**thitaṁ** sthāsnu śrī-mūrty-ādikam \|
cariṣṇu ca tad-bhakta-lakṣaṇam \| yad vā, sthāsnu
acala-śrī-mūrti-lakṣaṇam \| cariṣṇu---śrī-śālagrāma-śilādikam akhilaṁ
śrī-bhagavato rūpam adhiṣṭhānaṁ kṛṣṇaṁ sākṣāt **kṛṣṇa** evāyam iti
jānatām iha jagati kiṁcid **atat** tad-vyatiriktaṁ kiṁcid anyat
mokṣādikaṁ vastūpādeyaṁ na **bhavati** \| kintu kṛṣṇo bhagavad-rūpam eva
vā vastu syād ity arthaḥ \| śrī-bhagavataḥ parama-vastutvam
evopapādayati---sarveṣām iti \| arthaḥ samāna eva \| yad vā,
**vastūnāṁ** madhye bhāvaḥ premā tad-rūpo'rtho vastu sthito vicāreṇa
sāratayā sthito bhavaty anyeṣāṁ sarveṣām eva tat-sādhanatvāt tasya
bhāvārthasyāpi **bhagavān** prakaṭāśeṣaiśvaryaḥ kṛṣṇaḥ **sthito**
bhavati \| tena premṇāpi **tasyaiva** sādhyatvāt \| yad vā, tasya
bhagavān parameśvaraḥ śrī-nārāyaṇas tasyāpi kṛṣṇaḥ śrī-nanda-nandano
nijāśeṣa-bhagavattā-prakaṭanena tato'py asya śraiṣṭhyāt \| vastu
parama-phala-rūpam \| atat---tad-vyatiriktaṁ **kim** asti ? tan
ni**rūpyatām** \| api tu nāsty evety arthaḥ \| anyat samānam \|\|57\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** vicāram evāha---sarveṣām iti
\| **sarveṣām** api prākṛtāprākṛta-**vastūnāṁ** bhāva-rūpo yo'rthaḥ
sattā sa **bhavati** tat-sattāśraya-sattāvati upādānādau vastuni
**sthitaḥ** syāt\| evaṁ yad yat upādānādy-ātmakaṁ **vastu** tasya
sarvasyāpi **bhagavān** tat-tat-sarva-śakti-viśiṣṭaḥ śrī-**kṛṣṇa** ekas
tādṛśa ity arthaḥ \| adyaiva tvad-ṛte'sya kiṁ mama na te \[bhā.pu.
10.14.18\] ity-ādikasya śrī-brahmaṇaivānubhūtatvād iti bhāvaḥ \| tasmād
etat-sarva-kāraṇāditvena svayaṁ bhinnād api tasmād anyat **kiṁ** vastv
iti tan ni**rūpyatām** ity arthaḥ \| tad eva tasya sarva-mūlādhāratve
siddhe teṣāṁ bāla-vatsānāṁ ca tat-prādurbhāvatve sthite svabhāvata eva
tādṛśa-premāspadatvaṁ pūrva-yuktyā śrī-vraja-vāsiṣu tac cādhikaṁ yuktam
eveti jñāpitam \|

athavā nanu, katham eṣu śrī-yaśodānandana eva svarātmety ucyate yadi
bhagavad-rūpatvenocyate tarhi santy anyāni bahūni tad-rūpāṇīty
āśaṅkyāha---vastuta iti \| sthāsnu

sahasra-śīrṣādi cariṣṇu tat-tad-avatārādi tat atad akhilaṁ
bahagavad-rūpam iha śrī-kṛṣṇa evety ādi pūrvavat **kiṁ** ca, sarveṣām
iti sarveṣām eva bhāvānāṁ padārthānāṁ madhye bhāvaḥ premā tad-rūpa
evārthaḥ puruṣārthaḥ sthitaḥ paryavasito bhavati
tātparya-paryavasāna-viṣayo bhavatīty arthaḥ \| tasya premṇo'pi bhagavān
kṛṣṇa iti pūrvavat taṁ tirohita-sarva-vilakṣaṇa-guṇa-rūpatve'pi sarvataḥ
pūrṇa-paramānanda-rūpaṁ vinā **tasyāpy** alabdhatva-tiṣṭhatvāt tasmāt
tato'nyad vastu nirūpyatāṁ yat prema-yogyaṁ syād iti \| tad evam api
pūrvavat svābhāvika-premāspadatvam eva sthāpitam iti \|\|57\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** vicāram evāha---sarveṣām iti \|
**sarveṣām api** prākṛtāprākṛta-vastūnāṁ bhāva-rūpo yo'rthaḥ sattā
sambhavati tat-sattāśraya-sattāvati upādānādau vastuni **sthitaḥ**
syāt\| evaṁ yad yat upādānādy-ātmakaṁ **vastu** tasya sarvasyāpi
prākṛtāprākṛtasya **bhagavān** tat-tat-sarva-śakti-viśiṣṭaḥ
śrī-**kṛṣṇa** ekas tādṛśa ity arhtaḥ \| tad eva tasya sarva-mūlānte
siddhis teṣāṁ bāla-**vatsānāṁ** ca tat-prādurbhāvatve sthite svabhāvata
eva tādṛśa-premāspadasya svābhāvika-premātmasu śrī-vraja-vāsiṣu adhikaṁ
sphurantīti yuktam eveti bhāvaḥ \| tad eva prema-svabhāvāt śrī-kṛṣṇād
aghāsurādivad yuktānām eva mokṣa-mātraṁ puruṣārthaḥ \| anyeṣāṁ tu
tan-mādhurya-jñānena mocakatā-mātraṁ guṇam upādāyāpi tat-padam āśrayatāṁ
śrī-brahmādivat parama-premṇā tad-ucita-parama-tat-pada-prāptir eva
puruṣārthaḥ mokṣas tu bhāvī bhavan bhūto veti tad āśrayāmodena
nānusandhātuṁ śakyaḥ syāt \| tadānīntana-māyāvṛta-gopa-bālakavad iti
\|\|57\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha brahma-stavasya
nirgalitārtham āha---sarveṣām ity-ādi \| **sarveṣām** eva bhūtānāṁ
**bhāvārthaḥ** sattārthaḥ sattā-rūpa-padārtho **bhavati** brahmaṇi
**sthitaḥ** \| **tasyāpi** bhavato brahmaṇo **bhagavān
kṛṣṇo**'vadhitvena **sthita** ity arthaḥ \| yathoktam---bhedas tu
kathito vedair maṇi-tat-tejasor iva iti \| ato**'tat** kṛṣṇetarat
**kiṁ** **vastu** **rūpyatāṁ** nirūpyatām \| kṛṣṇa eva brahma, na
tad-atiriktaṁ tad iti vākyārthaḥ \| ataḥ brūmaḥ snigdhasya śiṣyasya
guravo guhyam api uta \[bhā.pu. 10.13.3\] iti yat pratijñātam \| tad
etad atirahasyam adhyāya-dvayena kathitam iti \|\|57.61\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kuta iti tad
āha---sarveṣām api sthāvara-jaṅgamānāṁ bhāvaḥ \| bhavanty asmād iti
bhāvaḥ \| kāraṇaṁ pradhānaṁ tad-rūpo'rthaḥ **sthitaḥ** sthiro **bhavati
tasyāpi** bhāvasya bhāvaḥ kāraṇaṁ ca kṛṣṇa eva ataḥ **kim atat**
śrī-**kṛṣṇa**-vyatirikaṁ **vastu rūpyatām** \| yad vā, **vastūnāṁ**
buddhīndriyādīnāṁ **bhāvārthaḥ** vyaṅgyo'rthaḥ \| ātmā sthiro **bhavati
tasyāpy** aṁśatvāt tad-vyaṅgyo aṁśī śrī-kṛṣṇaḥ \| ataḥ kim **atat**
tad-bhinnaṁ vastu kiṁ kim-arthaṁ **rūpyatāṁ** sa eva kevala sevya ity
arthaḥ \|\|57\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : sarveṣāṁ** dehendriyādīnāṁ
**vastūnāṁ** **bhāvārtho** vyaṅgyo'rthas tat-pravṛtti-bodhyo jīvātmā
sthiro **bhavati** kauṭasthyāt **tasyāpy** aṁśatvāt tad-vyaṅgyo'ṁśī
**kṛṣṇa** eva ni**rūpyatām** \| ataḥ tad-bhinnaṁ **vastu** nirūpyatāṁ
nety arthaḥ \|\|57\|\|

**\...**

**\|\| 10.14.58 \|\|**

**samāśritā ye pada-pallava-plavaṁ**

**mahat-padaṁ puṇya-yaśo murāreḥ \|**

**bhavāmbudhir vatsa-padaṁ paraṁ padaṁ**

**padaṁ padaṁ yad vipadāṁ na teṣām \|\|**

**śrīdhara-svāmī (bhāvārtha-dīpikā) :** tasmāc chrī-kṛṣṇasyaiva
paramārthatvāt tad-eka-śaraṇānām ayatna-siddho mokṣa iti prakaraṇārtham
upasaṁharati samāśritā iti \| **puṇyaṁ** **yaśo** yasya sa puṇya-yaśāḥ
sa cāsau **murāriś** ca tasya **pada-pallava** eva **plavas** taṁ ye
samyag-**āśritāḥ** katham-bhūtaṁ ? **mahat-padaṁ** mahatāṁ padam āśrayam
\| yad vā, mahac ca tat-padaṁ ceti tathā \| **teṣāṁ** **bhavāmbudhir
vatsa-pada**-mātraṁ bhavati \| kiṁ ca, **paraṁ padaṁ**
śrī-vaikuṇṭhākhyaṁ **padaṁ** sthānaṁ bhavati \| **vipadāṁ**
**yat-padaṁ** viṣayaḥ, tat punaḥ kadācid api teṣāṁ na bhavati \| **na**
tataḥ punar āvartata ity arthaḥ \|\|58.59\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yataḥ śrī-kṛṣṇa eva
sarva-svarūpas tasmāt \| plavaḥ taraṇa-sādhanam \| mahatām āśrayatvaṁ tu
svargāder apy asti tan-nivṛttaye samāsāntaram āha---yad veti \|
**vatsa-padam** *ayatna*tārtham *ity arthaḥ* \| **na** hi kevalam etad
eva vaikuṇṭhānandānubhavād api **teṣāṁ** bhavati\| tato *vaikuṇṭhāt* \|
ity artha iti---janma-maraṇa-śūnyāḥ santas tatraiva tiṣṭhanīti bhāvaḥ
\|\|58\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atas tad eka-śaraṇānām
ayatnato mahā-duḥkhāvalī-vināśaḥ śrī-vaikuṇṭha-loka-lābhaś ca sukhaṁ
sampadyata ity āha---samāśritā iti \| **padam** eva **pallavaḥ**
saukumāryāruṇyādinā \| yad vā, pallava-śabdena padasya kalpa-drumatvaṁ
dhvanyate---padasya pallavo'ṅgulir ekety arthaḥ, sa eva plavaḥ potas taṁ
samyak tad eka-niṣṭhatvādina śaraṇāgatatvenāpy **āśritāḥ** \|
**mahatāṁ** muktānām api kiṁ vā, bhagavad-bhaktānāṁ śrī-nāradādīnāṁ
**padam** āśrayaṁ **puṇyaṁ parama**-maṅgalaṁ paramottamaṁ vā
yaśo'dhāsura-mocana-lakṣaṇaṁ yasya tādṛśo yo **murārir** bhagavān
śrī-kṛṣṇa ity arthas tasya \| yad va,
narakāsurasenānī-mukhya-muradaitya-hantā murāriḥ śrī-kṛṣṇa eva
prasiddhaḥ \| yad vā, puṇyaṁ **yaśo** bhavati bhaktānāṁ yasmāt tad iti
**mahat-pada** viśeṣaṇam \| anyat tair vyākhyātam \| yad vā,
yad-yasmād-**vipadāṁ padaṁ** vighna-vargas teṣāṁ kadāpi na bhavati
\|\|58\|\|

**------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad eva prema-svabhād api
śrī-kṛṣṇād aghāsurādivad-agha-yuktānām eva mokṣa-mātraṁ parama-phalaṁ
tasmād evāny eṣāṁ tu tat tan mādhuryājñānena mocakatā-mātraṁ guṇam
upādāyāpi tat **padam** āśrayatāṁ śrī-brahmādivat parama-premṇā tad
ucita-parama-tat pada-prāptir eva phalaṁ mokṣas tu bhāvī bhavan bhūto
veti tad āśrayāmodena nānusandhātuṁ śaktyaḥ syād iti
sarva-prakaraṇārtham uhasaṁharati, **samāśritā** iti \| **puṇyaṁ** tad
dhetuś cāru vā **yaśo** yasya tādṛśatayā mad vidha-varṇyamānaguṇā ya ity
arthaḥ \| yaś ca narakāsura-senāpate murasya hantā agha-naraka-sadṛśān
eka-mokṣadātety arthaḥ \| tasya śrī-kṛṣṇasya **padam** eva **pallavaḥ**
saukumāryādi-guṇaiḥ svataḥ parama-sukhada ity arthaḥ \| sa eva
**plavaḥ** tādṛśa-sukhadatvājñānena tat tat raṇopāya-mātratayā jāta ity
arthaḥ \| atra pallava-padena **teṣāṁ** krūratvādikaṁ padasya
mahauṣadhi-pallavavan mahā-prabhāvatvaṁ ca sūcitaṁ tādṛśaṁ taṁ tathā ye
samāśritās teṣām api vastu-svabhāvataḥ sukhodayena **bhavāmbudhir
vatsa-padaṁ** bhavatir tattavyastīrṇo veti api na jñāyeta tasya na tat
phalam ity arthaḥ \| kintu **parampadaṁ** tan nitya-dhāmaiva
nija-premānusāreṇa **padaṁ** sthānaṁ bhavati \| **vipadāṁ** yat
**padaṁ** jagat tat tu na yato **mahatāṁ** tan nitya-pārṣadānāṁ
**padam** iti \|\|58\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarva-prakāraṇārtham
upasaṁharati---samāśritā iti \|\|58\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tad evaṁ sādhitaṁ
śrī-kṛṣṇasyaiva tac caraṇāśrayaṇaika-hetukān māyātaraṇād
evānubhava-gocarī bhavatīti tac caraṇāśrayiṇām eva sarvotkarṣam
abhivyañjayati---samāśritā iti \| **puṇyaṁ** cāru manoharaṁ **yaśo**
yasya tasya **murāreḥ** **padapallava** eva **plavas** taṁ **ye** samyak
kaivalyenāśritāḥ \| kīdṛśaṁ **mahatāṁ** **padam āśrayaṁ teṣāṁ
bhavāmbudhir vatsa-padaṁ** tīrṇatarttavya-vastumānānāspadaṁ bhavati \|
**paraṁ** **padaṁ** niya-dhāma śrī-vṛndāvana-vaikuṇṭhādi teṣāṁ
padamāspadaṁ **vipadāṁ** yat **padaṁ** durviṣaya tat khalu teṣāṁ kadācid
api **na** bhavatīti teṣāṁ matis tato'nyatra nāsajjate ity arthaḥ
\|\|58.59\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sarva-vṛttipradasya
sarvasvāminaḥ śrī-kṛṣṇasya caraṇāśrayād eva muktir ity upasaṁharati
samiti \| **puṇyaṁ yaśo** yasya cāsau **murāriś** ca kṛṣṇas tasya
**pada-pallava** eva **plavo** naus taṁ **ye** samyag
ekānti-bhāvenāśritāḥ \| kīdṛśaṁ ? **mahatāṁ** **padam āśrayaṁ teṣāṁ
bhavāmbudhir** duṣpāro'pi **vatsa-padaṁ** bhavati, **padaṁ padaṁ**
para-vyoma-**padaṁ** sthānaṁ bhavati yad **vipadāṁ** padam āśrayas
tat-**teṣāṁ** na bhavati na ca punar āvartata iti śruteḥ \|\|58.59\|\|

**\...**

**\|\| 10.14.59 \|\|**

**etat te sarvam ākhyātaṁ yat pṛṣṭo'ham iha tvayā \|**

**yat kaumāre hari-kṛtaṁ paugaṇḍe parikīrtitam \|\|**

**śrīdhara-svāmī (bhāvārtha-dīpikā) :***na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : yat** **tvayāhaṁ pṛṣṭo**'smi
**etat** \| **iha** sandehe \|\|59\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** yad ity eva
prapañcayati---yad iti \| yad va, **yat parikīrtitam** \| **ihā**sminn
arthe yat **pṛṣṭam** iti \|\|59\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī, krama-sandarbhaḥ) :** yad ity eva
prapañcayati---yad iti \|\|59\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī), baladeva-vidyabhūṣaṇaḥ (vaiṣṇavānandinī) :** *na
vyākhyātam***.**

**\...**

**\|\| 10.14.60 \|\|**

**etat suhṛdbhiś caritaṁ murārer**

**aghārdanaṁ śādvala-jemanaṁ ca \|**

**vyaktetarad rūpam ajorvabhiṣṭavaṁ**

**śṛṇvan gṛṇann eti naro'khilārthān \|\|**

**śrīdhara-svāmī (bhāvārtha-dīpikā) : suhṛdbhiś caritaṁ**
muṣṇanto'nyonya-śikyādīn \[bhā.pu. 10.12.5\] ity-ādinoktam \|
**aghārdanaṁ** **ca śādvale** **jemanaṁ** bhojanaṁ ca **vyaktetaraṁ**
vyaktāj jaḍa-prapañcāditarac-chuddha-sattvātmakaṁ vatsa-tat-pāla-rūpam
\| yad vā vyaktetarac-cid-vilāsas tad eva rūpyata iti rūpam \| ajasya
urur mahān **abhiṣṭavaḥ** stavas taṁ brahma-kṛtāṁ stutim **etac**
**chṛṇvan gṛṇan** gāyan **naraḥ** sarva-puruṣārthān prāpnoti \|\|60\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : śādvala-jemanam**
nava-tṛṇānāṁ vatsa-rūpeṇa *bhojanam* \| śādbalo nava-ghāsaḥ syāt iti
kośāt \| yad vā, śādvalāśanena sahitaṁ jemanaṁ gopīya-bhojanaṁ
śadvalajemanan \| madhyama-pada-lopī samāsaḥ \| ata eva svāmi-caraṇaiḥ
śaādvala-jemanaṁ bholjanaṁ ceti vyākhyātam \|
*śuddha-sattvātmaka*-rūpasyāpi vyaktāntaḥpātitvād arthāntaram āha---yad
veti \| cito vilāsas tad *rūpeṇa* bhavanam \| *sarva-puruṣārthān*
dharmārthakāma-mokṣān \| *brahmaṇas* tat-prārthitaṁ setsyati na veti
sandihānaṁ prati kaimutyenāha---etad iti \| **vyaktetarat** vyaktād
itarat \| *prapañcātītam* ity arthaḥ \| sarvatrāpy anvitam idam
**aghārdanādīnāṁ** sarveṣāṁ śrī-bhagavat svarūpa-śakti-*vilāsatvāt* \|
akārantatvam ārṣam \| **śṛṇvan gṛṇan** \| tat-tat-pratti-mātreṇaivety
arthaḥ \| tadaiva sūkṣmatayā phalotpatteś ca \| **nara** iti cādhikārān
apekṣatvam uktam \|\|60\|\| atra viśvanāthaḥ

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kiṁ vaktavyam,
samāśritānāṁ tat tat syād iti \| tasyaital līlā---śravaṇādinā
sarvārtha-siddhiḥ syād ity āha---etad iti \| tair vyākhyātam eva \| yad
va, **suhṛdbhiḥ** saha c**aritaṁ** kṛtam iti sarveṣām eva viśeṣaṇam
arghād arnādes taiḥ sahitenaivācaraṇāt \| tatra rūpe sāhityaṁ teṣām eva
rūpācaraṇāt, brahma-stutau[^56] ca teṣām api mahātmya-pūrṇatvāt \|
śikyamoṣaṇādikaṁ cāghārdana-līlāntargatam eveti pṛthaṅ-noktam \|
**vyaktetaraṁ** prapañcātītam idam api sarveṣām eva
viśeṣaṇam---**aghārdanādīnāṁ** sarveṣām api teṣām atyantālaukikatvāt \|
a-takārāntatvam ārṣam, **śṛṇvann** iti **gṛṇann** iti ca vartamānayā
tatra tatra pravṛtti-mātrataivābhipretā \| **nara** iti cādhikārān
apekṣā \|\|60\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** śrī-brahmaṇas tat prārthitaṁ
setsyati \| na veti sad ihānaṁ prati kaimutyenāha, etad iti \|
**vyaktetaraṁ** vyaktāditarat prapañcātītam ity arthaḥ \| sarvatrāpy
anvitam idam **aghārdanādīnāṁ** sarveṣāṁ śrī-bhagavat
svarūpa-śakti-vilāsatvāt \| akārāntatvam ārṣaṁ **śṛṇvan gṛṇan** tat tat
pravṛtti-pātreṇaivety arthaḥ tadaiva sūkṣmatayā phalotpatteś ca **nara**
iti cādhikārān apekṣatvam uktam \|\|60\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** śrī-brahmaṇas tat prārthitaṁ
setsyati naveti sandihānaṁ prati kaimutyenāha **etad** iti \|\|60\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : suhṛdbhiś** **caritaṁ**
muṣṇanto'nyonya-śikyādīn \[bhā.pu. 10.12.5\] ity-ādinoktaṁ vyaktāt
prapañcād itarata atakārāntatvam ārṣam **ajasya** urur mahān abhisarvato
bhāvena stavas tam \|\|60\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** **suhṛdbhiś caritaṁ**
muṣṇanto'nyonya-śikyādīn \[bhā.pu. 10.12.5\] ity-ādibhir uktam \|
**śādvale jemanaṁ** bhojanaṁ **vyakter** aprapañcād anyat-rūpaṁ
cid-ghana-vatsa-tat-pālādi atāntam ārṣam **ajasya** virañcer urur mahān
abhi-sarvatobhāvena stavastam \|\|60\|\|

**\...**

**\|\| 10.14.61 \|\|**

**evaṁ vihāraiḥ kaumāraiḥ kaumāraṁ jahatur vraje \|**

**nilāyanaiḥ setu-bandhair markaṭotplavanādibhiḥ \|\|**

**śrīdhara-svāmī (bhāvārtha-dīpikā) :**

iti śrī-paramānanda-nṛsiṁha-pada-ṣaṭpadaḥ \|

vyākaroc chrīdhara-svāmī yathā-mati vidhi-stutim \|\|61\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tat padyasya punar uktis
tvasyā līlāyā bālya-līlāntargatatvabodhanāyaivety alam \|
**kaumāra**-līlām upasaṁharati---evam etad upalakṣaṇakair ity arthaḥ \|
**jahatuḥ** saṁvṛtavantau \| **vraja** iti \| kadācid apy anyatra
**kaumāra**-līlā-sambandho nāsīti vrajasyotkarṣaṁ sūcayat \|
**nilayanaṁ** nāma kaścin niliya sthit'nye parimṛga dṛśyata ity evam \|
**markaṭotplavanamādi** yeṣāṁ taiḥ \| **setu-bandhair** iti \|
śrī-raghunātha-lokānukaraṇaṁ khalv idam \| bahutvaṁ paunaḥ-punyāt \|
evaṁ cālyamāna-yantra-mantra-vāraṇādoti yuddham udrādy anukaraṇam api
gamyam \| ādinā kṣīrādhimanthanādi-līlāvatārāntarakṛtāpi jñeyā
\|\|61\|\|

śrī-paramānda-nṛsiṁhayoḥ padeṣu paṅkaja-sthāneṣu ṣaṭ-pado
bhramara-sthānīyaḥ \| ity evam \| vyākarot vivṛtavān iti \|\*\|

yat tu kaiścaid uktaṁ brahmaṇo mohāsambhavābhāvāt \|
vastutastu---bhagavad icchādhīna-pravṛtteḥ draṣṭuṁ mañjumahitvam anyad
api te ity ukteś ca mohābhāva eva \| yathā-śruta-moha-kalpane tu
sarvajñasyāpi bhagavataḥ tad avajñā anveṣaṇe mohāpatteḥ teṣām
evānayanābhāve sarva-śakter aśaktatvāpatteś ca \| siddhānta-darpaṇe'py
etac chaṅkitvā samāhitam \| tathāhi---

> kiṁ tv adhyāyatrayaṁ tv asminn aghāsuravadhādikam \|
>
> brahmaṇo mohakathad vivartasya ca varṇanāt \|\|1\|\|

saṅgateḥ paridṛṣṭatvād vālya-paugaṇḍa-līlayoḥ \| sūcane'nuktitaś cāpi
prakṣiptam iva bhāvi me \|\|2\|\|

vyākhyā---agha-vimokṣaṁ sakhibhiḥ saha sampṛttāṁ bhuktiṁ ca vīkṣya tad
īśvaratve sandihāno brahmā mohaṁ prāpeti tatra varṇitam \| sa mohastu na
sambhavati bhavān kalpa-vikalpeṣu na vimuhyati karhicit iti taṁ prati
bhavad vacanāt, na bhāratī meṅga mṛṣopalabhyate na vai kvacin me manaso
mṛṣā gatiḥ \[bhā.pu. 2.6.34\] ity ādy ukteś ca \| ātmānam evātmatayā
vijānatām ity ādu rajju-sarpa-nyāyena prapañcasya brahma-vivartitvaṁ
varṇitam \| tatra tad vadaś ca vai vaiṣṇava-siddhānt-virodhī \| evaṁ
vihāraiḥ \[bhā.pu. 10.11.59\] ity ārabhya markaṭotlavanādibhiḥ \[bhā.pu.
10.14.61\] ity anyaikadaśādhyāyntima-padyena kaumārīṁ līlāṁ samāpya
pañcadaśādhyāyādau tataś ca paugaṇḍa-vayaḥ-śritau \[bhā.pu. 10.15.1\]
ity-ādinā bālya-paugaṇḍa-līlayoḥ saṅgater
dṛṣṭatvād-dvādaśa-skndhoktānukramaṇikāyām anukteś ca \|\|1.2\|\|

maivaṁ vādīr mahā-budde brahma-mohahas tṛtīyake \| ekādaśe vivattokair
vairāgya pratipādādikā \|\|3\|\|

arthaḥ---bhavān kalpa iti yo varo bhagavatā brahmaṇe dattaḥ sa kila
kalpeṣu ye vikalpāḥ sargās teṣu vaiṣamyādi-doṣeṇa bhāvān na vimuhyatīty
arthakaḥ, na tu mam māyayā na vimuhyatīty arthakaś ca \| tathā
bakāśriyos tad abhy-adhikayor api moha-darśanāt \| anyathā naite sureśā
ṛṣayo na caite \[kṛ.s. 117 \] ity ādy ukteḥ, sā nopepāya śaṅkitā ity
ādyakteś ca tṛtīye īśvaratvābhimāna-parihāra-phalakaṁ sarasvaty
anugamanena tan moha-varṇanaṁ chāyā pratyāhvayāmāsa \[bhā.pu. 11.28.5\]
ity ādaśe vivarta-varṇanaṁ ca prakṣiptaṁ syāt \|

nanu, bhavatāṁ vivarta-varṇane kā saṅgatis tatrāha vairāgyeti \|
aviṣayebhramāsambhavād eveti bhāvaḥ \|\|3\|\|

nanv, evam avasthā-lilayoḥ sagater āntarālikādhyāyatrayaṁ prakṣiptaṁ
syād iti cet tatrāha---

> yat samāpyāpi maumārīṁ līlāṁ tāṁ smṛtigāṁ muniḥ \|
>
> apūrvāṁ prārthitāṁ prākhyat tena kiñcin na dūṣaṇam \|\|

arthaḥ---tāṁ kaumārīm evāghāsura-vadhādikāṁ līlām apūrvāṁ pūrvam anuktām
āścaryāṁ vety arthaḥ \| prārthitāṁ parīkṣitā vāñchitām \| smṛtigāṁ
smṛti-patham ārūḍhām \| etad uktaṁ bhavati---na cāghāsura-vadhādyā
līlātrāsaṅgatā, kaumāra-līlāntaratvāt paugaṇḍa-līlām uktvānukteś ca \|
na ca punar uktatvād asaṅgatā prāg anukteḥ \| na ca samāpyāpi tad uktiḥ
śaṅkhyā---hetuḥ śrotṛ-preṣṭhāyā vicitrāyāḥ smṛti-patham ārūḍhāyās tasyāḥ
kathane samāpyokti-doṣa-vyudāsāt \| śrotṛ-preṣṭhatvaṁ ca tathāny anyad
api kṛṣṇasya tokācaritam adbhutam ity-ādi-tad ukteḥ \| kiṁ ca,
samāpta-punar āttatvadoṣaḥ purāṇādau nādartavyas tasya
kāvyālaṅkāra-viṣayatvāt \|\|4\|\|

nanu, dvādaśa-skandhe bhāgavatārthānukramaṇikāyām etasyā asūcanād idam
adhyāyatrayaṁ prakṣiptaṁ syāt tatrāha---

> gopī-gītādiṣu spaṣṭam aghasya hṛtīr īkṣyate \|
>
> līlā-sthāna-prasiddheś cānyatrāpī pamatonyathā \|\|5\|\|

ācārādī-kathānāṁ ca tat te prakṣiptatābhavet \| tasmād atra syuradhyāyāḥ
pañcatriṁśacchatatrayam \|\|6\|\|

gopī-gīte tāvat viṣa-jalāpyayād-vyāla-rākṣasāt \[bhā.pu 10.31\] iti
vyāla-rākṣaso'ghāsura eva nirdiṣṭaḥ \| yan na vrajanty aghabhido
racanānuvādāñcchṛṇvanti yenya-viṣayāḥ kukathā matighnī \[bhā.pu.
3.15.23\] iti tṛtīye'ghabhid iti tad vadha-carita-nimittakaṁ nāmoktam
abhedanaṁ mūrtasyaiva na tvam ūrtasyāmūrta-pāpābhiprāyatve tv agharer
ity evaṁ brūyāt \| aghaḥ syād detyapāpayoḥ iti
dhraṇidhareṇāpi-daitya-vācakogha-śabdo varṇitaḥ \| na cāsuram ukteḥ
sidhānta-viruddhatvād etat pratipādakādhyāyatraam idaṁ prakṣiptam eva na
tad ārṣam iti vācyaṁ, kṛṣṇam āriteṣu sarveṣu dṛṣṭatvāt \|

> āsurīṁ yonim āpannā mūḍhā janmani janmani \|
>
> mām aprāpyaiva kaunteya tato yānty adhamāṁ gatim \|\|\[gītā. 16.20\]

ity-ādiṣv api māṁ śrī-kṛṣṇa-lakṣaṇam aprāpyaiva na tu prāpy ety ādy
aṅgīkārāt \| tathā---

> ye ca pralamba-khara-dardura-keśy-ariṣṭa-
>
> mallebha-kaṁsa-yavanāḥ kuja-pauṇḍrakādyāḥ \|
>
> anye ca śālva-kapi-balvala-dantavaktra-
>
> saptokṣa-śambara-vidūratharukmi-mukhyāḥ \|\|
>
> ye vā mṛdhe samiti-śālina ātta-capāḥ
>
> kāmboja-matsya-kuru-kekaya-sṛñjayādyāḥ \|
>
> yāsyaty adarśanam alaṁ bala-bhīma-pārtha-
>
> vyājāhyayena hriṇā nilayaṁ tadīyaṁ \|\| iti \|

na ca purāṇāntarāprasiddhatvena sā līlā na sambhāvyā pādma-brahmāṇḍayoḥ
spaṣṭatvāt \| na ca bhakti-gati-sāmyena teṣāṁ sā prāpti-rasam añjasā
śuddha-bhaktais tādṛśa-prāpter anupādeyatvāt nātyantikaṁ vigaṇayanty api
te prasādam \[bhā.pu. 3.15.48\] ity-ādi ukteḥ \| aghāsuru-vighātī ca
pūtanā-mokṣa-dāyakaḥ iti śrī-śaṅkareṇāpi sammohane gopāla-sahasra-nāmasu
paṭhitam iti \|\|61\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** itthaṁ śrī-bhagavataḥ
kaumāra-līlām uktvānyām api dvayor eva
bhrātrorvakṣyamāṇa-paugaṇḍha-līlānusāreṇaikatraiva sāṅkṣpya tām uddiśan
samāpayati---evam iti, īdṛśair jahatuḥ saṁvṛtavantau \| **vraja** iti
kadācid apy anyatra **kaumāra**-līlā---sambandho nāstīti sarvato
vrajasyotkarṣaṁ sūcayati \| **nilāyanaṁ** nāma kaścit kutrāpi nīlaya
sthito'nyena parimṛgya dṛśyata ity **evam** \| yad vā, cakrur
nilāyana-krīḍāṁ caura-pālāpadeśataḥ \[bhā.pu 10.37.26\] ity agre
vakṣyamāṇa-prakārakam, **setu-bandhaś** ca kuto'pi niḥsarato jalasya
mṛttikādinā nirodhanam \| yad vā, kadaśij jala-**bihārādau**
śrī-raghunātha-kṛta-setu-bandhaṁ didṛkṣamāṇānāṁ vayasyānāṁ prītyai
vānarāyitais tair eva sarovara-madhye setu-nirmāṇam, tathā
śrī-madhupuryāṁ śrīmaj-janma-sthāna-paścima-bhāge, vahutvam---tat
tad-vāhulyāt paunaḥ-punyāc ca, ādi-śabdena kandukotkṣepaṇādīni
\|\|61\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kaumāra-līlām
upasaṁharati---evam iti \| **evam** etad upalakṣaṇakair ity arthaḥ \|
**jahatuḥ** saṁvṛtavantau **vraja** iti kadācid apy anyatra
**kaumāra**-līlā-sambandho nāstīti sarvato vrajasyotkarṣaṁ sūcayati,
**nilāyanaṁ** nāma kaścit kutrāpi nilīya sthito anyena parimṛgya dṛśyata
ity evaṁ **markaṭotplavanam** ādiḥ prathamaṁ yeṣāṁ taiḥ
**setu-bandhair** iti śrī-raghunātha-līlānukaraṇaṁ khalv idam, bahutvaṁ
paunaḥ-puṇyāt evaṁ cālya-mānayantra-mantra-vāraṇādibhir yuddhādy
anukaraṇam api gamyam \|\|61\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : markaṭotplavanam** ādir yeṣāṁ tair
bahutvaṁ paunaḥ-punyāt \|\|61\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** brahman ! kālāntara-kṛtaṁ
tat kālīnam kathaṁ bhavet iti rāja-praśnottaraṁ samāpya punas tāṁ kathām
evām avalambamāna āha---evam iti \| **jahatuḥ** saṁvṛtavantau
**nilāyanaiḥ** nilīya-sthitiṁ tad anveṣaṇādyaiḥ
**setu-bandha**-laṅkā-prayāṇa-kṣīrābdhim athanādibhir
avatārāntara-caritaiḥ \|\|61\|\|

iti sārārtha-darśinyāṁ harṣiṇyāṁ bhakta-cetasām \|

caturdaśo'yaṁ daśane saṅgataḥ saṅgataḥ satām \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ittham avaśiṣṭāṁ
kumāra-līlām abhidhāya tat samāpakaṁ padyaṁ pūrvoktam evāha---evam iti
\|\|61\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe brahma-stutir
>
> nāma caturdaśo'dhyāyaḥ \|

\|\|14\|\|

samāpteyaṁ kautuka-līlā

**\...**

(10.15)

## atha pañcadaśo'dhyāyaḥ

### gocāraṇaṁ dhenukāsura-vadhaḥ kāliya-viṣa-dūṣitāmbu-pānān mṛtānāṁ gavāṁ gopānāṁ ca punar ujjīvanam \|

**\|\| 10.15.1 \|\|**

**śrī-śuka uvāca---**

**tataś ca paugaṇḍa-vayaḥ-śritau vraje**

**babhūvatus tau paśu-pāla-sammatau \|**

**gāś cārayantau sakhibhiḥ samaṁ padair**

**vṛndāvanaṁ puṇyam atīva cakratuḥ \|\|**

**śrīdhara-svāmī (bhāvārtha-dīpikā) :**

tataḥ pañcadaśe dhenu-pālanaṁ dhenukārdanam \|

kāliya-kṣveḍato gopa-rakṣaṇaṁ ca nirūpyate \|\|\*\|\|

ahi-vaktra-praveśena vṛthā khinnān sakhīn ataḥ \|

kṛṣṇaḥ prāveśayat pakva-phalaṁ tālāli-kānanam \|\|\*\*\|\|

**paśu-pāla-sammatau** paśu-pālane sammatau, paśu-pālānāṁ vā sammatau \|
īṣad-**vayo**-balātirekam anukṛtavantāv ity arthaḥ \| **atīva cakratuḥ**
sarvataḥ prasarpaṇena \|\|1\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tato* brahma-stuter
anantaram \| *kṣveḍas* tu garalaṁ viṣam ity amaraḥ \|\|\*\|\| yato
*vṛthā khinnās* tataḥ kāraṇāt \| *tālānām āliḥ* paṅktir yatra *kānane*,
tat tathā \| tṛṇarājāhvayas tālaḥ ity amaraḥ \|\|\*\*\|\|

paugaṇḍaṁ daśamāvadhir ity ukteḥ \| pañcama-varṣato daśamābdāntaṁ
**paugaṇḍam** \| **paśu-pālane saṁmata**syāpi pālakāntarā-prītyā teṣu
praveśo durghaṭa iti matvā samāsāntaram \| *ity artha* iti---
**vayo**-balābhāve paśūnāṁ nivartana-sthāpanādi na sambhavatīti bhāvaḥ
\| **go-cāraṇasya** prathama-dine kārttika-śuklāṣṭamīti pādme \| tathā
hi---

> śuklāṣṭamī kārttike tu smṛtā gopāṣṭamī budhaiḥ \|
>
> tad-dinād vāsudevo'bhūd gopaḥ pūrvaṁ tu vatsapaḥ \|\| iti \|\|1\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tataś ca** iti kathā-rītyā
vākyālaṅkāre \| tad vā, tato vatsa-pālana-krīḍānantaram eveti madhye
krīḍāntarādinā vilambo nirastaḥ \| tv-arthe **ca**-kāro bhinnopakramāt
\| **paugaṇḍa-vayasā**
pūrvato'dhika-rasa-prakaṭana-yogya-ṣaṣṭhābdārambha-kāle **śritau**
sevitau santau \| **vraja** iti paugaṇḍa-līlāyā anyatrābhāvaṁ bodhayan
vraja-sambandhena tasyā mādhuryaṁ tatratyānāṁ ca bhāgya-bharaṁ sūcayati
\| evam agre'nyatrāpi jñeyam \|

**paśu-pālane sammatāv** iti śrī-**vṛndāvana**-vihārārthaṁ[^57]
sāgrajasya śrī-bhagavato go-pālanecchā[^58] ciraṁ jātāste, sā ca
bālya-dṛṣṭyā śrī-nandādīnāṁ sneha-bhareṇa sammatā na syāt, adhunā ca
yathā-kālaṁ kiñcid-vayo-balātireka-prakaṭanena sammatābhūd ity arthaḥ \|
yad vā, paśu-pālanāṁ sarveṣāṁ gopa-jātīnām \| kiṁ vā, paśūnāṁ pālānāṁ
ca[^59] sammatau santau **gāś cārayantau babhūvatuḥ** \| śrī-bhagavatā
pālitānāṁ mukta-stanyatvena mātṛ-saṅge militānām api taṁ tyaktum
aśaknuvatāṁ vatsānāṁ tan-māṭṝṇāṁ ca tad-anugatena vṛṣādīnām api,
sāhacaryeṇa nirudhyamānānām api sarveṣāṁ tasyāntike samāgamanāt \| tena
vinā vane paśūnām agamanāc ca \| tatra ca dvitvaṁ sneha-bhareṇa
śrī-baladevena sahābhedāt sahacaratvāc ca \| gāś cārayantāv iti tayor
gavaṁ eva pālane ukte'pi paśu-pāla-sammatāv iti tat-saṅge mahiṣy-ādīnām
api sarva-paśūnāṁ pālanāpekṣayā \|

**sakhibhiḥ samam** iti vatsapānām eva sarveṣāṁ tat-sahacarāṇāṁ
go-pālane pravṛtteḥ \| evaṁ tataḥ prabhṛti pūrva-go-pālana-kartāro
go-pālanān nivṛttā iti jñeyam \| śrī-bhagavato go-pālane pravṛttiḥ
kārtika-śuklāṣṭamyām \| tathā ca kārtika-māhātmye---

> śuklāṣṭamī kārtike tu smṛtā gopāṣṭamī budhaiḥ \|
>
> tad-dinād vāsudevo'bhūd gopaḥ pūrvaṁ tu vatsapaḥ \|\| iti \|\|[^60]

**padaiḥ** svāvatārārtha-rodanādi-prayatna-kṛc-chrī-dharaṇy-anugrahāya
pādukādy-agrahaṇāt sākṣād-uditair
vajrāṅkuśādy-asādhāraṇa-lakṣaṇa-yuktaiḥ śrī-pādābja-cihnaiḥ **puṇyaṁ**
sākṣāt puṇya-rūpaṁ sundaraṁ vā \| **atīva** iti svabhāvataḥ puṇyam api
vṛndāvanam adhunā pūrvāpekṣayā sarvataḥ prasarpaṇenātyantaṁ **cakratur**
ity arthaḥ \| yad vā, śrī-vaikuṇṭhād ādhikyābhiprāyeṇa \|\|1\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tataḥ
pañcama-varṣa-kīḍānantaraṁ tv-arthe ca-kāro bhinnopakramāt **vraja** iti
pūrvavat evam agre\'pi jñeyam \| **paśu-pāla-sammatāv** iti samantataḥ
śrī-**vṛndāvana**-vihārārtha sāgrajasya śrī-bhagavato go-pālanecchā
ciraṁ jātāsti sā ca bālya-dṛṣṭayā śrī-nandādīnāṁ snehabhareṇa sammatā na
syāt adhunā ca yathā-kālaṁ kiñcid-**vayo**-balātireka prakaṭane
sammatābhūd ity arthaḥ \| paśu-pālānāṁ vā sammatau iti vyākhyā tu tayoḥ
paśu-pālana-prāvīṇya-sūcikā paṇḍita-sammata iti vat \| kiṁ vā paśūnāṁ
pālānāṁ ca sammatau santau śrī-bhagavatā pālitānāṁ mukta-stanyatvena
mātṛ-saṅgemelitānām api taṁ tyaktam aśaknuvatāṁ vatsānāṁ tan mātṛṇāṁ ca,
tad anugatvena vṛṣādīnām api sāhacaryeṇa nirudhyamānānām api sarveṣāṁ
tasyāntike samāgamanāt, tena vinā vane paśūnām agamanāc ca tatra tāv iti
\| yugalatvena nirdeśāt snehabharadyotanā krīḍā sauṣṭhavārthā
**sakhibhiḥ** samam iti tataḥ prabhṛti-pūrve go-pālanānivṛttā iti jñeyam
\|

ye khalu tataḥ pravayaso gopāḥ ity-ādau varṇitā iti jñeyam ayam-bhāvaḥ
\| pūrva sva-dharma-rūpeṇa go-cāraṇe tasmin putra-rūpasya pratinidher
ayogyatvāt śrī-vrajeśvareṇa svayam eva **go-cāraṇaṁ** tatas
tat-saṅgānurodhena tat-savayaskair eva sva-sva-go-cāraṇam adhunā tu
śrī-kṛṣṇena tad ārambheṇa tat-saṅga-yogyas tat-sa-vayaskair eva tad iti
etac ca kārttika-śuklāṣṭamyāṁ tathā ca pādme kārttika-māhātmye---

> śuklāṣṭamī kārtike tu smṛtā gopāṣṭamī budhaiḥ \|
>
> tad-dinād vāsudevo'bhūd gopaḥ pūrvaṁ tu vatsapaḥ \|\| iti \|

**padaiḥ** tādṛśa-go-sevāyāḥ gopa-jāti-sva-dharmatvena
pādukādy-agrahaṇāt sākṣād uditaiḥ śrī-pādābja-cihnaḥ **puṇyaṁ**
puṇya-janaka sundaraṁ vā **atīveti** pūrvāpekṣayā \[vaikuṇṭhādy
apekṣayā\] vā sarvataḥ prasarpaṇena \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

dhenūnāṁ rakṣaṇe jyeṣṭha-stutiḥ svaiḥ saha khelanam \|

dhenukasya vadho rakṣā viṣāt pañcadaśe gavām \|\|

**tataḥ** pañcama-varṣa-krīḍānantaraṁ **paśūnāṁ pālane sammatau** gopaiḥ
sammatī-bhūtau \| tad-dinaṁ tu pādme kārttika-māhātmye dṛṣṭam---

> śuklāṣṭamī kārtike tu smṛtā gopāṣṭamī budhaiḥ \|
>
> tad dinād-vāsudevo\'bhūd-gopaḥ pūrvaṁ tu vatsapaḥ \|\| iti \|

**padaiḥ** pada-cihnair dhvajādibhiḥ **puṇyaṁ** cāru **atīva** iti
pūrvam ūnaviṁśati-cihnānāṁ caraṇayor laghutvād rekhāṇām atisūkṣmatvena
spaṣṭībhāvāt \|\|1\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**

dhenūnāṁ pālanaṁ pañca-daśe saṅkarṣaṇastuti \|

svaiḥ krīḍādhenuka-vadhaṁ sastrāṇaṁ ca viṣato'bhavat \|\|

**tataḥ** pañcamābda-krīḍāntaraṁ **paugaṇḍaṁ vayaḥ** ṣāṣṭhyābdikīm
avasthām āśṛitau vyañjayantyau tau śrī-bala-kṛṣṇau **paśupāla-sammatau**
**babhūvatuḥ** \| tad-dinaṁ tu gopāṣṭamīty uktam---

> śuklāṣṭamī kārtike tu smṛtā gopāṣṭamī budhauḥ \|
>
> tad-dinād vāsudevo'bhūd jñeyaḥ pūrvaṁ tu vatsapaḥ \|\| iti
> pādma-kārtika-māhātmye \|

**padair** aṅghri-cihnair dhvaja-vajrādibhir **vṛndāvanam atīva pūnyaṁ**
manojñaṁ **cakratuḥ**, idānīm aṅghri-cihnānāṁ pravyaktyā tatra
śobhādhikyāt \|

nanu, kṛṣṇasya gopasyāpi rāja-putratvāt **go-cāraṇaṁ** na yuktam iti cet
tasya pareśatvena tad-aucityāt, sa hi yajña-puruṣaḥ mantrair haviṣā ca
gavyena yajña-siddhir iti gopālanasya yajña-puruṣatā-sampādakatvāt
\|\|1\|\|

**\...**

**\|\| 10.15.2 \|\|**

**tan mādhavo veṇum udīrayan vṛto**

**gopair gṛṇadbhiḥ sva-yaśo balānvitaḥ \|**

**paśūn puraskṛtya paśavyam āviśad**

**vihartu-kāmaḥ kusumākaraṁ vanam \|\|**

**śrīdhara-svāmī (bhāvārtha-dīpikā) : sva-yaśo gṛṇadbhir gopair vṛtas**
**tad** **vanaṁ prāviśat** \|\|2\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : balānvitaḥ** sa-rāmaḥ \|
**kusumākaraṁ** puṣpa-khani-rūpam \| **tad-vanaṁ** vṛndāvanam \| śleṣeṇa
**mādhava** iti vasantavat tad-ullāsaka ity arthaḥ \|\|2\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ sāmānyena dvayor api
go-cāraṇādikam uddiśyādhunā viśeṣato vicitra-madhura-madhura-krīḍāṁ
vakṣyan, tatra ca śrī-bhagavataḥ prādhānyaṁ dyotayan
prathama-dina-krīḍām anyatrātideśārtham āha[^61]---tad ity-ādinā \|
**tat** śrī-vṛndāvanākhyam \| kiṁ vā, suprasiddham
anirvacanīya-māhātmyam vā \| yad va, śrī-bādarāyaṇeḥ prema-bhareṇa
smaraṇa-viśeṣāt sarvathārthaḥ sa eva \|

**mādhavo** lakṣmī-kānta iti vṛndāvanasya
sarva-sampad-vistāraṇābhiprāyeṇa \| yad vā,
nijāśeṣa-bhagavattā-prakaṭanārthaṁ madhu-vaṁśe'vatīrṇa iti tasya tad
ucitam eveti bhāvaḥ \| śleṣeṇa mādhavākhya-vasantasya praveśena yathā
svata eva sarvaṁ **vanaṁ** puṣpādibhiḥ samṛddhaṁ syāt, tathā tasya
praveśena tad iti \| kiṁ vā, madhu madhura-rasaḥ, tena krīḍatīti
mādhavaḥ, śrī-vṛndāvanasya madhura-rasopabhogārtham ity arthaḥ \|

**uccair īrayan**, tad iti śrīmad adhara-pallava-mādhuryeṇaiva
vādayan---tac ca śrī-vṛnḍavana-vartināṁ nija-praveśa-vijñāpanena
praharṣaṇārtham \| kiṁ vā, tad-antaḥ-praveśena svasyaiva
harṣa-bharodayāt svasya \| kiṁ vā, **svaṁ** nija-dhana-rūpaṁ **yaśo
gṛṇadbhiḥ** kīrtayadbhr iti vihārārthaṁ[^62] tasya vihārecchayā
nija-praharṣāt \| **paśūn** iti saṅgināṁ mahiṣy-ādy-apekṣayā,
**āviveśa** prītyāntaḥ praviveśa \| śleṣeṇa paśu-pakṣi-vṛkṣādayas
tatratyāḥ sarve śrī-kṛṣṇāviṣṭā babhūvur iti \| **kusumānām ākaram** iti
śarat-kāle bahula-puṣpa-sampatteḥ \| kiṁ vā, śrī-vṛndāvanasya svabhāvata
eva sadā sarva-puṣpa-samṛddheḥ, anena tathā **paśavyam** iti svata eva
paśūnāṁ sukha-siddhyā tat-pālana-prayāsābhāvena ca, tathā **gopair
vṛta** iti **balānvita** ity etābhyāṁ sukha-**vihāra**-sāmagrī darśitā
\|\|2\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ sāmānyena dvayor api
go-cāraṇādikam uddiśyādhunā viśeṣato vicitra-madhura-madhura-krīḍāṁ
vakṣyan, tatra ca śrī-bhagavataḥ prādhānyaṁ dyotayan
prathama-dina-krīḍām anyatrātideśārtham āha---tad ity-ādinā \| **tat**
śrī-vṛndāvanākhyam \| kiṁ vā, suprasiddham anirvacanīya-māhātmyaṁ vā \|
yad vā, śrī-bādarāyaṇeḥ prema-bhareṇa smaraṇa-viśeṣāt sarvathārthaḥ sa
eva \|

**mādhavo** lakṣmī-kānta iti vṛndāvanasya
sarva-sampad-vistāraṇābhiprāyeṇa \| śleṣeṇa vasanta iva tad ullāsakaḥ
uccaiḥ īrayan vādayan tac ca tad antaḥ-praveśena svasyaiva harṣodayāt \|
śrī-vṛndāvana-varttināṁ nija-praveśa-jñāpanena praharṣeṇotsukyāc ca
**svasya** **yaśo-gṛṇadbhir** iti vihārārambhe teṣāṁ
tat-premamaya-harṣabharodayaḥ sūcitaḥ \| **āviśat** āviveśa protyāntaḥ
praviveśa śleṣeṇa paśu-pakṣi-vṛkṣādayaḥ tatratyāḥ sarve śrī-kṛṣṇāviṣṭā
vabhūvur ity arthaḥ \| **kūsumānām ākaram** iti svabhāvata eva sadā
sarva-puṣpa-samṛddheḥ anena tathā **paśavyam** iti svata eva **paśūnāṁ**
sukha-siddhyā tat-pālana-prayāsābhāvena ca tathā **gopair-vṛta** iti
**balānvita** ity etābhyāṁ sukha-vihāra-sāmagrī darśitā ata eva
**vihartu-kāma** ity evoktam \|\| 2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tad vanaṁ paśavyaṁ**
paśubhyo hitam **ā** samantād **viveśa** \| **mādhava** iti śleṣeṇa
vasanta iva tad-ullāsakaḥ \|\|2\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tad vanaṁ** **mādhavaḥ**
kṛṣṇaḥ, śleṣeṇa vasanta iva **tad-ullāsa-kṛt** \|\|2\|\|

**\...**

**\|\| 10.15.3 \|\|**

**tan mañju-ghoṣāli-mṛga-dvijākulaṁ**

**mahan-manaḥ-prakhya-payaḥ-sarasvatā \|**

**vātena juṣṭaṁ śata-patra-gandhinā**

**nirīkṣya rantuṁ bhagavān mano dadhe \|\|**

**śrīdhara-svāmī (bhāvārtha-dīpikā) : tad** vanaṁ **nirīkṣya rantuṁ mano
dadhe** \| kathaṁ-bhūtam ? **mañju-ghoṣā** ye'**li-mṛga-dvijā**
bhramara-mṛga-pakṣiṇaḥ, tair **ākulaṁ** vyāptaṁ
**mahan-manaḥ-prakhya-payaḥ-sarasvatā** mahatāṁ manasā prakhyaṁ tulyaṁ
svacchaṁ payo yasmiṁs tat sara āśrayatvenāsti yasya, tena **vātena** iti
śaityam uktam \| **śata-patra-gandhinā** iti parimalavattvam \|
**juṣṭaṁ** vanam iti māndyaṁ sūcitam \|\|3\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : mañju-ghoṣā**
manohara-śabdāḥ \| manojñaṁ mañju mañjulam ity amaraḥ \| **mahatāṁ**
hari-parāṇāṁ **manasā prakhyaṁ** *tulyaṁ* *svacchaṁ payo* jalaṁ,
vimardotthe parimalo gandho jana-manohare ity amaraḥ \| **śatapatraṁ**
kuśeśayam ity amaraḥ \| vanasya **saghanatvād** **vāyor** vegas tatra
mandībhavatīti bhāvaḥ \|\|3\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** anyam api tāṁ varṇayan
śrī-bhagavato vihārārambham āha---tad iti \| **mahānto**
bhagavad-bhaktās tan-**manaḥ-prakhya**tvenātyanta-svacchatvaṁ
śrī-bhagavad vihāra-yogyatvaṁ coktam \| **juṣṭaṁ** sevitam iti śleṣeṇa
**vāyor** api sevakatayā vanasya māhātmyaṁ ca **nirīkṣya** sarvataḥ
prasanna-dṛṣṭi-prasāraṇādinā dṛṣṭvā **mano dadhe**, prītyā
mano'bhiniviṣṭaṁ cakre, prārabhatety arthaḥ \| **bhagavān** iti
nija-bhagavattāṁ darśayitum iti bhāvaḥ \|\|3\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** anyām api tāṁ varṇayan
śrī-bhagavato vihārārambham āha---tad iti \| **mahānto**
bhagavad-bhaktās **tan-manaḥ-prakhya**tvenātyanta-svacchatvaṁ
śrī-bhagavad-vihāra-yogyatvaṁ coktam \| **juṣṭaṁ** sevitam iti, śleṣeṇa
vāyor api sevakatayā vanasya māhātmyaṁ ca **nirīkṣya** sarvataḥ
prasanna-dṛṣṭi-prasāraṇādinā dṛṣṭvā **mano dadhe**, prītyā
mano\'bhiniviṣṭaṁ cakre, prārabhatety arthaḥ \| **bhagavān** iti
nija-bhagavattāṁ darśayitum iti bhāvaḥ \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tat**
pañcendriyāhlādakaṁ vanaṁ **nirīkṣya** **mañju-ghoṣā alayo mṛgā dvijāḥ**
pakṣiṇaś ca tair vyāptam iti vividhena sausvaryeṇa \| śrotrasya
**vātena** **juṣṭaṁ** sevitam iti vyañjitena māndyena \| **mahatāṁ
manaḥ-prakhyaṁ** manaḥ-sadṛśaṁ śītala-madhura-svacchaṁ **payo** yatra
tat-**sara** āśrayatvenāsti yasya teneti \| śaityena ca tvag-indriyasya
mādhuryeṇa rasanāyāḥ \| **śatapatra-gandhinā** iti saurabhyeṇa nāsāyāḥ
śatapatrastha-saundaryeṇa netrasyāpy āhlādakam \|\|3\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tad** vanaṁ **vīkṣya
bhagavān** tatra **rantuṁ mano dadhe** \| kīdṛk ? **mañju-ghoṣā alino
mṛgā dvijāḥ** pakṣiṇaś ca tair **ākulaṁ** vyāptam iti
vividha-sukha-ravatvāt śrotrendriyasya **vātena juṣṭaṁ** sevitaṁ \|
kīdṛśena ? **mahan-manaḥ-prakhyaṁ** sādhu-citta-mayaṁ
śītatva-madhura-svacchaṁ **payo** yatra tat **saro**
yasyāśrayatvenāstīti, tena māndya-śaitya-dhāritvāt tvag-indriyasya,
mādhuryeṇa rasanendriyasya, **śata-patra-gandhinā** iti
saugandhyavattvāt ghrāṇendriyasya ca, śatapatra-saundarya-dhāritvāt
dṛg[^63]-indriyasya ca, āhlādakam itīndriya-pañcakāhladādi vanaṁ sūcyate
\|\|3\|\|

**\...**

**\|\| 10.15.4 \|\|**

**sa tatra tatrāruṇa-pallava-śriyā**

**phala-prasūnoru-bhareṇa pādayoḥ \|**

**spṛśac-chikhān vīkṣya vanaspatīn mudā**

**smayann ivāhāgra-jam ādi-puruṣaḥ \|\|**

**śrīdhara-svāmī (bhāvārtha-dīpikā) : aruṇa-pallava-śriyā** saha \|
**spṛśantyaḥ śikhāḥ** śākhāgrāṇi yeṣāṁ tān \|\|4\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ādi-puruṣa** ity anujatve'pi
vastutas tad-ādir evety āha---smayann iva vismita iva \| **vanaspatīn**
atra bhakti-bhara-bhagna-grīvā narā yathā puṣpādinā hari-caraṇāravindam
arcayanti, tathaiveme vṛkṣā iti dhvanitam \|\|4\|\| \[avaśiṣṭaṁ
viśvanāthasyānurūpam\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : smayann ivāhāgrajam**
ity-ādi \| **ādi-puruṣatvena** **agraja** iti mahān upapattiḥ, ata eva
**agrajaṁ smayann** evāgrajam upalakṣī-kṛtya \|\|4\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tatra tatra** sthāne sthāne
sarvatraivety arthaḥ \| **śrī** sampat \| **bharaḥ** bhāraḥ \|
aruṇa**-**iti tair vyākhyātam \| yad vā, tayā tena ca hetunā kṛtvā vā \|
yad vā, **pādayor** nija-**aruṇa-pallavād** api **śriyā** śobhayā hetun
eveti parājayena parama-saundaryeṇa ca, **spṛśac-chikhān** iti bhaktyā
sparśanaṁ bodhitam \| tataś ca patrāṇām anuktiḥ **phala**-puṣpavad
upādeyatvābhāvāt \| evaṁ teṣāṁ teṣāṁ śraiṣṭhyena vanānāṁ patīn
**vanaspatīn** mahā-vṛkṣān ity uktam \| **smayann iva** iti svata eva
sadā śrī-mukha-prasakteḥ \[prasādāt\] \| yad vā, **agrajam ivāha**,
vastutaḥ svatas tasminn eva tat-tad-varṇanasya paryavasānāt \|
**ādi-puruṣa** iti tasyāgrajatvāsambhave'pi krīḍā-viśeṣārtham agrajatayā
prādurbhūtaṁ taṁ prati tathā vaktuṁ yujyata eveti bhāvaḥ \| etad apy
agre ādya[^64]-rati-viśeṣu cittollāsārthaṁ prathamam ekaṁ krīḍanam eva
\[pūrva-śloke\] rantuṁ bhagavān mano dadhe \[10.15.3\] ity uktatvāt \|
yad vā, ādi-puruṣaḥ puruṣottama iti loka-śikṣaṇārtham agraja-sammānanaṁ
tat-tad-vinoda-mādhuryādikaṁ ca sarvaṁ tasya yuktam eveti bhāvaḥ \|

atredaṁ tattvam---vanaspatīnāṁ praṇati-viśeṣeṇa santuṣṭaḥ san tebhyas
tad dātu-kāmo'pi sad-guṇa-gaṇa-vinamro lajjayā tan svasminn api[^65]
teṣāṁ sevā-paratāṁ cānirdiśann agrajasya[^66] sammāna-miṣeṇa taṁ praty
eva tāṁ varṇayan teṣāṁ tat-tad-guṇa-varṇana-dvārā prathamaṁ
śrī-vṛndāvanāntaḥ-praveśe tatratyān sarvān eva prati prasāda-viśeṣam
akarod iti \|\|4\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tatra** **tatra** sthāne sthāne
sarvatravety arthaḥ \| **śrīḥ** sampat **bharo** bhāraḥ **aruṇe**ti tair
vyākhyātam \| yad vā, tathā tena ca hetunā karaṇena vā
**spṛśac-chikhān** eva śreṣṭhayena vanānāṁ patīn **vanaspatīn**
mahā-**vṛkṣān** ity uktaṁ \| yadyapi vānaspatyaḥ phaleḥ puṣpāt tair
apuṣpād vanaspatiḥ ity amaroktyā vanaspati śabdena vṛkṣa-sāmānyaṁ
nocyate tathāpi liṅga-samavāya-nyāyāt, tac-chabdena vānassatyā api
gṛhyante \| **smayan** iti narmadyotakaṁ kurvanti gopya ivety-ādau
tat-prākaṭyāt tat-tad-iti-cāñcalya-krīḍopodvalakatvena evam ity-ādinā \|
vakṣyamāṇāc ca tac-caikātmyena sa-vayaskatayā saha sarvadā
kroḍāparatvena bālye sakhyāṁśa-prābalyāt tathaivāgrajasya tadānīṁ
gauṇatvam ālambyāha---agrajam iveti, **agrajam** api smayann iveti ca
tathaivābhiprāyaḥ, darśayiṣyate ca tad-bhāva-dvaye kasyāpi kadācid
udbhūtatva kvacit krīḍā-pariśrāntam ity-ādibhyāṁ
ato\'graja-bhāvāṁśa-sadbhāvena narma cedaṁ stutir īty aiva kṛtam \|

nanv evañ cet śreṣṭhatvād agrajenaiva kathaṁ na tasmai narma nirmitaṁ
tatrāha---**ādir** guṇādinā śreṣṭhaś cāsau **puruṣaś** ceti evaṁ kavinā
tu sa-vinodaṁ tat-tan-narma-saṅgītamayī-stutir api tasminn eva
paryāvasāyitā etad api kartavyeṣu ramaṇa-viśeṣeṣu cittollāsena prathamam
ekaṁ krīḍanam eva rantuṁ mano dadhe ity uktatvāt \| evaṁ
sa-narma-vacanam api bhagavan-nirmitatvāt sarvaṁ yathāvad eva jñavam
\|\|4\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : smayann** iti narma-dyotakaṁ
kurvanti gopya ivety-ādau tat-prākaṭyāt tat tad iti
cāpalya-krīḍopodbalakatvena evam ity-ādinā vakṣyamāṇāc ca tac ca
sa-vayaskatayā saha sarvadā krīḍā-paratvenaikātmyena sakhyāṁśa-bhāvāt
tatraivāha---**agrajam iva** iti \| atasmat tad-bhāvena narma cedaṁ
stuti-rītyaiva kṛtam \| evaṁ sa-narma-vacanam api bhāgavatatvāt sarvaṁ
yathāvad eva jñeyam \|\|4\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : aruṇa-pallavānāṁ śrīḥ**
śobhā adho-mukhatvena pāda-sparśanāt **phalānāṁ prasūnānāṁ** ca
**uru-bhareṇa pādayoḥ** **spṛśantyaḥ śikhā** yeṣāṁ, tān **vanaspatīn**
vṛkṣān **vilokya smayan** smayamāna iti vivakṣitasya vanaspatīnām
utkarṣasya paryavasānam svotkarṣa eva syāt, svotkarṣasya ca svayam
ukty-anaucityāt \| **mudā** ity ānanda-janitena gāmbhīryābhāvenoktyā
vinā sthātum aśakteś ca \| rāme sakhya-bhāvotthena smitenānena
sva-mahotkarṣāropas tatraiva vyañjitaḥ \| ata evāgrima-śloke
**ādi-puruṣa** iti sva-nāmnāpi tasya sambodhanam kariṣyate iti
mad-abhiprāyam imaṁ mad-agrajo mā budhyatām iti smita-nihnavavān, na tu
smayann ity arthaḥ \| tathā hi---

> śrī-vṛndāvana-tad-vāsi-mādhuryolbaṇa-cetasā \|
>
> tat-stave hariṇā labdhe nijotkarṣāvasāyinam \|\|
>
> tam ālocya tato rāmam apadiśya vyadhāyi saḥ \|
>
> ato'tra naiva tātparyaṁ rāmotkarṣānuvarṇane \|
>
> sakhya-bhāvāt tadā rāme narmaṇedam udīritam \|\|\[la.bhā.
> 1.5.345-346\] iti

bhāgavatāmṛtīyā-sārdha-kārikāḥ adi puruṣa iti tad anujatve'pi svayaṁ
bhagavattvād ādiḥ \|\|4\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tatra tatra** paryaṭan sa
nanda-sūnur **ādi-puruṣo** **vanaspatīn vīkṣya** **smayann** **iva**
**agrajam āha** ity anvayaḥ \| kīdṛśān ? **aruṇānāṁ** **pallavānām**
adho-mukhānāṁ **śriyā** śobhayā saha **phalādīnām** **uru-bhareṇa**
hetunā **pādayoḥ** **spṛśantyaḥ śikhā** yeṣāṁ, tān atra
vanaspaty-utkarṣasya svotkarṣe paryavasānāt tasyotkarṣasya ca svasminn
abhidhātum ayuktavād agrajaṁ vyapadiśyābhidhānaṁ na doṣāvahaṁ **mudā**
smayann **ive**ty atigāmbhīryam uktiṁ vinā sthātum aśaktiś ca vyajyate
\|\|4\|\|

**\...**

**\|\| 10.15.5 \|\|**

**śrī-bhagavān uvāca---**

**aho amī deva-varāmarārcitaṁ**

**pādāmbujaṁ te sumanaḥ-phalārhaṇam \|**

**namanty upādāya śikhābhir ātmanas**

**tamo-\'pahatyai taru-janma yat kṛtam \|\|**

**śrīdhara-svāmī (bhāvārtha-dīpikā) : taru-janma** yena **tamasā
kṛtaṁ,** tasya tamasaḥ pāpasya **apahatyai** nāśāya \| athavā yena tvayā
īśvareṇa sarvopakārakaṁ taru-janma kṛtaṁ taṁ tvāṁ **namanti** \| evaṁ
ślāghye'pi janmani yad ajñāna-rūpaṁ tamo'sti tasya apahatyai \|\|5\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tad evāha---*yena*
*pāpena* \| na hi pāpino bhagavad-dṛṣṭi-gocarī-bhavanti ity
arucyārthāntaram āha---*athavā* iti \| śrī-vṛndāvana-tarūṇām
upāsanā-prāpta-druma-*rūpāṇāṁ*, vṛndāvane kim api gulma-latauṣadhīnām
\[bhā.pu. 10.14.34\] ity-ādy-ukta-brahmādibhir iti prārthyamāna-janmanāṁ
**tamo**'bhāvāt, loke sajātīya-tarūṇāṁ yat **tamo**-janyaṁ **janma** tat
**tamo\'pahatyai** iti vā \|\|5\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :**
adas-śabda-prayogeṇāha---aho amī ity-ādi \| **tamo\'pahatyai**
tamo-nāśāya \| **yat** yasmāt **taru-janma** vṛndāvaṇe **kṛtam**
aṅgī-kṛtam \| **ātmana** iti tṛtīyārthe ṣaṣṭhī \| athavā, **ātmanas
taru-janma** \| yad vā, **tarūṇām** anyeṣāṁ **janma yat kṛtaṁ**, tasya
**tamaso\'pahatyai** ātma-sājātyād anyeṣāṁ tarūṇām api tamo-nāśakā
vṛndāvana-tarava ity arthaḥ \| kutaḥ ? **ātmana** ātma-jātīya-hetoḥ, na
tu te tamo-janmānaḥ, teṣāṁ man-mayatvāt \| tathā coktaṁ
vaikuṇṭha-varṇane kaivalyam iva mūrtimat \[bhā.pu. 3.15.16\] ity evam
uttara-śloke\'pi \|\|5\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : aho** iti praharṣe \|
sādara-sambodhane vāścarye vā \| **amī** ime sthāvara-yonayo'pi \|
**deva-vara** ! he pūjya-śreṣṭha ! sarva-devottameti vā \| ata eva
**sumanaḥ** puṣpaṁ **phalaṁ** ca, tad eva **arhaṇam** arhyate'neneti
pūjopakaraṇam \| **śikhābhir** agra-bhāgaiḥ kṛtvā **upa** samīpe
upaḍhokanatvena vā **ādāya** \| sumana iti śleṣeṇa bhāva-rūpatā tasya
dhvanitā \| **tamaso** 'jñānasya **apahatyai** \| **amaraiḥ**
sattva-pradhānair **arcitam** ity anvayaḥ \|

yad vā, aho bhrātaḥ ! deva-varaiḥ śrī-brahmādibhir amaraiś ca mṛtyur
ahitair apy arccitam, tatra muktānām ajñānaṁ mokṣa-svīkārāt \| yad vā,
ātmanaḥ śikhābhir loke hi bhaktyaupahṭokana-dravyaṁ nija-śirasi kṛtvavān
īyeta \| sāmānyena taru-janma, sarva-sthāvara-jātiḥ, mahārytā
sarva-sthāvaratvam eva prārthanāt, tasya kāraṇaṁ yat-tamaḥ duṣprārabdhaṁ
tasyāpahatyai iti sāmānya-dṛṣṭyoktam---sthāvaratvena paśu-pakṣyādivat
tvat-saṅge gamanāśaktar iti bhāvaḥ \|

yad vā, ātmanas tamaḥ śokas tad apahatyai \| nanu tat kutaḥ ?
tatrāha---yad yasmāt tvayā taru-janma kṛtam \| anyat samānam \| ata ete
sadā tvat-saṅgino bhavantv iti varo jñeyaḥ \|\|5\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : aho** iti praharṣe āścarya vā,
**amī** ime sthāvara-yonayo\'pi he **deva-vara** ! sarva-devottama !
**sumanasaḥ** puṣpañ ca **phalaṁ** ca tad ev**ārhaṇaṁ** pūjopakaraṇam
**ātmanaḥ** śikhābhir agra-bhāgaiḥ śleṣeṇa śirobhiḥ **upādāya**
upādeyatvena gṛhītvā te tava **pādāmbujaṁ** **namanti** namas kurvantaḥ
śikhābhir eva tava pādāmbuje samarpayantīty arthaḥ \| kīdṛśaṁ pādāmbujam
? amarā brahmādi-devā muktāś ca tair apy arcitam \|

nanu, kathaṁ sthāvarāṇām īdṛśaṁ jñānaṁ ? tatrāha---tama iti \| yeṣām
īdṛśo bhāvas teṣām ajñānaṁ nāsty eva pratyuta **tamo\'pahatyai**
paśyatāṁ śṛṇvatāṁ ca tamo-nāśāya yat yaḥ śrī-vṛndāvana-sambandhi
**taru-janma** **kṛtam** aṅgī-kṛtam \| yad vā, tamo\'pahatyai
paśu-pakṣyādivat tvat-saṅgamāsakti-duḥkha-nāśāya namanti ke te\'mī yat
yais taru-janma kṛtaṁ prārthitam ity arthaḥ \| evaṁ nitya-siddhān
prati-vivakṣitaṁ sādhana-siddhān prati tu ātmanas tamo\'pahatyai
tavāprāpti-duḥkha-nāśāya yad ity-ādi \| yathā brahmaṇā prārthitam iti
bhāvaḥ \| evaṁ sarvatra pracāreṇa muhuḥ sarveṣām eva sukhaṁ kāryam iti
svaira-vihārecchyā proktam \|\| 5\|\|

**---------------------------------------------------------------------------------------------------------------------**

**jīva-gosvāmī (kṛṣṇa-sandarbhaḥ 172): ātmanaḥ sumanaḥ-phala**-rūpam
**arhaṇam upādāya** **ātmana** eva **śikhābhir namanti** \| yad yaiḥ \|
śṛṇvatāṁ paśyatāṁ ca saṁsāriṇāṁ **tamo'pahatyai**
**taru-janmai**-tat-kṛtam iti \| **yat-kṛtam** iti tṛtīyā-tat-puruṣo vā
\|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : aho** iti \|\|5\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha vṛndāvanasya tarv-āder
alaukikatāṁ sva-sevā-parāyaṇatāṁ ca darśayituṁ sva-mahima-kathane
svasyānaucityam iti baladeva-vyapadeśenaiva tasya vṛndāvana-tarv-āder
ātma-viṣayāṁ ratiṁ bhagavān prapañcayati---**aho** ity-ādi \| smayann
ivāhāgrajam ādi-puruṣaḥ \[bhā.pu. 10.15.4\] iti pūrvokta-śloka-paṭhitena
ādi-puruṣa-śabdena svasyāgrajavattvābhāvāt agrajavattvaṁ svayam eva
svīkṛtam ity āyātam \| ataḥ *smayann* *iva* prahāsa-pūrvam iveti
svāśrayasyārādhyatvasya tatrāropo'vagantavyaḥ \| evam eva
dhīrodātta-nāyaka-lakṣaṇāṁ yad ātma-ślāghā-parāṅmukhatā, tenātra
asmac-chabda-prayoge kartavye yuṣmac-chabda-prayogaḥ \|

tathā hi---**aho** āścarye \| smayann ivāhāgrajam ādi-puruṣa iti yad
āha, tasya vivṛtim \| **aho** āścaryam \| he **devavara** ! **te** tava
**pādāmbujam** **amī** taravaḥ **sumanaḥ-phalārhaṇam** **ādāya śikhābhir
namanti** \| na phala-bhareṇa **amī** namrāḥ, api tu
praṇāma-cikīrṣayaiva namra-śirasa ity arthaḥ \| amī iti \| ke te? ity
āśaṅkyāha---**yat** yais tarubhis **tamo'pahatyai** draṣṭṝṇāṁ
tamo-nāśāya **ātmanas taru-janma kṛtaṁ** gṛhītam \| kādācitkaṁ
taru-janma ? **amarārcitam**, amarair brahmādibhir apy arcitaṁ
spṛhaṇīyam, kim apy aṭavyām \[bhā.pu. 10.14.34\] ity ukteḥ \| etena
vṛndāvana-tarūṇāṁ parama-bhāgavatatvam āyātam \|\|5\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** svīya-puṣpa-phalādibhiḥ
sva-prabhoḥ śrī-kṛṣṇasya caraṇāv arcayāma iti mano\'nulāpaṁ yuṣmākam
ahaṁ jānāmīti sva-vijñatvaṁ parama-bhaktān śrī-vṛndāvanīya-vṛkṣān
kaṭākṣeṇa jñāpayann agrajam āha---**aho** iti \| **śikhābhiḥ**
sva-sva-śirobhir upāyanaṁ tat-tad-upāya-**padāmbujaṁ** **namanti** iti
bhaktyā śirobhir eva caraṇayos tat tad arpayantīty arthaḥ \|
kim-artham? **ātmanas** **tamaso**'parādhasya **apahatyai,** **yena**
aparādhena **kṛtam** utpāditaṁ **taru-janma** \| \"hanta asmābhir
aparādha eva kaścit kṛtaḥ, yat kṛṣṇa-sannidhi-gamanāsamartham asmākaṁ
taru-janma vidhātrā kṛtam\" iti teṣām anurāgotthaṁ vacanam evānvavocad
bhagavān \| vastutas tu brahmādibhir api prārthyamānatvād
vṛndāvanīya-taru-janma nāparādha-phalam iti jñeyam \|\|5\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : aho** iti \| he
**devavara** ! **amī taravaḥ** **sumanaḥ-phalārhaṇam ātmanaḥ śikhābhiḥ**
śirobhir **upādāya** tad-rūpam upāyanaṁ gṛhītvā **amarair**
viriñcādibhir **arcitaṁ** te **pādāmbujaṁ** **namanti** \| kim-artham ?
asman-namaskāraṁ śṛṇvatāṁ **tamaso**'jñānasya **apahatyai** vināśāya yad
yaḥ puṣpādibhs tat-pādārhaṇāya taru-janma kṛtaṁ svīkṛtaḥ \| yad vā,
tamasaḥ paśu-pakṣy-ādivat tvat-saṅgamāśakti-janya-duḥkhasyāpahatyai
namanti **yad** yena te padāmbujena **taru-janma kṛtam**, na caiṣām
ajñānaṁ śakyaṁ vaktuṁ tādṛg-bhāvavattvāt brahmādi-prārthitatvāc ca
taj-janmanaḥ \|\|5\|\|

**\...**

**\|\| 10.15.6 \|\|**

**ete'linas tava yaśo'khila-loka-tīrthaṁ**

**gāyanta ādi-puruṣānupadaṁ bhajante \|**

**prāyo amī muni-gaṇā bhavadīya-mukhyā**

**gūḍhaṁ vane'pi na jahaty anaghātma-daivam \|\|**

**śrīdhara-svāmī (bhāvārtha-dīpikā) :** he **anagha** ! **vane**
**gūḍham** **api** tvāṁ na tyajanti \| tvayi manuṣya-veṣeṇa nigūḍhe sati
**munayo**'py **ali**-veṣeṇa nigūḍhās tvāṁ bhajantīty arthaḥ \|\|6\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : anagheti** \|
gopa-veṣatve'py aparimitaiśvaryatvaṁ **tava** iti sambuddhy-abhiprāyaḥ
\| **alino** bhramarāḥ, bhramarāṇāṁ pakṣa-mūlam alam āhur manīṣiṇaḥ ity
ukteḥ \| alam astu yeṣām ity alinaḥ \| *ity artha* iti prakāśe prakāśaṁ
gupte guptam iti nyāyena guptasya gupta-veṣeṇaiva bhajanam ucitam iti
bhāvaḥ \| vettā sarvasya vedyasya muniḥ sadbhir udāhṛtaḥ ity utpalaḥ \|
**muni-gaṇā** rahasya-līlā-gamanārthaṁ bhramarī-bhavanti \| tena "bho
bhramarāḥ ! mad-atirahasya-kuñjam api praviśyāsmat-saurabhyam āsvādayata
\| mā saṅkucata !" iti tān prati prasādo dhvanitaḥ \|

**akhila-lokānāṁ** mukta-mumukṣv-ādīnāṁ **tīrthaṁ** sevyaṁ śodhakaṁ vā
\| yad vā, akhilo'nalpaḥ loko jñānaṁ yeṣāṁ, teṣāṁ sarvajñānām api sevyam
\| **anaghānāṁ** nirduḥkhānāṁ muktānām **ātma-daivaṁ** prāpyatvena
niścitam \| muktānāṁ paramā gatiḥ ity ukteḥ \| duḥkhāno-vyasaneṣv agham
ity amaraḥ \| **ādi-puruṣa**-sarva-kāraṇa-kāraṇābhajane pātityaṁ mā bhūd
ity arthaḥ \| ātma-prabhavam īśvaram na bhajanty avajānanti sthānād
bhraṣṭā patanty adhaḥ \[bhā.pu. 11.5.33\] ity ukteḥ \|
pūrvokta-muni-gaṇa-pakṣe'pi yojanāsyeti \|\|6\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** ete**\'lino**
**munīnāṁ** manana-śilānāṁ **gaṇā** **bhavadīya-mukhyā**
pārṣada-pravarās tava yaśo gāyantī mama yaśo gāyantīty arthaḥ \| **loke
ca** parama-gabhīro dhīrodātta īśvaro bhrātaraṁ sakhāyam amātyaṁ vā
lakṣī-kṛtyātmano mahimānaṁ prakaṭayati \| **ādi-puruṣasya**
mam**ānupathaṁ bhajante** ity anenaivādi-puruṣa-śabdenaitad vyajyate \|
alināṁ tiryak-jātīnām api **munitve** pārṣadatve aprākṛtatvam \| evaṁ
tarūṇām api kutas tamaḥ ? \|\|6\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.113\] idānīṁ
sthāvarebhyaḥ śreṣṭhānāṁ jaṅgamānāṁ madhye prathamaṁ kīṭānāṁ māhātmyaṁ
pūrvavad bhagavān balarāma āha---**ete alinaḥ** \[bhā.pu. 10.15.6\] iti
\| bhramarā ime **anupathaṁ** pathi pathi **bhajante** anusaranti tvām
\| kiṁ kurvantaḥ ? **tava yaśo gāyantaḥ**\| yad vā, anupathaṁ gāyanto
bhajanta iti yojyam \| sarvatraiva yaśo-gāna-lakṣaṇaṁ bhajanaṁ
kurvantīty arthaḥ \|

kīdṛśam ? **akhilaṁ** sampūrṇaṁ **lokānāṁ** bhuvanānāṁ janānāṁ vā
jīvānāṁ **tīrthaṁ** sarva-loka-pāvitryāpyāyana-karāśeṣa-tīrtha-svarūpam
ity arthaḥ \| yad vā, adhikārānapekṣayā sarveṣām api lokānāṁ tīrthaṁ
saṁsāra-tārakaṁ bhagavad-bhakti-mahima-jñāna-pradāyaka-guru-rūpaṁ vā \|
avivakṣitatvāt sandhy-abhāvaḥ \|

**amī muni-gaṇā** eva \| tatra ca nātmārāmāḥ, kintu **bhavadīyā**
bhavad-bhaktāḥ \| teṣv api **mukhyā** yato **vane** vanya-veśena
**gūḍham api** nijeṣṭa-devaṁ tvāṁ **na tyajanti** \| svayam apy
ali-veśena nigūḍhāḥ santo gīta-priyaṁ tvāṁ gīta-gānena bhajantīty arthaḥ
\|

he **ādi-puruṣeti** tavādi-puruṣatvād ete\'pi ādi-sevakāḥ \| ata eva
tval-līlānusāreṇa sarvadā tvāṁ bhajanti \| tathā he **anagha** !
sarva-doṣa-rahita ! sarvāparādhāgrāhaka ! sarva-duḥkha-vimocaka ! iti
vety anena tyāgānarhatayā anavasare bhajane
cāparādha-bhayābhāvenāśeṣa-duḥkha-vimocakatvena ca kadācid api tvāṁ na
tyajantīti yuktam eveti bhāvaḥ \| **prāya** iti bāhulye \|
**muni-gaṇaiḥ** samaṁ **gūḍham** ity anena vā, **na jahāti** ity anena
vā yojyam \| tena ca kadācit kasyacit prema-viśeṣodayena gānādi-virāmād
bhakta-vara-muni-gaṇebhyo\'pi śraiṣṭhyam \| kadācit
pāramaiśvarya-prakaṭanaṁ vā rātry-ādau vicchedo vā sūcyate \| yad vā,
**prāya** iti vitarke \|

tataś caitad uktaṁ bhavati---yathā parama-vaiṣṇavā munayo veda-vane
nigūḍham api durbodha-līlatva-durlabhatvādināpi hetunā tvāṁ na tyajanti,
kintu karma-jñānādi-mārgeṣu vartamānā api tatra tatra sāra-bhūtaṁ
tvad-yaśa eva parama-sevyatvena gāyanto\'ntaryāmi-rūpeṇa
sarva-jīva-pūjyatama-parameśvara-rūpeṇa ca prakāśamānaṁ tvāṁ bhajante,
sākṣād iva paśyanti \| kiṁ vā, sarva-parityāgena kevalaṁ premṇā sevante
tathaivaite alino\'pi \| ato nūnaṁ tatra reme \|\|113\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : eta** iti śrīmad-aṅgulyā
darśayati \| **akhilānām** adhikārāna pekṣayā sarveṣām eva **lokānāṁ**
jīvānāṁ **tīrthaṁ** saṁsāra-tārakaṁ
bhagavad-bhakti-māhātmya-dyotaka-guru-rūpaṁ vā \| **anupathaṁ** pathi
pathi **bhajante**'nuvartante tvām \| yad vā, anupathaṁ gāyanto **yaśa**
eva santa **ādi-puruṣasya** śrī-brahmaṇo'nupathaṁ bhajante, svabhāvaṁ
labhanta ity arthaḥ \| sadā yaśo-gānād bhavadīyāś ca te \| ato mukhyāś
ca **muni-gaṇā** iti maunādi-lakṣaṇam ātmārāmatvam apāsya
bhagavad-bhajane pravṛtteṣu mukhyā ity arthaḥ \| evaṁ ślāghāmiṣeṇa
varo\'yam eva, prāpa iti keṣāñcit svataḥ prathamata eva bhaktatvāt \|
yad vā, **prāyo** **gūḍham** ity anvayaḥ \| kadācid aiśvarya-prakaṭanāt
prāyaḥ-śabdaḥ \| na vidyate'gham aparādho bhaktānāṁ yasmin, teṣāṁ
sarvāparādha-marṣaṇāt tat-sambodhanam \| yad vā, **anaghaṁ** ca tam
**ātma-daivaṁ** ceti \| ayam atyāge hetuḥ \| prāya iti vitarke vā \|
tataś cedam uktaṁ bhavati---yathā parama-vaiṣṇavā munayo veda-vacane
nigūḍham api durbodha-līlatva-sulabhatvādināpi hetunā na tvāṁ tyajanti,
kintu karma-jñānādi-mārgeṣu vartamānā api tatra tatra sāra-bhūtaṁ
tvad-yaśa eva parama-śreyo-buddhyānukṣaṇaṁ gāyantaḥ sarva-parityāgena
tvāṁ premṇā sevante, tathaivaite**'lino'pi**, ato nūnaṁ ta eveme iti \|

yad vā, nanu, śrī-brahmaṇo'py atra kiñcin-mātra-janma-prārthanayā tasmād
apy atratyānāṁ māhātmyenāmī muni-gaṇā iti na saṅgaccheta ? ata
āha---bhavadīyeṣu mukhyā iti śrī-nāradādaya ity arthaḥ \| ato munayo'py
anugā yeṣāṁ te munīśvarā ity arthaḥ \| anyat samam \|\|6\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : eta** iti \| śrīmad-agulyā
darśayati \| aviśeṣeṇākhila-lokānāṁ **tīrthaṁ** saṁsāramala-pāvanaṁ tvad
bhakt-imāhātmyad yotaka-guru-rūpaṁ vā, anupathaṁ pathi pathi
**bhajante** anuvartante tvām **anupadam** iti pāṭhe\'pi tathaiva tac ca
yuktam evety āha---he **ādi-puruṣa**ti \| sadā svataḥ sarveṣāṁ
tvat-sevakatvād iti bhāvaḥ \| atrānu-mimīta iva **prāya** iti
**bhavadīyā** bhavato nānā rūpasyopāsakā ye teṣv api pūrṇasya mad
agraja-rūpasya bhavata upāsakatvān **mukhyā** ye munayaḥ
parama-manana-niścitai-tad-rūpatvad bhajanena tata evānyatra
mauna-śīlatvena cānanyā ity artha \| teṣāṁ **gaṇāḥ** ata eva śleṣeṇa
**munayo\'pi** gaṇā anugā yeṣāṁ te munīśvarā ity arthaḥ \|

śrī-brahmaṇāpi durlabhasya lābhāt te **vane** śrī-vṛndāvane **gaḍham**
anya-rūpopāsakarair jñātam api atreva kvacit krīḍā-viśeṣāya
nilīya-sthitam api ca na **jahati** tatra hetuḥ\--ātma-daivam iti \|
bhavadīya-mukhyā iti ca anayoś ca mitho hetutvaṁ he **anagha** ! na
vidyate bhaktānām aghaṁ yasmin saḥ \| he aparādhāgrāhin !
parama-kāruṇiketi yāvat anaghātma-devam ity ekaṁ vā **padaṁ** tad evam
eṣām abhīṣṭa-siddhiḥ kāryeti bhāvaḥ \| prāya iti vitarke śrī-nāradādivat
yaśo-gāna-parama-rahasya-tad anveṣaṇānugatyādi-sāmyāt \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : bhavadīyā** bhavato
nānā-rūpasyopāsakā ye teṣv api pūrṇasya mad-agraja-rūpasya bhavata
upāsakatvāt **mukhyā** ye **munayas** teṣāṁ **gaṇā vane** śrī-vṛndāvane
**gūḍham** anya-rūpopāsakair avajñātam iti na **jahati** \| he
**anagha** ! aparādhāgrāhin \|\|6.7\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** na kevalaṁ tarava evopāsate,
bhramarāścety āha---ene'linas tava yaśa ity-ādi \| taveti pūrvavad asmac
chabda-prayoge yuṣmac chabdaḥ \| ato'mī **muni-gaṇā** manana-śīlānāṁ
bhāgavatānāṁ gaṇā manana-dharmatvād **yaśo**-gānasyāspaṣṭatā samucitaiva
\| bhavadīyānāṁ bhāgavatānāṁ **mukhyā** parama-bhāgavatā ity arthaḥ \|
he **anagha** ! **vane gūḍham api ātma-daivaṁ na jahati**, sahaiva yaśo
gāyanto bhramantīty arthaḥ \|\|6\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatratyān jaṅgamān stauti
dvābhyām \| **ete'lino** bhramarāḥ **anupathaṁ**
tvad-aṅga-saurabhānusāritvāt \| **vane** kvacid rahasya-līlārthaṁ
**gūḍhaṁ** sahacarādy-agamyam api tvāṁ **na jahati** na tyajanti \| he
**anagha** ! iti tatra gamane'py eṣāṁ tv aghaṁ tvaṁ na gṛhṇāsi \| tasmād
ete **bhavadīya-mukhyā** eva **muni-gaṇā** rahasya-līlā-manana-śīlā
bhramarī-bhavanti, tena bho bhramarāḥ ! mad-atirahasya-kuñjam api
praviśyāsmat-saurabhyam āsvādayata mā saṅkucateti tān prati prasādo
dhvanitaḥ \|\|6\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha vṛndāvana-sthān
jaṅgamān stauti---eta iti dvābhyām \| he **ādi-puruṣa** **! ete alinaḥ
tava yaśo** **gāyanto**'nupatha tvad-aṅga-saurabhānusāreṇa tvāṁ
**bhajante** \| kvacid rahasya-līlāyai **gūḍhaṁ** sakhibhir agamyam api
tvām **ātma-daivaṁ na jahati** tasmād **amī bhavadīyeṣu mukhyā
muni-gaṇās** tvad-rahasya-manana-śīlāḥ śukādaya evaṁ bhaveyuḥ \| he
**anagha** ! tatra gamane'py eṣām aghaṁ na gṛhṇāsīti tatrānumatiś ca
vyajyate \|\|6\|\|

**\...**

**\|\| 10.15.7 \|\|**

**nṛtyanty amī śikhina īḍya mudā hariṇyaḥ**

**kurvanti gopya iva te priyam īkṣaṇena \|**

**sūktaiś ca kokila-gaṇā gṛham āgatāya**

**dhanyā vanaukasa iyān hi satāṁ nisargaḥ \|\|**

**śrīdhara-svāmī (bhāvārtha-dīpikā) : iyān hi satāṁ nisarga** iti \| yad
asti svasmiṁs tad **gṛham āgatāya** mahate mahā-puruṣāya samarpayantīti
\|\|7\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : satāṁ nisarga** iti \|
nṛtya-saharṣāvaloka-priya-vacanair gṛhāgatasya sādhoḥ saṁmānanam iti
**satāṁ** viduṣāṁ svābhāviko dharma ity arthaḥ \| **śikhino** mayūrāḥ \|
yad vā, keśa-śikhā-dhāriṇaḥ \| **hariṇyo** mṛgyaḥ \| pakṣe, hariṁ
nayanti prāpnuvanti iti hariṇyaḥ hari-bhaktāḥ \| **sūktair**
karṇa-priyair vacobhiḥ \| pakṣe, ko brahmā, o viṣṇuḥ, u śivaḥ \| teṣāṁ
**kilo** vārtā yeṣāṁ te **kokilā** indrādayaḥ \| tān gaṇayati
pūjanārtham iti **kokila-gaṇā** yajñādi-karaṇa-śīlāḥ \|
vārtā-sambhāvyayoḥ kilaḥ iti śāśvataḥ \| **iyān** etāvān \| **satāṁ**
sāstra-śraddhāvatām \| **nisargaḥ** svabhāvaḥ\| yad **gṛhāgatāya**
atithaye sudṛṣṭi-suvaco-namanādinā pūjanam iti \| anyathā,

> atithir yasya bhagnāśo gṛhād yāti hy apūjitaḥ \|
>
> tasya pūrva-kṛtaṁ puṇyaṁ nāśam āyāti sarvataḥ \|\| ity-ādi-smṛtir
> vyākupyeteti \|\|7\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** na kevalam alinaḥ,
**amī śikhino\'pi** ity āha---**nṛtyanty amī** ity-adi \| na kevalaṁ
**śikhino nṛtyanti**, **hariṇyaś ca īkṣaṇena priyaṁ kurvanti** \| kā iva
? **gopikā iva** \| na kevalaṁ hariṇyaḥ, **kokila-gaṇā** api **sūktair**
upaniṣat-prayaiḥ \| ete hi veda-mūrtayaḥ \|\|7\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : īḍya** ! he stuti-yogya !
iti lajjayā vimukhī-bhavantam agrajam abhimukhī-karoti \| yad vā,
īḍyāyāḥ ślāghyāyāḥ, **mudā** parama-harṣeṇety arthaḥ \| asya sarvair apy
anuṣaṅgaḥ \| prema-nṛtya-kāriṇo bhavantv iti varo jñeyaḥ \| **īkṣaṇena**
prasanna-netra-dṛṣṭyā **priyaṁ** prīti-bhāvaṁ vā **te** tava **gṛham**
**āgatāya** abhyāgatasya prītyai taṁ prati
nija-nijottama-dravya-samarpaṇopapatteḥ \|

yad vā, te tava gṛhaṁ praty āgatāya---bhāve niṣṭhā, sva-sva-gṛhe
tavāgamanārtham ity arthaḥ \| ata etā gopyo bhavantv iti varo jñeyaḥ,
svabhāva-**nirīkṣaṇāt**, strītvāc ca \|

yad vā, **gopya** **ive**ti sarvatraiva dṛṣṭāntaḥ \| evaṁ tāsāṁ
tat-tad-akhila-sampattyā sarvebhyas tebhyo vaiśiṣṭyam, mayūrādīnāṁ ca
paraṁ **nṛtyādiṣv** eva sauṣṭhavaṁ sūcitam \| tataś ca sadā
tvat-priya-rahasya-gīta-viśeṣa-gāyakā bhavantv iti varaḥ \| **dhanyāḥ**
parama-bhāgyavantaḥ \| eṣām etad upayuktam evety āha---**iyān** iti \|
**hi** yataḥ \| svabhāvata evaiṣāṁ parama-sādhutvād iti bhāvaḥ \|

yad vā, **dhanyāḥ** parama-prema-dhana-yuktā bhavantv iti vṛndāvanīyān
sarvān eva praty ayaṁ varaḥ \| hi yasmāt, satāṁ prema-bhaktānām eveyān
svabhāvo bhavatīti \|\|7\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : īḍya** ! he stuti-yogyeti
lajjayā smitvā vimukhī-bhavantam ivāgrajam abhimukhī-karoti **mude**ty
asya sarvair apy anuṣaṅgaḥ **īkṣaṇena** **priyaṁ** prīti bhāvaṁ **te**
tubhyaṁ janayanti hacyarthānāṁ prīyamāṇaḥ \[bhā.pu. 1.4.33\] iti
saṁpradānatvaṁ **gopya** **ive**ti vīkṣaṇasya suṣṭhutayā premṇā ca
sāmyāt dairgdya-cāñcalya-sa-prematvādinā tat smaraṇāc ca ata eva
śrī-rāma-preyasyo\'py anyā jñeyāḥ \| itthaṁ paugaṇḍam ārabhya tāsu tasya
bhāvodayaḥ sūcitaḥ \| parama-tejasvitvena paugaṇḍa eva
kaiśorāṁśāvirbhāvāt tāsām api tādṛśatvāt sūktaḥ śrotra-sukhada-śabdaḥ
tattat kutaḥ ? gṛham āgatāya abhyāgatāyety arthaḥ \| tac ca vāk caturthī
ca sūnṛtā iti nyāyena yuktam evety āha---**iyān** iti \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : gopya iva** iti netra-guṇena
tat-smaraṇāt \|\|7\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** na kevalam alina eva eteṣīty
āha---nṛtyanty amīty-ādi \| **amī śikhino mudā nṛtyanti** \| etena
te\'pi parama-bhāgavatāḥ unmādavan nṛtyati lāka-bāhyaḥ \[bhāā.pu.
11.2.40\] iti tal-lakṣaṇokteḥ iti \| he **īdya** ! **hariṇyo**'pi
**īkṣaṇena te priyaṁ kurvanti** \| te iti pūrvavat \| kā iva ? **gopya
iva** \| athavā, gopye nirjane sthale \| iva evārthaḥ\| etenaitā api
parama-bhāgavāḥ \| yat sarvatra tad-īkṣaṇam \[bhā.pu. 7.5.55\][^67] ity
ukteḥ \| na kevalam etā eva \| kokilā apīty āha---sūktair apīty ādi \|
**kokila-gaṇā** api **sūktaiḥ** **priyaṁ kurvanti** \| etenaite'pi
parama-bhāgavatāḥ---nirantara-stavanāt \| **gṛham āgatāya** atithaya
iveti \| **iva**-śabda ubhayatra yojyaḥ \| tad-arthe atithi-nimittam \|
vāk caturthī ca sūnṛtā ity ukteḥ \| ato **vanaukaso** vṛndāvanaukaso
**dhanyā** eva \| tatra hetuḥ---**iyān** **hi satāṁ** vaiṣṇavānāṁ
**nisargaḥ** svabhāvaḥ \| eten**āmī** vaiṣṇavā evety arthaḥ \|\|7\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : te gṛham āgatāya** tvāṁ
gṛham āgataṁ sammānayituṁ **sūktaiḥ priyaṁ kurvantīti** pūrveṇaivānvayaḥ
\| **iyān satāṁ nisarga** iti nṛtya-saharṣāvalokana-priya-vacanair
gṛhāgatasya sādhoḥ sammānam iti satāṁ svābhāviko dharma ity arthaḥ
\|\|7\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : gṛham āgatāya** **te**
tubhyaṁ tvāṁ sat kartum ity arthaḥ \| **sūktaiḥ priyaṁ kurvantīti**
pūrveṇaiva sambandhaḥ \| **satāṁ nisargaḥ iyān** sva-gṛhāgatasya sādhor
nṛtya-saharṣa-vīkṣaṇa-priya-vacanaiḥ sammānanaṁ satāṁ svābhāviko dharma
ity arthaḥ \|\|7\|\|

**\...**

**\|\| 10.15.8 \|\|**

**dhanyeyam adya dharaṇī tṛṇa-vīrudhas tvat-**

**pāda-spṛśo druma-latāḥ karajābhimṛṣṭāḥ \|**

**nadyo'drayaḥ khaga-mṛgāḥ sadayāvalokair**

**gopyo'ntareṇa bhujayor api yat-spṛhā śrīḥ \|\|**

**śrīdhara-svāmī (bhāvārtha-dīpikā) : tṛṇa-vīrudhaś** ca tava **pādau
spṛśantīti** tathā \| **karajābhimṛṣṭā** nakhaiḥ spṛṣṭāḥ \| **sadayair
avalokanaiḥ** \| **śrīr** api yasmai spṛhayati kevalaṁ, tena **bhujayor
antareṇa** vakṣasā **gopyo dhanyā** iti \|\|8\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *vakṣasā* tat-sambandhena
lakṣita-lakṣaṇayā **bhujāntareṇa** vakṣaḥ-saṁyogo lakṣyate \|
**dhanyeyaṁ** bhūmir dhanyāś cātratyāḥ padārthāḥ iti bhāvaḥ \|\|
\[**viśvanātha:** yad vā, sann ayaḥ ity-āditaḥ\] \|\|8\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** na kevalam ete
dhanyāḥ, dharaṇī cety āha---**dhanyeyam** adyeti \| **adya dharaṇī
dhanyaiva**, yatas **tvat-pāda-spṛśa** ity-ādi pūrvavat \|
**druma-latāś** ca **karajābhimṛṣṭāḥ**, ato dhanyāḥ \| **nadyo\'drayaś**
cābhimṛṣṭā ity eka-deśenānuvartanīyam \| **khaga-mṛgāś** ca
**sadayāvalokair** dhanyāḥ \| **gopyo bhujayor antareṇa** vakṣasā
dhanyāḥ, svātmānaṁ \[prati\] sarveya-muktiḥ \| tat-prakāśaḥ---**yat
spṛhā-śrīr** iti vākyād yāni yāni spṛhayatīti yat-spṛhā, śrīs tu
śrī-kṛṣṇa eva spṛhāvatī, tena tasya sevopakaraṇeṣv api tasyāḥ spṛhā
\|\|8\|\|

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.107\] evaṁ sāmānyena
vraja-bhūmes tad-vāsināṁ ca māhātmyaṁ saṅkīrtya, adhunā
śrī-bhagavad-abhīṣṭottamataram eva balarāmaṁ matvā, śrī-parīkṣid
ekenaiva ślokena sarveṣām eva teṣāṁ nāmādi-viśeṣeṇa saṁkṣepataḥ
saubhāgyātiśayam agāyat \| tathā hi---paugaṇḍe gopālana-līlayā vṛndāvane
sarvataḥ sañcaran śrī-bhagavān tatratya-sad-guṇātirekeṇa
parama-hṛṣṭo\'tha tad-varṇanotsuka-sva-mahima-ślāghā-doṣa-dṛṣṭyā lajjayā
cātmānaṁ parihṛtya, loke jyeṣṭha-saṁmānana-dharmaṁ pravartayann iva,
nijāgrajaṁ śrī-balarāmaṁ lakṣīkṛtyāha---**dhanyeyam** \[bhā.pu.
10.15.8\] iti \|

**iyam** anādi-kālato\'nuvartamānā
tadīya-vicitra-vibhūty-avatāra-gaṇa-vibhūṣitāpi **dharaṇī** pūrvaṁ tvayā
varāha-rūpeṇoddhṛtā ramitā ca, sadā śeṣa-rūpeṇa śirasi dhāryamāṇāpi
**adyaiva dhanyā** parama-saubhāgyavatī jātā \| yad vā,
bhakti-lakṣaṇa-dharmo dhanaṁ bhaktiś ca prema-lakṣaṇā \| dharma iṣṭaṁ
dhanaṁ puṁsām \[bhā.pu. 11.19.39\] iti \| dharmo mad-bhaktikṛt proktaḥ
\[bhā.pu. 11.19.27\] iti śrī-bhagavad-ukteḥ \| tataś ca
tucchīkṛta-catur-vargaka-prema-sampad-yutā babhūvety arthaḥ \|

tad eva prapañcya darśayati---asyās **tṛṇāni vīrudhaś** ca gulmāni
dhanyāḥ, na tu svargādi-sthitāḥ, yataḥ śrī-mathurāyām avatīrṇasya
nanda-vraje gopālakasya satas **tava pādau spṛśantīti** tathā \| etac ca
dharaṇyās tṛṇa-vīrudhām api dhanyatve kāraṇam \| adya ity asya
sarvatraivānuṣaṅgaḥ \| tataś ca śrī-raghunāthādi-rūpeṇa
daṇḍakāraṇyādi-vihāre pāda-sparśaṁ prāptā api dharaṇy-ādayo\'dyaiva
dhanyā ity arthaḥ \| yadi ca iyam iti padaṁ liṅga-vibhakti-vyatyayena
dhanyetivad yathā-yogyaṁ sarvatrānuvartyeta, tadā imā iti sākṣād
vartamānā aṅguli-nirdeśādinā darśyamānā vṛndāvana-gatās tṛṇādayo jñeyāḥ,
etā eva dhanyā nānyatratyā ity arthaḥ \|

tataś cādye\'tipaugaṇḍa-vayo\'tirekābhivyañjanena vicitra-gopāla-līlayā
sarvataḥ sañcāreṇa kiñcid rasa-viśeṣāviṣkaraṇena ca
pūrva-kālāpekṣayādhunā dhanyatvaṁ sampannam iti \| **drumā latāś** ca
phala-puṣpādi-grahaṇena bhūṣaṇādy-artha-patra-pallavādi-cchedanena ca
tava **karajair** nakhair **abhimṛṣṭāḥ** saṁspṛṣṭāḥ santo dhanyāḥ \|
**nadyaḥ** śrī-yamunādyāḥ, **adrayaḥ** śrī-govardhanādayaḥ\| **khagāḥ**
mayūrādayaḥ, **mṛgāś** ca kṛṣṇasārādyāḥ \| tava **sadayair avalokair**
dhanyāḥ \|

yadyapi dharaṇy-ādiṣu sarveṣv api parama-dayālos tasya sa-dayāvalokāḥ
santy eva, tathāpi nady-adriṣu viśeṣatas tad uktir
jala-pānāvagāhana-śikharārohaṇa-guhāśayanādi-vicitra-vihāra-sampatty-abhiprāyeṇa
sambhavaty eva \| yad vā, nadī-śreṣṭhāyāṁ priyatamāyāṁ śrī-yamunāyām,
adri-rāje ca haridāsa-varye śrī-govardhane,
tat-tat-sāhacaryeṇānya-nada-nadī-parvatādiṣv apy anugraha-viśeṣato
ghaṭata eva \| khaga-mṛgeṣu ca tat-taj-jāti-svabhāvena sadā
bhagavac-caraṇāravinda-sannikarṣābhāvāt kevalaṁ kṛpā-dṛṣṭīnām eva
prādhānyāt tathoktiḥ \|

athavā, dayā-sahitair avalokair iti dayā-śabdena
śikhaṇḍādi-grahaṇa-komala-kara-sparśa-madhurāhvānādi kāruṇya-ceṣṭitam
api khaga-mṛgeṣūhyam \| tathā yadyapi pāda-sparśo\'pi
druma-latā-nady-adriṣu sambhavati, tathāpi sundara-sal-lakṣaṇa-yuktāni
pāda-cihnāni bhū-pradeśa eva samyag udayanta ity ato dharaṇyā eva
viśeṣataḥ pāda-sparśa-saubhāgyaṁ sampadyate, na tathā anyad iti \|
prādhānyāt tāsu tasyaiva viśeṣoktiḥ \| evam anyatrāpy ūhyam \|

atha vicitra-madhura-līlayā pālyamānānāṁ gavādīnāṁ sahacarāṇāṁ ca
gopānāṁ saubhāgya-varṇanaṁ krama-prāptam api sphuṭataratvād varṇayitvā
dhanyatā-varṇanena
hṛdayākrānta-parama-mahā-dhanya-gopī-gaṇa-premākṛṣṭa-cetāḥ
sarvato\'dhikatayā tadīya-saubhāgya-sampattīḥ saṅkīrtayati---**gopya**
iti \| iyam ity asyānuvṛtteḥ pūrvokta-rītyā imā gopya iti sadā
hṛd-gatatvād aparokṣatā \| tathoktiś ca
māthura-vraja-varti-śrī-gopī-gaṇa-vyatirikta-gopālī-vyavacchedārthā \|
**śrīr api yat-spṛhā** yasmai spṛhayati kevalam ity arthaḥ \|

tena **bhujayor antareṇa** śrī-vakṣasā gopyo dhanyāḥ dharaṇy-ādīnāṁ
gopy-antānāṁ jāty-ādi-tāratamyena pāda-sparśādi-saubhāgya-lābhe
pūrva-pūrvata uttarottareṣām ādhikyaṁ bodhavyam\| ataḥ sarvebhyo gopīṣv
evādhika-dhanyatā paryavasyati \| yad vā, gopyo\'pīti antareṇāpīti vā
**api**-śabdenānvayaḥ \| tad-balāc ca
pāda-sparśana-karajābhimarśana-**sadayāvalokair** api viśeṣato
vakṣasāliṅganādinā ca tā eva parama-mahā-dhanyā iti jñeyam \| evaṁ
sarvathā sarva-śraiṣṭhyam etāsāṁ svataḥ-siddham iti \|\|8\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ prathama-dṛṣṭāṇāṁ
hṛdyatamānāṁ viśeṣato māhātmyam abhivarṇya punar harṣa-bhareṇa
sāmānyataḥ sarveṣām api varṇayati \| yad vā, kiṁ viśeṣa-varṇanena ?
sarva evātratyā dhanyā ity āha---dhanyā iti \| **iyam** ādito vartamānā
vicitrāvatāra-bhūṣitā śrī-varāheṇoddhṛtya ramitā, śeṣa-rūpeṇa tvayā
śirasi dhāryamāṇāpy adya śrī-mathurāyām avatīrṇe tvayi \|

kiṁ vā, śrī-nanda-vraje paugaṇḍa-līlayā gopāle saty eva **dhanyā**
parama-bhāgyavatī sarvottamābhūt \| **adye**iti sarvatrāgre'py
anuvartyam \| dhanyeyam ity api vacanādi-vyatyayena, tathā **tvad** iti
samāsāntaḥ praviṣṭam api yathā-sthānam ākarṣaṇīyam \| imāni **tṛṇāni**
imā **vīrudhaś** ca gulminyo dhanyāḥ \| na ca svargādi-vartinyo
daṇḍakādi-sthitāś ca \| tatra hetuḥ---**tvat-pāda-spṛśaḥ** \| evam
agre\'pi vyākhyeyam \|

**dharaṇyā** dhanyatve\'py ayam eva vā hetur
draṣṭavyaḥ---asādhāraṇa-sundara-padair goṣṭhādy akṣuṇṇa-pradeśeṣūditair
alaṅkāra-viśeṣa-sampatteḥ \| **drumā latāś** ca phala-puṣpādi-grahaṇena,
bhūṣaṇādy-arthaṁ patrādi-cchedanena ca **nakhaiḥ spṛṣṭāḥ**, **nadyaḥ**
śrī-yamunādyāḥ, **adrayaḥ** śrī-govardhanādayaḥ, **khagā** mayūrādayo,
**mṛgāḥ** kṛṣṇasārādayaś ca, dūra-sthitāḥ **sadayair** **avalokair**
dhanyāḥ \| nady-adrīṇāṁ pādābja-sparśa-dhanyatā-sadbhāve\'pi tathoktiḥ,
prāyo dūra-vartitvāt, tathā dharaṇy-ādiṣu sarveṣu
sadayāvaloka-sambhave\'pi, tathā drumādiṣv api yathāyathaṁ
pāda-sparśādi-sambhave\'pi teṣu teṣu tat-tat-pradhānyāpekṣayā tathoktam
\| evam agre\'pi \| imāḥ śrī-nanda-vraja-vartinyaḥ \| kiṁ vā, sadā
hṛd-vartitvenāparokṣāḥ \| **bhujayor antareṇa** āliṅganenety arthaḥ \|
anyat tair vyākhyātam \|

yad vā, **api**-śabdaḥ samuccaye, bhujayor antareṇa sadayāvalokādibhiś
ca tāsu dhanyatā-kāraṇānaṁ pāda-sparśanādīnāṁ sarveṣām api prādhānyena
sad-bhāvād iti tāsāṁ sarvato\'dhikatara-dhanyatoktā \|
śrī-vaikuṇṭheśasya vakṣasi nityam eva vasantī lakṣmīs tvad-vakṣasa eva
spṛhayatīty asaṅgatam eva \| tenāyam arthaḥ---kṛṣṇasyāsamordhvaṁ
mādhurya-bharam avekṣya tasmai **spṛhayantī śrīs** tapaś cakāra \| tac
ca---yad-vāñchayā śrīr lalanācarat tapaḥ \[bhā.pu. 10.16.36\] iti
nāga-patnībhir vakṣyate \| ataḥ śriyo\'py adhika-māhātmyaṁ
vraja-sundarīṇāṁ suvyaktam eva \|\|8\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ tat-katṛka-sevayā tān
stutvā śrī-rāma-katṛka-prasādenāpi dharaṇyādi-sahitān eva tān
stauti---dhanyeti \| **iyam** ādito vartamānā
vicitrāvatāra-sparśa-saubhāgyavatī viśeṣataḥ śrī-varāha-śeṣa.
prasādātiśaya-labdha-māhātmyāpi **adya** tvad-avatāra eva **dhanyā**
para-praśaṁsanīyābhūt āstāṁ tāvad asyā dhanyātvaṁ tat saṁbhavānāṁ madhye
ladhiṣṭhā imāḥ śrī-vṛndāva-vartinyaḥ **tṛṇa-vīrudhas** tṛṇa-rūpā
**latā** dūrvādyā api dhanyāḥ yatas **tvat-pāda-spṛśaḥ** evam uttaratra
ca dhanyeyam iti vacanaṁ liṅga-vyatyayenānuvartyaṁ tvad iti \| chāndaso
ḍaso luk \| tato yathā-sthānam ākarṣaṇīyaṁ tathā **drumā** latāś ca
**karajair** aṅgulibhiḥ kisalayādīnāṁ saukumārya-sparśāya
bhūṣaṇādy-arthac-chedanāya vā spṛṣṭāḥ santaḥ mālaty adarśi vaḥ kaccit
\[bhā.pu. 10.30.8\] ity-ādivat karajāḥ nakhā ity arthe \| tu tair
abhimarṣoṁ nāma nāvaratā-sūcakaḥ kisalayādau leno jñeyaḥ \|

sa ca śrī-gopīnām uddīpanārthaḥ paśyatemā latāḥ ity-ādivat tathā etāḥ
nadyaḥ ete\'drayo\'pi tvat-pāda-spṛśaḥ santa iti gamyaṁ yojyaṁ vā teṣu
tasyaiva prādhānyāt nadyas tad ety-ādau gṛhṇanti \| pādayugalam iti
hantāyam adrir ity-ādau yad-rāma-kṛṣṇa-caraṇa-sparśa-pramoda iti
vakṣyamāṇāc ca atha gopī-paryāyāṁ śyāma-sārivāṁ tahi
kañcit-tad-vakṣo-lagnāṁ darśayan śleṣaṇāha, **gopya** iti \|
mat-pitṛvyād avatīrṇasya punar-mat-pitur dharmatāṁ prāptasya
gopa-kanyā-pariṇayanam eva bhaviṣyatīti sūcayantya iti bhāvaḥ tad evam
bhāvī \| yas tasya priyātvaṁ prāpsyantībhiḥ kābhiś cid-gopībhiḥ saha
vihāras tasya sūcanā kṛtā yat-spṛheti śrī-vaikuṇṭha-nātha-vakṣasthitā
lakṣmīr api yat-spṛhety arthaḥ \| na kevalaṁ spṛhā-mātraṁ kintu vakṣyate
cānyann āgapatnībhiḥ yad-vāñchyā śrīr lalanācarat-ta paḥ iti evam apy
atra śrī-gokule tad aprātiḥ śrī-gopīnām iva tad ananyatvād-bhāvāt tāsu
tad adhikāriṇīṣv ananugatatvāc ceti bhāvaḥ \| atra sarveṣāṁ sarveṣu
satsv api tasya tasya prasādasya parama-kāṣṭhā-prātatvāt viśeṣoktir iti
jñeyam \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** gopya iveti netra-guṇena
tat-smaraṇāt \| atha gopī-paryāyāṁ śyāma-sārivāṁ tarhi kathañcid
vakṣo-lagnāṁ darśayan---śleṣeṇa gopya iti \| netra-guṇena tat-smaraṇāt
rāma-priyābhiḥ kācid rāmasya bhāvi-vilāsa-sūcaneyam \|\|8\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** kiṁ ca, eteṣāṁ dhanyatā tu
nitya-siddhaiva, aprākṛtatvāt \| dharaṇy apy adya idānīṁ dhanyety
āha---dhanyeyam ity-ādi \| **adya** idānīm **iyaṁ dharaṇī dhanyā** \|
**tṛṇa-vīrudhaś** ca etās tṛṇa-vīrudho dharaṇī-sambandhinya eva \|
pūrvaṁ tu, aho amī deva-varāmarārcitam \[bhā.pu. 10.15.5\] ity-ādinā ya
uktās taravas te'prākṛtāḥ \| adyeti kālasya pārthakya-nirdeśāt \|

tatrāyaṁ vicāraḥ---vaikuṇṭhaṁ tu trividhaṁ bhavati \| bhaumam abhaumaṁ
bhaumābhaumaṁ ceti\| bhaumaṁ bhauma-svargavat puruṣottama-kṣetram,
vapur bhūtaṁ mahātmanaḥ ity-ukteḥ \| abhaumaṁ sva-yoga-śakty-ādhāram \|
bhaumābhaumaṁ vraja-vṛndāvanādi \| sānnidhyaṁ nityadā hareḥ \[bhā.pu.
10.1.28\], yatra sannihito hariḥ ity-ādinā
vihita-mahima-khyāpanāyāntarbhūtatvāt \| bhaumatvaṁ,

> tataḥ prabhṛti nandasya vrajaḥ sarva-samṛddhimān \|
>
> harer nivāsātma-guṇai ramākrīḍam abhūn nṛpa \|\|\[bhā.pu. 10.5.18\]

ity-ādinā *harer nivāsasya* parama-vaikuṇṭhasya bhāva-*guṇaiḥ* saha
*ramākrīḍam* abhūt \| *sarva-samṛddhimān*---aṣṭa-siddhi-nava-nidhibhiś
ca samṛddha ity anenābhaumam \| tenādyeti kāla-niyamaḥ \| **adya**
mad-avatāre yadyapy aṁśena sarvadaiva mama sānnidhyam eva, tathāpi
paripūrṇa-bhāvenādyāvatīrṇo'smīti pūrṇa-bhāvena mal-loko'py avatīrṇa iti
bhaumābhaumatva-siddhiḥ \|

dhanyatve hetuḥ---**tvat-pāda-spṛśaḥ** \| pūrvavad
yuṣmac-chabda-prayogaḥ \| **druma-latā** iti dharaṇī-sambandhitvāt punar
upādānam \| na kevalaṁ dharaṇy-ādaya eva, **nady-ādayaś** ca \|
**nadyo** yamunādyāḥ \| **adrayo** govardhanādayaḥ \| **śrīr api yad**
bhāvāya **spṛhayati** \| ataḥ śrī-śabdopādānād uktasya sarvasya
svāśrayatvaṁ prakāśita-śriyaḥ saṅkarṣaṇa-paratve'prasiddhatvāt \|\|8\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ
tat-tat-kartṛka-sevayā tān stutvā śrī-rāma-kartṛka-prasādenāpi tān
evānuraktair anyaiś ca sahitān stauti---**dhanyeyaṁ dharaṇī adya** ity
avatāra-gata-sthūla-kālam ālambya ukti-vācakena padena
tvat-svarūpa-varāha-śeṣa-sparśād api **tvat**-sparśo'syā atisukhada iti
dyotitam \| kuto dhanyeyam ? iti cet, **dharaṇī**-sthānāṁ **tṛṇādīnām**
api tvat-samparkād evety āha---**tṛṇāni** ca **vīrudhaś** ca tās
**tvat-pādābhyāṁ** spṛk **sparśo** yāsāṁ tathā-bhūtāḥ, yataḥ **drumā
latāś** ca **karajaiḥ** puṣpa-troṭanārthaṁ nakharair **abhimṛṣṭā**
spṛṣṭāḥ, yataḥ **nady-ādayaś** ca **sa-kṛpāvalokaiḥ** \|

yad vā, san ayaḥ śubhāvaho vidhir yebhyas tathā-bhūtair avalokaiḥ sahitā
yataḥ kiñcit sugandha-śītalāṁ gopī-paryāyāṁ śārivāṁ vallīṁ vakṣasi
kautukena dhriyamāṇāṁ vilokyāha---**gopyaḥ** śyāma-vallyo'pi **bhujayor
antaraṁ** vakṣas tena sahitā yataḥ **śrīḥ** śobhāpi **yasmai
spṛhayati,** tathā hi bhāgavatāmṛtīyāḥ kārikāḥ---

> sadā vakṣaḥ-sthalasthāpi vaikuṇṭheśitur indirā \|
>
> kṛṣṇoraḥ-spṛhayāsyaiva rūpaṁ vivṛṇute'dhikam \|\|
>
> paurāṇikam upākhyānam atra saṅkṣipya likhyate \|\|
>
> śrīḥ prekṣya kṛṣṇa-saundaryaṁ tatra lubdhācarat tapaḥ \|
>
> kurvatīṁ prāha tāṁ kṛṣṇaḥ kiṁ te tapasi kāraṇam \|\|
>
> vijihīrṣe tvayā goṣṭhe gopī-rūpeti sābravīt \|
>
> tad durlabham iti proktā lakṣmīs taṁ punar abravīt \|\|
>
> svarṇa-rekheva te nātha vastum icchāmi vakṣasi \|
>
> evam astv iti sā tasya tad-rūpā vakṣasi sthitā \|\|\[la.bhā.
> 1.5.349-351\] iti \|\|8\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha vṛndāvana-bhuvaṁ
tatratyān anyāṁś ca balabhadra-prasāda-pātratvena stauti---dhanyeyam iti
\| **iyaṁ dharaṇī** vṛndāvana-bhūmir **dhanyā** ślāghyā **adya** iti,
**tvad**-avatāra-varāha-**sparśād** api **tvat-sparśo**'syā atiharṣa-kṛd
iti sūcyate \| tad-bhavās **tṛṇa-vīrudhas** tṛṇa-rūpā **latā**-dūrvādyāś
ca dhanyāḥ, yatas tvat-**pāda**-spṛśaḥ **druma-latāś** ca dhanyāḥ, yatas
tvat-karajaiḥ puṣpa-troṭanārtham api tair **abhimṛṣṭāḥ** spṛṣṭāḥ
**nady-ādayaś** ca san, ayaṁ śubhāvaho vidhiḥ yebhyas taiḥ **sa-kṛpair
vāvalokair** dhanyāḥ marutā calantīṁ śyāmalatāṁ tad-vakṣo-lagnāṁ
vīkṣyāha **gopyaḥ** śyāma-latāḥ śleṣeṇa vraja-kiśoryas tava **bhujayor
antareṇa** vakṣasā dhanyāḥ \| tad-anantaraṁ kīdṛśaṁ ? **śrīr yat-spṛhā**
iti lakṣmīr yat spṛhayatīty arthaḥ \| vakṣyate caivaṁ nāga-patnībhiḥ,
yad-vāñchayā śrīr lalanācarat tapaḥ \[bhā.pu. 10.16.36\] ity-ādinā
vraja-kiśorī-viṣayakaḥ pūrva-rāgo'tra padye nanda-sūnoḥ sūcitaḥ
\|\|8\|\|

**\...**

**\|\| 10.15.9 \|\|**

**śrī-śuka uvāca---**

**evaṁ vṛndāvanaṁ śrīmat kṛṣṇaḥ prīta-manāḥ paśūn \|**

**reme sañcārayann adreḥ sarid-rodhaḥsu sānugaḥ \|\|**

**śrīdhara-svāmī (bhāvārtha-dīpikā) : evaṁ śrīmad vṛndāvanaṁ** prati
**prītaḥ** sann **adreḥ** samīpa-varti-**sarit**-taṭeṣu **paśūn**
**sañcārayan sānugo** gopaiḥ saha vartamānaḥ **prīta-manā reme**
\|\|9\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : evam** evaṁ-prakāram \|
**adrer** govardhanasya \| yad vā, ittham agrajaṁ paritoṣya gopyo'ntreṇa
bhujayor iti nijoktyaivoddīpta-kandarpas tat-saṅga eva gāḥ sakhīś ca
niyujya, "bhoḥ śrīmad īkṣaṇam atra subalena sārdhaṁ
govardhana-kandarā-rodhasi viśramyāgantāsmi tvam agre kālindī-rodhassu
tāvad vihara" ity uktvā, tato viyujya paugaṇḍe'pi kaiśorāvirbhāvād
rahasi vraja-bālābhiḥ sārdhaṁ reme ty āha---**evam** agrajaṁ stutvā
tad-dvāraiva **paśūn** **vṛndāvanaṁ** **sañcārayann adreḥ sarito**
mānasa-gaṅgāyā **rodhassu reme** ity anvayaḥ \| śrīmatī
vraja-yoṣin-mukhyā asyaiva **prītā** premavatā yasmin saḥ \|
kulāla-kartṛko ghaṭa itivat prītety asya viśeṣyatva-vivakṣayā
para-nipātaḥ \| ata eva **prīta-manāḥ** anugābhiḥ sakhibhiḥ sahitaḥ \|
vyākhyānasyāsya rahasyatvād etasyāvarakaṁ ratnasya kanaka-sampuṭam iva
vyākhyāntaram avatārikāṁ vinaivāsti \| tad yathā śrīmatī baladevādyāḥ
prītā yasmin \| **sānugo**'nugaiḥ sahitaḥ \| anyat samānam \|\|9\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : evam** īdṛśaṁ varṇayann ity
arthaḥ \| yad vā, anena prakāreṇa, tat prati **prītaḥ** santuṣṭaḥ,
kṛta-prāsāda ity arthaḥ \|\|9\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : evaṁ**
sanarma-varṇanādi-prakāreṇa **vṛndāvanaṁ** vyāpya **prītaḥ** san
kālādhva-bhāva-deśānām ity-ādinā karmatvam **adreḥ** śrī-govaddhanasya
prītatva-prītamanas tvayoḥ sāmānya-viśeṣābhyāṁ bhedaḥ \|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : evaṁ** sa-narma-varṇanādi-prakāreṇa
**vṛndāvanaṁ** vyāpya **prītaḥ** san \|\|9-10\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : evam** iti spaṣṭam \| yad
vā, ittham agrajaṁ paritoṣya gopyo'ntareṇa bhujayor iti
nijoktyaivoddīpta-kandarpas tat-saṅga eva gāḥ sakhīṁś ca niyujya, "bhoḥ
śrīmad-ārya ! kṣaṇam aham atra subalena sārdhaṁ
govardhana-kandarā-rodhasi viśramyāgantāsmi \| tvam agre
kālindī-rodhaḥsu tāvad vihara" ity uktvā, tato viyujya paugaṇḍe'pi
kaiśorāvirbhāvād rahasi vraja-bālābhiḥ sārdhaṁ reme ity āha---**evam**
agrajaṁ stutvā, tad-dvāraiva **paśūn vṛndāvanaṁ sañcārayan adreḥ**
**sarito** mānasa-gaṅgāyā **rodhaḥsu reme** ity anvayaḥ \| śrīmatī
vraja-yoṣin-mukhyā saiva prītā premavatī yasmin sa kulāla-kartṛko ghaṭa
itivat prītety asya viśeṣyatva-vivakṣayā pūrve nipātaḥ \| ata eva
**prīta-manāḥ** anugābhiḥ sakhībhiḥ sahitaḥ vyākhyānasyāsya rahasyatvād
etasyāvarakaṁ ratnasya kanaka-sampuṭam iva vyākhyāntaram avatārikāṁ
vinaivāsti\| tad yathā śrīmanto baladevādyāḥ prītā yasmin sa
**sānugaḥ** anugaiḥ sahitaḥ \| anyat samānam \|\|9-10\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : evam** agraja-stuti-vidhayā
**vṛndāvanaṁ reme** \| akarmaka-dhātunā yogāt deśasya karmatvam \|
śrīmanto balabhadrādayaḥ prītāḥ yasmin saḥ **anugair** bhṛtyaiḥ
**sahitaḥ adrer** giri-rājasya **sarito** mānasa-gaṅgāyā **rodhaḥsu
paśūn sañcārayan** \| rahasyārthaś cāyam---evam ukta-vidhayāgrajaṁ
stutvā gopyāntareṇeti svokti-samuddīpita-smaro dhenur-mitrāṇi ca tasmin
niyojya sa-subalo'ham adri-śobhāṁ vilokya āgacchāmīti nivedya tad-dvārā
paśūn vṛndāvanaṁ sañcārayan \| śrīmatī prītā premavatī yatra tādṛśaḥ \|
tata eva prīta-manāḥ sānugas tad-anugābhiḥ sahitaś cādreḥ sarid-rodhaḥsu
reme iti \|\|9-10\|\|

**\...**

**\|\| 10.15.10 \|\|**

**kvacid gāyati gāyatsu madāndhāliṣv anuvrataiḥ \|**

**upagīyamāna-caritaḥ pathi**[^68] **saṅkarṣaṇānvitaḥ \|\|**

**śrīdhara-svāmī (bhāvārtha-dīpikā) :** tām eva ratim āha---**kvacid**
ity-ādi-daśabhiḥ \|\|10\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yā vṛndāvane ratiḥ kṛtā,
*tām* ity arthaḥ \| **anuvrataiḥ** sakhibhiḥ \| **sragvī**
vanamālā-dharaḥ \|\|10\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** prīta-manaso ratim eva
darśayati---**kvacid** ity-ādinā \| pūrvaṁ kecid veṇūn vādayantaḥ
\[bhā.pu 10.12.7\] ity-ādinā bālakānām eva prādhānyena tat-tat-krīḍoktā,
idānīṁ tu prīta-manastvena sākṣac-chrī-kṛṣṇasyaiveti viśeṣaḥ \| kvacit
kasmiṁścit **pathi** \| \"sragvī\" iti pāṭhe kasmiṁścit pradeśe kadācid
iti vā \| evam agre'pi \|

**madena** śrī-vṛndāvana-puṣpa-rasasya pānajena
śrī-bhagavat-sānnidhya-saubhāgyajena vā **andheṣu** sukha-viśeṣeṇa
nimīlitākṣeṣu mahāmatteṣu vā, tādṛśeṣv **aliṣv** iti gāna-mādhuryam
abhipretam \| **saṅkarṣaṇa**-śabdaḥ śrī-bhagavatā saha tasyāpṛthaktayā
gānābhiprāyeṇa, tathā coktam---yadūnām apṛthag-bhāvāt saṅkarṣaṇam uśanty
api \[bhā.pu 10.8.12\] ity **anuvratais** tad eka-prīti-parair gopair
**upa** samīpe, sarvoparitanatvena vā, **gīyamānāni** **caritāni** yasya
\| yad vā, upagīyamānam ali-gānād api uttamatayā saṁślāghyamānaṁ caritam
ali-gānānukāra-lakṣaṇaṁ yasya saḥ \| evam idaṁ viśeṣaṇam agre'pi
padya-pañcakaṁ yāvad anuvartyam \|\|10\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** prīta-manaso ratiṁ darśayan
vartamāna-prayogeṇa sādhāraṇa-dina-gatām evāha---kvacid ity-ādinā \|
pūrva kecid veṇūnvādayantaḥ ityā-dinā vālakānām eva prādhānyena
tat-tat-krīḍoktā, idānīṁ tu prīta-manastvena sākṣāt śrī-kṛṣṇasyaiveti
viśeṣaḥ, kvacit kasmiścit \[pathi saṅkarṣaṇānvita iti vā pāṭhaḥ\]
**pathi** stragvīti pāṭhe kasmiṁścit pradeśe kadācid iti vā, evam
agre\'pi \| **madena** śrī-vṛndāvana-puṣpa-rasa-pānajena
śrī-bhagavat-sānnidhya-saubhāgyajena vā, **andheṣu** mahā-matteṣu
tādṛśeṣv **aliṣv** iti gāna-mādhuryam abhipretaṁ **saṅkarṣaṇa**-śabdaḥ
śrī-bhagavatā saha tasyāpṛthaktayā gānābhi-prāyeṇa **anuvrataiḥ** tad
eka-prīti-paropair gopaiḥ atra bhramarāṇāṁ sva-jātīyasya svara-mātrasya
gānaṁ śrī-bhagavatas tad anusāri-svarasya tad ucita-rāgasya ca
anuvratānāṁ tu tayor **gīta**-baddha-tac-**caritasya** ceti mitho
**gānamelanaṁ** jñeyam \|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ prathama-gocāraṇādi-prasaṅge
sādhāraṇa-dina-gatāṁ līlām āha---**kvacid** ity-ādinā \|\|10\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** *pūrva ślokasya vyākhyā
draṣṭavyā.*

**\...**

**\|\| 10.15.11 \|\|**

**anujalpati jalpantaṁ kala-vākyaiḥ śukaṁ kvacit \|**

**kvacit sa-valgu kūjantam anukūjati kokilam \|\|**[^69]

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) : kala-vākyair** iti śukād api uttama-jalpanaṁ
bodhayati\| evaṁ **valgv** iti ca śarac-cheṣe\'pi **kokila-kūjanaṁ**
sarvatrāśraya-śrī-vṛndāvana-svabhāvāt \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.15.12 \|\|**

**kvacic ca kala-haṁsānām anukūjati kūjitam \|**

**abhinṛtyati nṛtyantaṁ barhiṇaṁ hāsayan kvacit \|\|**

**śrīdhara-svāmī (bhāvārtha-dīpikā) : barhiṇaṁ** **nṛtyantam** anu
**abhinṛtyati** \| barhiṇam abhimukho nṛtyatīti vā \| sakhīn **hāsayan**
\|\|12\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : barhiṇaṁ** mayūram **abhi
nṛtyati** tat-tulyaṁ nṛtyati sarvato vā \| mayūra-tulyatvaṁ pakṣair
vināsambhavaṁ matvārthāntaram āha---abhimukha iti \| **hāsayan** hāsaṁ
janayan \|\|12\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ca**-śabdo **valgv** iti
samuccinoti, arthas tathaiva **barhiṇam** **abhi** lakṣīkṛtya
**nṛtyati**, tad-abhimukhaḥ san nṛtyati ity arthaḥ \| **ha** sphuṭam \|
āsayan tam evopaveśayan \| **nirjitya** nṛtyād uparamayann ity arthaḥ \|
yad va, \"nāyaṁ sādhu nṛtyati\" iti barhiṇam eva prati sakhīn
**hāsayan** \|\|12\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** paśūn iti śleṣeṇa
śrī-kṛṣṇa-pārśvato dūraṁ gatvā nirbuddhitvaṁ uktaṁ \| yena
pūrvavad-ātma-paścād eva tat sphuraṇāt dūra-gatva-jñānam api na jātam
iti bhāvaḥ \| megheti tad-garjitaṁ lakṣyate tadvad-gambhīrayeti
mahā-puruṣa-svabhāvata eva \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : barhiṇam** **abhi** lakṣyīkṛtya
**nṛtyati** paśūnāṁ dūra-gātma-paścād eva śrī-kṛṣṇa-gamana-sphūrteḥ
sattvānāṁ madhye yo vyāghra-siṁhayoḥ bhītas tadvac cānurauti sma, teṣām
īṣad-bhaya-darśana-kautukārtham iti bhāvaḥ \|\|10\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : barhiṇam abhi** lakṣyīkṛtya
**nṛtyati** \| sakhīn **hāsayan**, barhiṇām eva rasollāsayan \|\|12\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : nṛtyantaṁ barhiṇam abhi
nṛtyati**, sakhīn **hāsayan** \|\|12\|\|

**\...**

**\|\| 10.15.13 \|\|**

**megha-gambhīrayā vācā nāmabhir dūragān paśūn \|**

**kvacid āhvayati prītyā go-gopāla-manojñayā \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : nāmabhiḥ**
prasūti-vāra-prayuktādi-lakṣaṇaiḥ---\"he sūrye, he some !\" yad vā, \"he
aśvini, he yamune, he pīte !\" ity evaṁ-rūpaiḥ \| **gavāṁ gopālānāṁ
manasaḥ** priyayā \|\|14\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : paśūn**
go-vṛṣa-vatsataryādīn \| yad va, ātmano gavādīn sarvān eva catuṣpado
**dūragān** sataḥ paśūn iti \| śleṣeṇa śrī-kṛṣṇa-pārśvato dūraṁ gatatvān
nirbuddhitvam uktam \| **nāmabhir** gaṅgā-yamunā-haṁsī-dhavalī
ity-ādi-tat-tat-saṁjñābhiḥ **prītyā āhvayati** \| ata eva gavāṁ teṣu
prīti-viśeṣeṇa \| kiṁ vā, upalakṣaṇam etat \| sarveṣām eva paśūnāṁ ca
**manojñayā** cittākarṣiṇyā **vācā** vacanenaiva, na tu vaṁśyā \|
katham-bhūtayā ? **meghasya** garjitavad **gambhīrayā**, sā ca
mahā-purūṣa-svabhāvata eva \| kiṁ vā, dūragāhvāne'tra tad-viśeṣāpekṣayā
\|\|13\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : paśūn** go-vṛṣa-vatsataryādīn
\| yad vā, ātmano gavādīn sarvān eva catuṣpado **dūragān** sataḥ paśūn
iti śleṣeṇa śrī-kṛṣṇa-pārśvato dūraṁ gatatvān nirbuddhitvam uktam \|
**nāmabhir** gaṅgā-yamunā-haṁsī-dhavalī ity-ādi tat-tat-saṁjñābhiḥ
**prītyā āhvayati** \| ata eva gavām teṣu prīti-viśeṣeṇa \| kiṁ vā,
upalakṣaṇam etat \| sarveṣām eva paśūnāṁ ca **manojñayā** cittākarṣiṇyā
**vācā** vacaneneva, na tu vaśyā katham-bhūtayā ? **meghasya**
garjitavad **gambhīrayā**, sā ca mahā-puruṣa-svabhāvata eva \| kiṁ vā,
dūragāhvāne\'tra tad-viśeṣāpekṣayā \|\|13\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.15.14 \|\|**

**cakora-krauñca-cakrāhva- bhāradvājāṁś ca barhiṇaḥ \|**

**anurauti sma sattvānāṁ bhītavad vyāghra-siṁhayoḥ \|\|**

**śrīdhara-svāmī (bhāvārtha-dīpikā) : cakorādīn** **anu**kṛtya **rauti**
\| kadācic ca **sattvānāṁ** madhye **vyāghra-siṁhayos** tābhyāṁ
**bhītavad** bhavati \| sattveṣu palāyamāneṣu palāyata ity arthaḥ \|
tayoḥ sattvānāṁ balodrekāṇāṁ **bhītavad** bhavatīti vā \|\|14\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ): cakoro** jīvaṁ-jīvaś
candra-priyaḥ pakṣīḥ **krauñco** jala-caraḥ pakṣī, **cakrāhvaḥ** kokaḥ,
**bhāradvāja** urddhavāścaṁcuś citritāṅgaḥ pakṣī \| **sattvānāṁ**
jīvānāṁ sattvaṁ jīve bale guṇe iti kośāt \| **vyāghra-siṁhayor** iti
pañcamy arthe ṣaṣṭhī \| *ity artha* iti \| *sattveṣu* mṛgādiṣu dhāvatsu
svayam api tathaiva dhāvati na tu bhīta iti bhāvaḥ \| anye\'pi sadiyo
bhaya-hetavo bahavaḥ saṁti dvayor evopādānaṁ katham ity asvarasād
arthāntaram āha---*tayor* yāghra-siṁhayoḥ \| *sattvānāṁ*
sakāśād-**bhītavad** iti \| yadyapy anye bhaya-hetavaḥ santi, na teṣv
etayos tulyaṁ *balam* iti bhāvaḥ \|\|14\|\| atha viśvanāthaḥ.

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kvacid ity anuvartata eva
\| **cakoraś** candrikāpāyī, **krauñcaś** ciñcoṭa-bhakṣī, **cakrāhvaś**
cakravāko**, bharadvāja** eva bhāradvājaḥ**,** svarthe'ṇ, vyāghrāṭākhyaḥ
pakṣī \| cakorādīnāṁ kañcit kvacid **anu**kṛtya **rauti**,
sarva-śaktimattvād ity aiśvaryaṁ tatrāpi pūrvavad bodhavyam \|
**bhītavad** iti krīḍā-kautukena vati-pratyayas tayor hiṁsratvābhāvenāpi
vastutas tābhyāṁ bhayābhāvāt \| yad vā, yathānyaḥ kaścid bālako
**bhīto** bhavet, tathaiva bhītaḥ syād ity arthaḥ, bālya-līlā-svabhāvāt
\| **sma** iti prasiddham evedam, nātra saṁśayaḥ kārya ity arthaḥ
\|\|14\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kvacid ity anuvartata eva \|
cakoraś candrikā pāyī, krauñcaś ciñcoṭabhakṣī, cakrāhvaś cakravāko
bharadvāja eva bhāradvājaḥ---svārthe\'ṇ, vyāghrāṭākhyaḥ pakṣī
cakorādīnāṁ kañcit kvacid **anu**kṛtya **rauti**, sarvān eva yugapad
anukṛtya rauti sarva-śaktimattvāt ity aiśvarya tatrāpi pūrvavad bodhyaṁ
**bhītavad** iti \| krīḍā-kautukena vati-pratyayas tayor
hinatvābhāvenāpi vastutas tābhyāṁ bhayābhāvāt **sme**ti prasiddham
evedaṁ nātra saṁśayaḥ kārya ity arthaḥ \| atra teṣām uttara-pakṣe
vyāghrādi-balātiśayānāṁ sambandhe bhītāyata ity arthaḥ \| yad vā,
**sattvānāṁ** madhye yo **vyāghra-siṁhayoḥ** sambandhe bhītaḥ tadvac
cānurauti teṣām īṣad-bhaya-darśana-kautukārtham iti bhāvaḥ \|\|14\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kintu **sattvānāṁ**
prāṇināṁ madhye **vyāghra-siṁhayoḥ** śabdena **bhītavad** bhavati,
sakhīṣu palāyamāneṣu svayam api palāyate \| vastutas tu svasya
svābhāvika-śauryeṇa bhayābhāvo vati-pratyayenoktaḥ \|\|14\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : cakorādīn** **anukaroti**
\| katicic ca **sattvānāṁ** prāṇināṁ madhye **vyāghra-siṁhayoḥ** śabdena
**bhītavad** bhavati \| sattveṣu vidravatsu svayam api vidravati \|
vatinā bhayābhāvo darśitaḥ, svayam atiśūratvāt \| tac ca śūrāṇāṁ
sakhīnāṁ vidravaṇena hāso'yam iti bodhyam \|\|14\|\|

**\...**

**\|\| 10.15.15 \|\|**

**kvacit**[^70] **krīḍā-pariśrāntaṁ gopotsaṅgopabarhaṇam \|**

**svayaṁ viśramayaty āryaṁ pāda-saṁvāhanādibhiḥ \|\|**

**śrīdhara-svāmī (bhāvārtha-dīpikā) : āryam** agrajam \| **viśramayati**
vigata-śramaṁ karoti \|\|15\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : gopasyotsaṅga** upaviṣṭasya
uru-jaṅghā-yoga **upabarhaṇam** upadhānaṁ śiraḥ-pīṭhaṁ yasya tam
\|\|15\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ādi**-śabdād vījanādīni
\|\|15\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ādi**-śabdād vījanādīni
\|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : upabarhaṇaṁ** śīrṣopadhānam
\|\|15\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : upabarhaṇaṁ** śīrṣopadhānaṁ
**viśramayaty** āśramaṁ karoti \|\|15\|\|

**\...**

**\|\| 10.15.16 \|\|**

**nṛtyato gāyataḥ kvāpi yudhyato valgato mithaḥ \|**

**gṛhīta-hastau gopālān hasantau praśaśaṁsatuḥ \|\|**

**śrīdhara-svāmī (bhāvārtha-dīpikā) : mitho** nṛtyādīn kurvato **gopān**
**praśaśaṁsatuḥ** \|\|16\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : nṛtyata** ity-ādīnāṁ
caturṇāṁ dvitīyāntānāṁ **gopālān** ity anena sambandhaḥ \| **valgataḥ**
plavataḥ valga-plavane dhātuḥ \| skhalanādi-viṣaye **hasantau** \|
**praśaṁsatuḥ** tuṣṭuvatuḥ \|\|16\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kṛṣṇa-līlā-prasaṅga eva
dvayor api yugapad evāha---nṛtyata iti \| **kvāpi** **praśaśaṁsatur
valgato** gati-viśeṣaṁ kurvato mitho'nyo'nyam āsaktyety arthaḥ \| yad
vā, asya **yudhyata** ity anenaiva pareṇa vānvayaḥ \| anyat tair
vyākhyātam \|

yad vā, tau kvāpi **nṛtyataḥ**, kvāpi gāyata ity evaṁ kvāpīti sarvair
api yojyam \| kiṁ ca, kvāpi **mitho gṛhīta-hastau** kvāpi **hasantau**
bhavataḥ \| yad vā, pada-dvayam idaṁ viśeṣaṇatvena sarvatraiva yojyam \|
kvāpi **gopālān praśaśaṁsatuḥ**---\"parama-vidagdhāḥ ! śūrāḥ !
susnigdhāḥ !" ity-ādi-ślāghāṁ cakratuḥ \| kiṁ vā, nṛtyādinā
praharṣodayena hasantau praśaśaṁsatuḥ \| kiṁ vā, gopālān
hasantau---\"aho ! ime gānena gandharva-gaṇa-tiraskāriṇaḥ, nṛtyena
vidyādhara-viḍambakāḥ, yuddhena trilokī-jitvarāḥ\" ity-ādi-parihāsaṁ
kurvantau **praśaśaṁsatur** eva, tattvato māhātmya-viśeṣa-khyāpanāt
\|\|16\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** upasaṁhariṣyan viśrāma-krīḍāṁ
vadan gopānāṁ saubhāgya-bharaṁ varṇayati, kvacid iti tribhiḥ \|
pallavety upalakṣaṇaṁ komala-nava-dala-koraka-puṣpāṇāṁ talpeṣu bahutvaṁ
pṛthak pṛthak pañcaṣair militvā nirmitatvena bāhulyāt tataś ca
bahutareṣv api teṣu teṣāṁ prītyai tat tad alakṣitas tat tat
premodbodhitena nija-śakti-viśeṣaṇa bahu-rūpatayaiva śeta iti
vijñāpayati---evam īśa-ceṣṭita iti vakṣyamāṇamaiśvaryam atrāpi saṅgataṁ
syāt \| niyuddhaṁ tair eva saha bāhu-yuddhaṁ tena śramaḥ
śrī-gaṇḍādi-viṣayaka-mauktika-sundara-prasvedaka-ṇikodayādikaraḥ tena
karśito durbala iva anena sakhīnām api tādṛśaṁ balavattva sūcitam, tathā
cāgame gopaiḥ samāna-guṇaśīla-vayovilāsa-veṣaiḥ iti tad evam api teṣāṁ
svayam asura-māraṇādau yad apravṛttis tatredaṁ paśyāma sarvasya vajasya
tenāpi gaṇena śrī-kṛṣṇaika-sakhatārtha-līlā-śaktir eva teṣām udyamaṁ
stabhayatīti gopeti te kiñcid ajyeṣṭhā jñeyāḥ \| tatropabarhaṇa-racanaṁ
ca tat-sukha-lābhāyaiva tena tat-kṛtaṁ kiṁ vā racitasyāpi tenaiva tad
arthaṁ tyāgo jñeyaḥ \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : hasantau** kṛṣṇa-rāmau
nṛtyādīn kurvato **gopālān praśaṁsatuḥ** \|\|16\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : hasantau** rāma-keśavau
**mitho** nṛtyādīn kurvato **gopān praśaṁsatuḥ** \|\|16\|\|

**\...**

**\|\| 10.15.17 \|\|**

**kvacit pallava-talpeṣu niyuddha-śrama-karśitaḥ \|**

**vṛkṣa-mūlāśrayaḥ śete gopotsaṅgopabarhaṇaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : niyuddhaṁ** bāhu-grahaṇādinā
dvandva-yuddham \|\|17\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.123\] atha
gopa-vargāṇāṁ śrī-gopāla-deve prema-bhakti-māhātmyaṁ paugaṇḍa-līlāyāṁ
go-pālana-samaye śrī-vṛndāvane vayasyair gopālaiḥ saha sarvataḥ gāś
cārayataḥ sthāne sthāne vicitra-krīḍāṁ kurvato bhagavato viśrāma-līlāṁ
śrī-śukadeva-pādā varṇayāmāsuḥ---kvacit pallava**-** \[bhā.pu.
10.15.16\] śloka-trayeṇa \|

kvacit kadācit kasmiṁścit śītala-vāta-sevita-yamunā-tīrādi-sthāne
**niyuddhena** malla-līlayā yaḥ **śramaḥ**, tena **karṣito** vyāpta iva
**vṛkṣa-mūlaṁ** sahaja-niviḍa-susnigdha-cchāya-kadamba-pādapa-talam
**āśrayo** viśrāma-sthalaṁ yasya tathā-bhūtaḥ san \| **kvacit** pūrvam
eva śrī-vṛndā-devyā viracayya sthāpiteṣu \| kiṁ vā, tat-kālam eva
priya-sakha-gaṇair viraciteṣu **pallavety** upalakṣaṇaṁ
pallava-patra-puṣpāṇām abhinava-komalānāṁ **talpeṣu** \| bahubhiḥ
racitatvād gauraveṇa bahu-vacanam \| yad vā, paraspara-prīti-spardhayā
sarvair ekaikaśyena viraciteṣu bahuleṣu teṣu sarveṣāṁ teṣāṁ prītyai
viśva-rūpeṇa tad-alakṣitaḥ **śete** ity arthaḥ \| **gopasya** kasyacit
pradhānatvāt śrī-rādhā-bhrātuḥ śrīdāmna **utsaṅgaḥ** kroḍa eva
**upabarhaṇam** upadhānaṁ yasya saḥ \|\|17\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** upasaṁhariṣyan
viśrāma-krīḍāṁ vadan gopānāṁ saubhāgya-bharaṁ varṇayati---kvacid iti
tribhiḥ \| **pallava**- ity upalakṣaṇaṁ komala-nava-koraka-puṣpāṇāṁ
**talpeṣu**\| kiṁ vā, avilambārthaṁ kevalaṁ pallavair eva raciteṣu
talpeṣu \| tatra ca tadānīm eva prema-sambhrameṇa tvarayā bahubhir
vayasyair viracitatvād gauraveṇa bahutvam \| kiṁ vā, pratyekaṁ
prema-dakṣaiḥ sarvair eva tair ekaikaśo nirmitatvena bāhulyāt \| tataś
ca bahutareṣv api teṣu teṣāṁ prītyai tad-alakṣito nija-śakti-viśeṣeṇa
bahu-rūpatayaiva śeta iti jñeyam \| evam īśa-ceṣṭitaḥ \[bhā.pu.
10.15.20\] iti vakṣyamāṇam aiśvaryam atrāpi saṅgataṁ syāt \|

**niyuddhaṁ** tair eva saha bāhu-yuddhākhya-malla-līlā, tena **śramo**
mauktika-sundara-śrī-gaṇḍādi-viṣayaka-prasveda-kaṇikodayādi-tal-lakṣaṇa-svīkārāt,
tena **karśitaḥ** khinna iva \| **gopaḥ** śrī-rādhā-devyāḥ bhrātā
śrīdāma-nāmā priya-sakhaḥ, tasya **utsaṅgaḥ** krīḍam eva **upabarhaṇam**
upadhānaṁ yasya saḥ \| evaṁ śrīdāmno'pi tadvat tat tatra bahutvaṁ jñeyam
\| yad vā, gopānām utsaṅgopabarhaṇa iti kutrāpi kasyacid ity eva bodhyam
\| tac ca talpāṅgatvena yasya kasyāpy upabarhaṇa-sthas tair
nijotsaṅgopadhānatā-sukhārtham avacitatvāt \| kiṁ vā, racitasyāpi
tenaiva tad-arthaṁ tyāgāt \|\|17\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** upasaṁhariṣyan viśrāma-krīḍāṁ
vadan gopānāṁ saubhāgya-bharaṁ varṇayati---kvacid iti tribhiḥ \|
**pallava-**ity upalakṣaṇaṁ komala-nava-dala-koraka-puṣpāṇāṁ **talpeṣu**
\| bahutvaṁ pṛthak pṛthak pañcaṣair militvā nirmitatvena bāhulyāt \|
tataś ca bahutareṣv api teṣu teṣāṁ prītyai tat-tad-alakṣitas
tat-tat-premodbodhitena nija-śakti-viśeṣeṇa bahu-rūpatayaiva śeta iti
vijñāpayati---evam īśa-ceṣṭitaḥ \[bhā.pu. 10.15.20\] iti vakṣyamāṇam
aiśvaryam atrāpi saṅgataṁ syāt \| **niyuddhaṁ** tair eva saha
bāhu-yuddhaṁ tena **śramaḥ**
śrī-gaṇḍādi-viṣayaka-mauktika-sundara-prasveda-kaṇikodayādi-karaḥ, tena
**karśito** durbala iva anena sakhīnām api tādṛśaṁ balavattvaṁ sūcitam
\| tathā cāgame---gopaiḥ samāna-guṇa-śīla-vayo-vilāsa-veṣaiḥ \[kra.dī.
3.21\][^71] iti \| tad evam api teṣāṁ svayam asura-māraṇādau yad
apravṛttis tatredaṁ paśyāmaḥ sarvasya vrajasya tenāpi guṇena
śrī-kṛṣṇaika-sukhatārtha-līlā-śaktir eva teṣām udyamaṁ stambhayatīti \|
**gopa-**iti te kiñcid-ajyeṣṭhā jñeyāḥ \| tatra **upabarhaṇa**-racanaṁ
ca tat-sukha-lābhāyaiva tena tat-kṛtaṁ \| kiṁ vā, racitasyāpi tenaiva
tad-arthaṁ tyāgo jñeyaḥ \|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : talpeṣv** iti \| bahutvaṁ tatra
tatrānekena prakāreṇeti dyotakaṁ mahātmanaḥ mahātmānaḥ
parama-bhāgyavantaḥ supāṁ supo bhavanti ity upasaṅkhyānena \|\|17\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : niyuddhaṁ** sakhibhiḥ saha
bhuja-yuddhaṁ tena **śramaḥ**
kapolādi-gata-mauktika-sundara-sveda-kaṇādi-karaḥ, tena **karśitaḥ**
kṛśavat pratītaḥ, tena teṣāṁ ca tat-samaṁ vikramatvaṁ sūcitaṁ---gopaiḥ
samāna-guṇa-śīla-vayo-vilāsa-veṣaiḥ ity āgamokteś ca śramatvena
bhṛtya-sevābhilāṣād uditas tat-sevā rucir eva tasyāḥ
aṣṭādaśa-doṣa-viraha-smaraṇāt \|\|17\|\|

**\...**

**\|\| 10.15.18 \|\|**

**pāda-saṁvāhanaṁ cakruḥ kecit tasya mahātmanaḥ \|**

**apare hata-pāpmāno vyajanaiḥ samavījayan \|\|**

**śrīdhara-svāmī (bhāvārtha-dīpikā) : vyajanaiḥ** pallavādi-nirmitaiḥ
\|\|18\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : pāda-samvāhanaṁ**
caraṇa-mardanam \| **tasya** hareḥ \| **mahātmanaḥ** brahmādi-pūjyasya
\| **kecit** subalādayaḥ \| **apare** śrīdāmādayaḥ \| **hata-pāpmāno**
janmāntarārjitānanta-puṇyāḥ \| **vyajanaiḥ** vastra-patrādi-racitaiḥ
\|\|18\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (dig-darṣinī) :** \[bṛ.bhā. 2.7.124\] evaṁ
niyuddha-krīḍā-pallava-śayyā-viracanotsaṅgopa-barhaṇādibhiḥ
sevā-saubhāgyaṁ pradarśitam adhunā sahaja-parama-snehavantaḥ
tat-pariśrama-darśanena vyākulās tad-apanodanāya vaiyagryeṇa bahudhā
paricarantaḥ sneha-bharāvirbhāva-vivaśā babhūvur iti
parama-prema-sampan-mahimā pratipādyate---**pāda-saṁvāhanam** \[bhā.pu.
10.15.17\] iti dvābhyām \|

**tasya** śrī-bhagavataḥ **pādayoḥ** śrī-caraṇa-padmayoḥ **saṁvāhanam**
**kecit** katicit **mahātmana** iti \| mahātmāno mahāśayāḥ \| yad vā,
tasyaiva viśeṣaṇam aparicchinnasyāpi cakruḥ kecid iti bahutvaṁ
samaya-parivartena[^72] yathā-kramaṁ śrī-caraṇāvayava-vibhāgaśo vā
viśva-rūpābhiprāyeṇa sthāne sthāne tri-caturatayā vā anenaiva
bālya-līlāyām api paramaiśvarya-prakaṭanābhiprāyeṇāgrya-ślokānte
īśa-ceṣṭita \[bhā.pu. 10.15.20\] iti vakṣyate \| yad vā,
dustarkyānanta-śakter bhagavataḥ priya-sakha-varga-prītye
śrī-nandanandana-rūpātiraskāreṇaiva
tat-tad-alakṣya-paramāścarya-nijāparicchinnatā prakaṭanenaikatraiva
pāda-saṁvāhana-sevāyāṁ yugapan mahā-yūtham api ghaṭate \| ata evātra
mahātma-śabda-prayogaḥ \|

athavā prema-bharākulānāṁ saṁgharṣeṇa tatraiva bahavo\'pi ghaṭer antataś
ca tat-tal-līlāyām īśa-ceṣṭitatvaṁ sṛṣṭy-ādi-rūpād īśa-ceṣṭitād api
tasyāḥ tasyāḥ jagan-manoharatara-mādhuryādi-māhātmya-viśeṣāpekṣayā
jñeyam \| hato\'pagataḥ pāpmā yebhyas te, yathā hi---dhārmikāṇāṁ yad
dharma-viparītaṁ tad eva pāpam \| tathā bhaktānām api bhakti-viruddhaṁ
sarvam eva pāpam \| pāpma-śabdenātra tad eva gṛhītam \| athavā
śrī-bhagavateva śravaṇa-kīrtanādinā hato nāśito jagatām eva pāpmā yaiḥ,
apare katicit-pallava-patra-barhādi-racitair vyajanaiḥ samyak
śītala-mandatvādi-guṇa-yuktatayā avījayan \|\|18\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : kecid** iti bahutvam \|
krameṇa parivṛtyā śrīmat-**padābjayor** bahubhiḥ **saṁvāhanāt** \| kiṁ
vā, bahula-śayyāsu pratyekaṁ tricaturatayā tatra pravṛtter abhiprāyeṇa
\| kiṁ vā, aiśvarya-viśeṣeṇaikasyāpi tasya bahutaraḥ saṁvāhana-sambhavāt
\| **mahātmana** ity ārṣam \| mahātmānah parama-saubhāgyavanta ity
arthaḥ \| yad vā, **tasyaiva** viśeṣaṇam aparicchinnasyety arthaḥ \|
svayam ekenaiva śakti-viśeṣataḥ sarvāsv api śayyāsu vyāpakatvena śayanāt
\| **hataḥ**, nija-kīrty-ādinā śrī-bhagavataiva nāśitaḥ **pāpmā**
jagatām api yais te tādṛśa-sevā-saubhāgya-brahmāt, vayaṁ tu pāpiṣṭhā
eveti bhāvaḥ \| evam idaṁ padaṁ pūrveṇa **pare**ṇāpi yojyam \|
**samyak** manda-manda-madhura-bhramaṇādi-mudrayā **avījayat**
\|\|18\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tasyāvasarasya yogyāni
**tasya** śrī-bhagavato\'pi sadṛśāni vā bhītānīti śeṣaḥ \| viśeṣam apy
āha---manojñāni cittākarṣaṇāni vicitrādbhuta-svara-tālādi-mayatvāt
śanair iti \| viśrāmāvasara-yogyatvād uttama-gānam udātvāc ca
sneha-klinadhītvasyātraivoktir gāna-svabhāvatas tat-prākaṭya
viśeṣābhiprāyeṇa \| yad vā, pada-dvayasyāsya sarvānte nirdeśāta
pūrva-śloke vākya-dvayenāpi sambandho draṣṭavyaḥ \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : tasya** mahā-guṇa-gaṇasyeti
**hataḥ** tādṛśa-tat-sevāntarāya-rūpaḥ **pāpmā** yair ity **ātmānam**
adhikṣipati teṣāṁ nitya-tādṛśatve'py ayam ātmāpahata-pāpmetivat
tat-prayogaḥ \|\|18\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sevām āha---pādeti \|
**hata-pāpmāno** daharavan nitya-nivṛtta-doṣāḥ **vyajanais**
tāla-vṛntair bāla-vyajanaiś ca \|\|18\|\|

**\...**

**\|\| 10.15.19 \|\|**

**anye tad-anurūpāṇi manojñāni mahātmanaḥ \|**

**gāyanti sma mahā-rāja sneha-klinna-dhiyaḥ śanaiḥ \|\|**

**śrīdhara-svāmī (bhāvārtha-dīpikā) :** *na vyākhyātam***.**

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** **anye**
manaḥ-saukhyādayaḥ \| **tad-anurūpāṇi** tayoḥ priyāṇi gītāni \| snehena
**klinnā** rāgavatī **dhīr** yāsāṁ te tathā \|\|19\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tasya** avasarasya
śrī-bhagavato'**nurūpāṇi** yogyāni gītānīti śeṣaḥ \| **mahātmana** iti
pūrvavat \| yad vā, samudra-koṭi-gabhīrasyākṣobhyatarasyāpi asya
**manojñāni** cittākarṣakāṇi vicitrādbhuta-svara-tālādimattvāc
chrī-gopī-guṇādi-mayatvāc ca \| he **mahārāja** ! iti \| samrājo'pi
bhavādṛśas tādṛśa-krīḍā-sukhaṁ na sidhyatīti bhāvaḥ \| yad vā,
mahārājo'tyanta-prakāśamānaḥ parama-śreṣṭho yaḥ **sneha** ity arthaḥ \|
tena **klinna-dhiya** ārdra-cittāḥ santaḥ \| ata eva **śanair**
bāṣpa-ruddhamāna-kaṇṭhatayā laghu laghu **agāyan** \|
sneha-klinna-dhītvasyātraivoktir gāna-svabhāvatvena
tat-prākaṭya-viśeṣābhiprāyeṇa \| yad vā, pada-dvayasyāsya sarvānte
nirdeśāt pūrva-śloke vākya-dvayenāpi sambandho draṣṭavyaḥ \|\|19\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tasyāvasarasya yogyāni tasya
śrī-bhagavato'pi sadṛśāni vā bhītānīti śeṣaḥ \| viśeṣam api
āha---**manojñāni** cittākarṣaṇāni vicitrādbhuta-svara-tālādimayatvāt
**śanair** iti viśrāmāvasara-yogyatvād uttama-gānam udātvāc ca
**sneha-klinna-dhītvasya** atraivoktir gāna-svabhāvatas
tat-prākaṭya-viśeṣābhiprāyeṇa \| yad vā, pada-dvayasyāsya sarvānte
nirdeśāt pūrva-śloke vākya-dvayenāpi sambandho draṣṭavyaḥ \|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : tad-anurūpāṇi** tad-avasarārhāṇi
\|\|19\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam***.**

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tad-anurūpāṇi** yaśāṁsīti
śeṣaḥ \|\|19\|\|

**\...**

**\|\| 10.15.20 \|\|**

**evaṁ** **nigūḍhātma-gatiḥ sva-māyayā**

**gopātmajatvaṁ caritair viḍambayan \|**

**reme ramā-lālita-pāda-pallavo**

**grāmyaiḥ samaṁ grāmyavad īśa-ceṣṭitaḥ \|\|**

**śrīdhara-svāmī (bhāvārtha-dīpikā) : īśa-ceṣṭita** iti \|
**nigūḍha**-svabhāvatve'py antarāntarā **īśasyaiva ceṣṭitāni**
dṛśyante'smin saḥ \|\|20\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : evaṁ** gopa-līlayā \|
**nigūḍhātma-gatiḥ** pracchann ātma-svarūpaḥ \| grāmyair gopaiḥ grāmyo
naipuṇya-varjitaḥ iti kośaḥ \| īśac eṣṭitaḥ prāduṣkṛta-niścaryaḥ \|
antarāntarā madhye-madhye daitya-dalanādinā svakīya-svaratām api
bodhayatīti bhāvaḥ \|\|19\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : evaṁ nigūḍhātma-gatir**
ity-ādi \| **caritaiś** ceṣṭitair eva **gopātmajatvaṁ** **viḍambayann**
anukurvan, na tu vastu-gatyā **ramā-lālita-pāda-pallavo**\'pi **grāmyaiḥ
samaṁ grāmyavad īśa-ceṣṭitaḥ** san **reme** \| grāmyo jano grāmyaiḥ saha
yathā ramate, tathā reme, na tu te\'pi grāmyāḥ, svayam api na grāmyaḥ,
yata īśa-ceṣṭitaḥ, idam eva īśa-ceṣṭitaṁ yasya \|\|20\|\|

**---------------------------------------------------------------------------------------------------------------------**

**sanātana-gosvāmī (dig-darṣinī):** \[bṛ.bhā. 2.5.86\]
**gopātmajatvaṁ** nija-gopa-kumāra-līlām ity arthaḥ \| **caritaiḥ**
sva-ceṣṭitaiḥ \| **viḍambayan** hetau śatṛṅ viḍambayituṁ, ilayor ekatvāt
vilambayitum āśrayitum \| **māyayā** nija-śakti-viśeṣeṇa **nigūḍhā**
saṁvṛtā bahir na prakaṭitety arthaḥ \| **ātma-gatir** nijaiśvaryaṁ yena
tathā-bhūtaḥ san **reme** cikrīḍa \| aiśvaryāprakāśanena
gopātmaja-sadṛśa-līlayā laukikatvam aiśvaryaṁ ca tasyāṁ tasyām eva
līlāyām antar-madhurima-viśeṣa-parama-kāṣṭhā-pradarśanād ūhyam \| ata
eva kaiścid **grāmyaiḥ samaṁ** yathā kaścid **grāmyo** ramate, tathaiva
mahā-**lakṣmī-lālita-pāda-pallavo\'pi reme** \| evaṁ grāmya-dṛṣṭāntena
laukikatvaṁ ramā-lālita-pāda-pallavatvena ca svabhāvād aiśvaryam api
siddham \| tathā **īśa-ceṣṭita** eva grāmyavad reme ity apy ūhyam \|
grāmyavat krīḍām api pūrvokta-prakāreṇa aiśvaryasyāpy antar-vṛtter iti
dik \|\|84\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** anuktām apy anyaṁ tasmin
dine kṛtāṁ gopa-līlām uddiśan tad-dina-vanya-krīḍām upasaṁharati---evam
ity ukta-prakāreṇa \| kiṁ vā, īdṛśaiś **caritaiś** ceṣṭitai
**ramā-lālita-pāda-pallavo**'pi **reme** ratiṁ prāpeti mahā-lakṣmyā
pādābja-lālana-sukhād api gopa-krīḍā-sukhasya māhātmyaṁ sūcitam \| yad
vā, ramayati sadā tam iti ramā śrī-rādhā-devī, tayā lālita-pāda-pallavaḥ
sann iti divāraṇya-paribhramaṇa-śramāpanodanārtha-saṁvāhanādinā rater
upakārakatvaṁ darśitam \| kiṁ kurvan ? **gopātmajatvaṁ viḍambayan**
prakaṭayann ity arthaḥ \| yad vā, ḍalayor ekatvāt sthirī-kurvann ity
arthaḥ \| caritair ity asyātraiva vānvaya iti śrī-nandād eva jāto'smīti
śrī-bhagavad-buddhim api bodhayati \|

nanu, prakaṭa-tādṛśaiśvaryasya kathaṁ nāma tad-viḍambanaṁ sidhyet ?
tatrāha---**svasya māyayā** māyākhya-śaktyā kṛpayā vā, **nitarāṁ gūḍhā**
ācchāditā **ātmano gatir** ātmārāmatva-pūrṇa-kāmatvādi-lakṣaṇam
aiśvaryaṁ yena saḥ \| yad vā, nitarāṁ gūḍhātirahasyopaniṣadām apy
agamyātma-gati-nija-mādhurī-viśeṣo yasya \| ata eva kaiścid **grāmyair**
bandhubhiḥ **samaṁ** kaścid **grāmyaḥ** samo bandhuḥ prabhur iveti
parama-laukikatvam, tena gopa-krīḍā-mādhuryaṁ ca bodhitam \|

nanu, tarhi sarvatrocyamānaṁ bhagavattā-prakaṭanaṁ kathaṁ tatra
saṅgacchatām ? tatrāha---**īśasya ceṣṭitaṁ** yasya saḥ,
tat-tac-caritānām eva lokātītatvād iti bhāvaḥ \| iti laukikālaukikatvena
bhagavattā viśeṣa-prakaṭanaṁ pūrvavat siddham eva \|

athavā, **nigūḍhātmano gatiḥ** śrī-vasudeva-dvārā gokule gamanaṁ yena
\[saḥ\] śrī-nandād evātmano janma-jñānāt tad-anurūpa-vyavahārāc ceti
**gopātmajatva-viḍambanasya**[^73] mukhya-sādhanam uktam \| **īśaṁ**
sarvaiśvarya-yuktaṁ **ceṣṭitam** api yasya \| yad vā, īśa-ceṣṭita
aiśvarya-ceṣṭā-yukto'pi **grāmyavat rema** itīśaceṣṭitād api grāmyavac
caritasya māhātmyaṁ sūcitam \| anyat samānam \|\|20\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** anuktām apy anyāṁ gopa-līlām
uddiśan tādṛśa-līlāyāś ca tad atipriyatvaṁ pratipādayann
upasaṁharati---evam iti \| svāvirbhāvāntare
**ramā**-lālita-**pāda-pallavo**\'pi **evaṁ** vṛndāvana-vihāra-prakāreṇa
**reme** rati prāpa tad evam atra sakhaṁ tādṛśa-sukhasyāpy anādaraḥ
sūcitaḥ \| kiṁ kurvan **caritair** nandas tv ātmaja utpanna \[bhā.pu.
10.5.1\] ity-ādi-rūpair alaukikair laukikaṁ **gopātmajatvaṁ**
**viḍambayan** hīnopamārūpaṁ kurvan alaukikaṁ gopātmajatvam ātmani
darśayann ity arthaḥ \|

nanu, śrī-bhagavataḥ katham ātmajatvaṁ tatrāha, sve ye
śrī-nanda-yaśodādayaḥ pitrādi-rūpās teṣāṁ **māyayā** kṛpayā
vātsalyavaśatayety arthaḥ \| ata eva nitarāṁ gūḍhā sarveṣām apy agamyā
ātma-**gatir**-mahā-praṇayamaya-nija-mādhurī-viśeṣo yasya ata eva
kaiścid-**grāmyair** bandhubhiḥ **samaṁ** kaścid **grāmyo** bandhur
iveti ātmajavat sakhye\'pi tādṛśopamatvam iti bhāvaḥ \| nanu, tarhi
sarvatrocyamānaṁ śrī-bhagavattā-prakaṭanaṁ tatra kathaṁ saṅgacchatāṁ
tatrāha---**īśaṁ** sarvaiśvarya-yuktaṁ **ceṣṭitaṁ** yasya
tal-līlā-śaktir eva tādṛśī satī śrī-bhagavad anusaṁhitāpi sarva
sampādayatīty arthaḥ \|\|19\|\|

**prīti-sandarbhaḥ (151)** : tatra śrī-vigraha-ceṣṭā dvividhāḥ \|
aiśvaryamayyo mādhurya-mayyaś ceti \| tatra nija-jana-premamayatvān
mādhurya-mayya eva ramaṇādhikye hetavaḥ \| yathaiva
parama-vismaya-harṣābhyām āha---**evaṁ nigūḍhātma-gatiḥ** ity-ādi \|

śrī-nārāyaṇādi-rūpeṣu svāvirbhāveṣu **ramā-lālita-pāda-pallavo**'pi
sveṣu alaukikeṣv api vraja-vāsiṣu nirīkṣya tad-vapur alam ambare carat
\[bhā.pu. 10.18.27\] ity-ādau haladhara īṣad atra sat iti nyāya-labdhena
tal-līlā-mādhurya-viśeṣāveśena laukikavad vyavaharatsu yā **māyā** kṛpā,
sādhavo hṛdayaṁ mahyaṁ \[bhā.pu. 9.4.68\] ity-ādi-nyāyena
tat-kṛtaikya-vyavahāraḥ, tayā nigūḍhātma-gatis
tirohita-pāramaiśvarya-sthitiḥ san laukikaṁ yad **gopātmajatvaṁ** tad
eva alaukika-gopātmajamayaiś **caritair** **viḍambayan** anukurvan
**reme** svayam api ratim uvāha \| atas tādṛśa-ramaṇeṣu yathā tad-icchā,
na tathā ramā-lālita-pāda-pallavatve'pīti darśitam \|

ramaṇam eva darśayati \| yathādhunāpi **grāmyair** bālakaiḥ **samaṁ**
kaścid **grāmādhipa**-bālako ramate tadvat \| tat-tal-līlā-pradhāna eva
ramate, na tv aiśvarya-pradhāna ity arthaḥ \| dṛśyate ca
tat-tal-līlāveśaḥ\--sa jāta-kopa-sphuritāruṇādharaḥ \[bhā.pu. 10.9.6\]
ity-ādau, raho'pi jāta-tādṛśa-bhāvāt \| tān vīkṣya kṛṣṇaḥ \[bhā.pu.
10.12.27\] ity-ādau bālānāṁ sva-karāpacyutatā-jātānutāpād
diṣṭa-kṛtatva-mananāc ca \| ata eva tasya tat-tal-līlāsu lokānusāri yad
yad buddhi-karma-sauṣṭhavaṁ, tat tat suṣṭhu munibhir api sa-camatkāraṁ
varṇyate \| yathoktaṁ śrī-śukena jarāsandha-yuddhānte---

> sthity-udbhavāntaṁ bhuvana-trayasya yaḥ
>
> samīhite'nanta-guṇaḥ sva-līlayā \|
>
> na tasya citraṁ para-pakṣa-nigrahas
>
> tathāpi martyānuvidhasya varṇyate \|\| \[bhā.pu. 10.50.30\] iti \|

teṣu cariteṣu yad alaukikam āsīt, tad api
tat-tal-līlā-rasa-mātrāsaktasya tasya svabhāva-siddhaiśvaryatvena
līlākhyā śaktir eva svayaṁ sampāditavatīty āha---**īśaṁ**
tat-tal-līlocita-sughaṭa-durghaṭa-sarvārtha-sādhakaṁ **ceṣṭitaṁ**
līlaiva yasya sa iti \| yathoktam---

> athovāca hṛṣīkeśaṁ nāradaḥ prahasann iva \|
>
> yoga-māyodayaṁ vīkṣya mānuṣīm īyuṣo gatim \|\| \[bhā.pu. 10.69.37\]

yathā ca---

> yady evaṁ tarhi vyādehīty uktaḥ sa bhagavān hariḥ \|
>
> vyādattāvyāhataiśvaryaḥ krīḍā-manuja-bālakaḥ \|\| \[bhā.pu. 10.8.36\]

sā tatra dadṛśe viśvam \[bhā.pu. 10.8.37\] iti \| atra yadi satya-giras
tarhi samakṣaṁ paśya me mukham \[bhā.pu. 10.8.35\] ity-antā
tadīya-sarasa-kṛtaiva līlā pūrvam uktā \| *avyāhataiśvarya* ity-ādikā tu
tat-tal-līlā-śakti-kṛtaiva \| sā ca śrī-vrajeśvaryā vātsalya-poṣike
vismaya-śaṅke puṣṇāti \| nāhaṁ bhakṣitavān amba \[bhā.pu. 10.8.35\] iti
sambhrameṇa mithyaiva kṛṣṇa-vākyaṁ ca satyāpayati \|

evaṁ śrī-dāmodara-līlāyāṁ yāvat tasya bandhanecchā na jātāsīt
tāvad-rajju-paramparābhyas tasmin dvy-aṅgulādhikatva-prakāśaḥ \| tad
uktaṁ tad-dāmā \[bhā.pu. 10.8.15\] ity-ādinā \| yadā tu mātṛ-śrameṇa
tad-icchā jātā, tadā na tat-prakāśaḥ \| tad uktaṁ---sva-mātuḥ
svinna-gātrāyāḥ \[bhā.pu. 10.9.18\] ity-ādinā \|

evaṁ śrī-kṛṣṇa-kṛpā-dṛṣṭi-prabhāveṇaiva viṣamaya-mohāt sakhīnāṁ
samuddharaṇaṁ tad-āveśenaiva dāvāgni-pāne cikīrṣita-mātre svayaṁ
tan-nāśa ity-ādikaṁ jñeyam \| *krīḍā-manuja-bālaka* iti krīḍayā līlayā
manujā-bālaka-sthitiṁ prāpto'pīty arthaḥ \| anyatra ca
krīḍā-mānuṣa-rūpiṇaḥ \[bhā.pu. 10.16.68\] iti \| evaṁ kārya-mānuṣaḥ
\[bhā.pu. 10.16.60\] ity atrāpi kāryaṁ krīḍaiva \| tasmāt sādhu
vyākhyātam **evaṁ nigūḍhātma-gatiḥ** ity-ādi \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha śrī-kṛṣṇasya
līlā-vaicitryaṁ śrī-śukaḥ prapañcayati---**evam** ity-ādi \| **nigūḍhā**
aprakaṭā **ātma-gatir** ātmanas tattvaṁ sac-cid-ānandādi-lakṣaṇaḥ
svabhāvo yasya sa tathā \| ko'rthas tasminn eva vigrahe sann api
sac-cid-ānanda-lakṣaṇo dharmo **māyayā** āvarikākhya-māyayā abhaktān
prati na prakāśyate \| te tu manujārbhaka evāyam iti jānanti iti
gūḍha-śabdasyāyaṁ bhāvaḥ \| ata āha---**caritair** gopārbhakatvaṁ
**viḍambayann** anukurvan, caritair eva, na tu śrī-vigraheṇa, sa tu
sac-cid-ānanda-lakṣaṇaḥ \| ata āha---**ramā** ānandinī-śaktiḥ, tayā
**lālitaḥ pāda-pallavo** yasya, gopa-bālakaiḥ saha ity arthaḥ \| kaiḥ ka
iva ? **grāmyaiḥ samaṁ** **grāmyavat** \| grāmyair bālakaiḥ samaṁ
grāmya-bālaka iva, vastutas tu na te'pi grāmyāḥ \| ayaṁ tu naivety
evāha---**īśa-ceṣṭita** īśeṣu īśa-prāyeṣu teṣu tathā-vidhais tair vā
ceṣṭitaṁ ceṣṭā yasya \| anyathā ramā-lālita-pāda-pallava ity
anenaiveśvaratva-siddher īśa-ceṣṭita iti paunaruktyam \| caritair
gopārbhakatvaṁ viḍambayann ity anena sahāpi virodhaś ca syāt
\|\|20-37\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : sva**-yoga-**māyayā**
āvṛtātmaiśvaryaḥ svayaṁ gopātmajo'pi **caritair** **gopātmajatvaṁ**
bhūpāla-putratvaṁ **viḍambayan** tiraskurvan so'py **evaṁ** līlāṁ kartuṁ
na jānātīti bhāvaḥ \| gopā gopālake goṣṭhādhyakṣe pṛthvī-patāv api iti
medinī \| aiśvarya-dṛṣṭyā **ramā-lālita-pāda-pallavo**'pi tad-āvaraṇāt
kaiścid **grāmyaiḥ** bandhubhiḥ **saha** kaścid **grāmyo** bandhur **iva
reme** na kevalam āvṛtam eva tad aiśvaryam ity
āha---asura-māraṇādi-prastāve **īśam** aiśvarya-mayaṁ **ceṣṭitaṁ** yasya
saḥ \|\|20\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** upasaṁharati---**evam**
iti \| **evaṁ** vṛndāṭavī krīḍā-prakāreṇa **reme** ratiṁ prāpa tena
vaikuṇṭha-vihāreṣu nedṛśī ratir iti sūcyate \| **sveṣu māyayā** kṛpayā
**ni**tarāṁ **gūḍhā** mukurādhara-citravan-nara-ceṣṭāntar-avasthāpitā
**gatir** viśuddha-nijaiśvaryaṁ yena saḥ \| svebhyo viśuddhaṁ tan na
roceteti bhāvāt \| svayaṁ **gopātmano**'pi **caritaiḥ**
pūtanādi-vadha-rūpair anyad **gopātmajatvaṁ** pṛthvīpati-putratvaṁ vā
**viḍambayan** tiraskurvan tatra tatra tat-tal-leśasyāpy abhāvāt
**ramayā** evaṁ vṛndāvanaṁ śrīmad ity-ādy adhigatayā
śrī-gokula-mahā-lakṣmyā lalitā-vīpsitau **pāda-pallavau** yasya saḥ \|
yady api nijaiśvaryaṁ tenānigūhyate, tathāpi kvāpy asura-māraṇādau tad
vyaktībhaved ity āha---**īśam** aiśvaryamayaṁ **ceṣṭitaṁ** yasya saḥ \|
svaiḥ sārdhaṁ vihāre tu tan nāstīty āha---**grāmyair** bandhubhiḥ samaṁ
**grāmyo** bandhur yathā iti \|\|20\|\|

**\...**

**\|\| 10.15.21 \|\|**

**śrīdāmā nāma gopālo rāma-keśavayoḥ sakhā \|**

**subala-stoka-kṛṣṇādyā gopāḥ premṇedam abruvan \|\|**

**śrīdhara-svāmī (bhāvārtha-dīpikā) :** īśa-ceṣṭitatvam eva darśayitum
āha---śrīdāmā iti \| **stoka-kṛṣṇaḥ** kvacit \|\|21\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** śeṣa-kāryam
āha---ādya-śabdāt
vṛndabandhu-devabhadra-vinodārjuna-kāmakanda-prāṇabhānu-dṛṣṭibhānu-candrabhānu-jayabhānu-kalottāna-vīrasena-kīrtisindhu-kamalākara-sukhasāgara-sañjayādayo
jñeyāḥ \| **śrīdāmnaḥ** prāṅ-nirdeśaḥ sakhiṣu mukhyatvāt \|
**stokakṛṣna** iti caturakṣaram eva **nāma** jñeyam \| tatra cedam eva
lakṣyate bālasyāsya rūpaṁ kṛṣṇam anugacchad eva vartate \| tasmān nāma
ca tam anugamiṣyat praṇaya-viśeṣāya sampatsya iti vicārya samyag
ullasatā tat pitrā tādṛśaṁ nāma prakāśitam iti \| **premṇe**ti na tu
tāla-phala-lobhena, na tu duṣṭa-vadhārthaṁ veti, kiṁ tu
priya-jana-prīti-viśeṣārtham eveti \|\|21\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ
prathama-dina-krīḍayāpy anya-dina-krīḍām api upalakṣyādhunā kadācin
nija-priya-jana-prītyai go-pālane kiñcid aiśvaryam api sākṣāt
prakaṭitavān iti prasaṅgād āha---śrīdāmety ādinā \| subalādyāś ca
sakhāyaḥ \| śrīdāmnaḥ prāg-nirdeśaḥ sakhyātiśayena śaiṣṭhyāt, tādṛśoktau
tasya mukhyatvād vā, stoka-kṛṣṇa-nāmā kaścid-gopaḥ
kṛṣṇa-sanāmatvena[^74] sakhitvādy artham \| yad va, kṛṣṇāt prāg-jātasya
tasya kṛṣṇeti nāma-karaṇāt, tathāpi sarvathā kṛṣṇato laghutvena
stoka-kṛṣṇa iti khyāteḥ,
ādi-śabdenāṁśvarjuna-viśala-vṛṣabhaujasvi-devaprastha-varūthapa-bhadrasenādaya
ete mukhyatamā jñeyāḥ \| premṇeti, na tu tāla-phala-lobhena, na ca
duṣṭa-vadhārthaṁ vā, kintu priyajana-prīti-viśeṣārtham eva kiñcid
iṣṭa-dravya-prārthana-lākṣaṇa-prema-svabhāvenaivety arthaḥ \| yad vā,
duṣṭa-nigrahādi-tat-kīrty anurāgeṇaiveti \|\|21\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ
prathama-dina-krīḍayānya-dina-krīḍām apy upalakṣyādhunā kadācin
nija-priya-jana-prītyai gopālane kiñcid aiśvaryam api sākṣāt prakaṭitam
iti prasaṅgād āha---śrīdāmety-ādinā \| tatra śrī-**rāmasya sakhe**ti
nirdeśas tad-yuddhe tasyaiva prādhānyāt subalādyāś ca sakhāyaḥ
**śrīdāmnaḥ** prāṅ-nirdeśaḥ sakhiṣu mukhyatvena braje tasminn anyasya
kevala-kṛṣṇa-nāmnā pracāraṇāyām anyāyyatvāt **stoka-kṛṣṇa** iti
caturakṣaram eva **nāma** jñeyam \| tatra ced evam eva labhyate
bālasyāsya rūpaṁ kṛṣṇam anugacchad eva vartate \| tasmān-nāma ca tam
anugamiṣyat tat-praṇava-viśeṣāya sampatsyata iti vicārya samyag-ullasatā
tat-pitrā tādṛśa-nāma-prakāśitam iti **premṇe**ti na tu
tāla-phala-lobhena na ca duṣṭa-vadhārthaṁ kiṁ tu
priya-jana-prīti-viśeṣārthaḥ, kiñcid
iṣṭa-dravya-prārthana-lakṣaṇa-prema-svabhāvenaiva \| yad vā, sva-vyājena
śrī-kṛṣṇa-rāgayor eva tādṛśa-bhojana-sampādanecchāmayenaty arthaḥ \|
atra ca sakhyamaya-premṇeti labhyate sakhyaṁ ca sājātyenaiva bhavatīti
mithaḥ prabhāvādi-jñānamayam eva yathoktaṁ taiḥ asmān kim atra grasitā
niviṣṭānayaṁ tathā ced vakavad-vinaṅkhyati \[bhā.pu. 10.12.14\] iti
vakṣyate cānantaraṁ rāma-rāmeti tato\'rjunena
tat-tad-yuddha-sāhāyya-prārthanāvat
vīra-rasa-svābhāvika-sakhyamaya-premaivedam iti sthitam \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** evaṁ
gocāraṇa-līlā-sāmānya-prasaṅge kādācitkam apy āha---śrīdāmeti \|
**stoka-kṛṣṇa** ity eva **nāma** na tu stoketi viśeṣaṇaṁ tad-agre
tan-nāma-karaṇānarhatvāt **premṇā** priya-janocita-prārthanā-mayena
sva-vyājena tayor eva tādṛśa-bhojanecchā-mayena ca \|\|20.34\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** īśa-ceṣṭitatvam eva
darśayitum āha---śrīdāmeti \| **premṇe**ti **kṛṣṇa-rāmā**veva
sva-vyājena tāla-phalāni bhojayitum ity arthaḥ \|\|20\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** īśa-ceṣṭitam
āha---śrīdāmeti \| ayaṁ śrī-rādhāyāḥ pūrvajaḥ pīṭhamardaḥ **sakhyā** \|
**premṇe**ti svavyājena tau tāla-phalānyāsvādayitum iti bhāvaḥ
\|\|21\|\|

**\...**

**\|\| 10.15.22 \|\|**

**rāma rāma mahā-bāho**[^75] **kṛṣṇa duṣṭa-nibarhaṇa \|**

**ito'vidūre sumahad vanaṁ tālāli-saṅkulam \|\|**

**śrīdhara-svāmī (bhāvārtha-dīpikā) : tālāli-saṅkulaṁ** tāla-paṅktibhir
vyāptam \|\|22-24\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : duṣṭānāṁ nibarhaṇa** !
unmūlaka ! **avidūre** nikaṭe \| **itaḥ** asmāt pradeśāt \| he **rāma**
! iti ramase krīḍasīti tan-nāma-nirukter etām apy aśakyāṁ krīḍāṁ kuru \|
kiṁ vā, ramayasi krīḍayasi sukhayasi veti tayāsmān ramayeti bhāvaḥ \|
vīpsādare \| **mahāsattva** iti tava kim apy aśakyaṁ nāstīti bhāvaḥ \|
he **kṛṣṇa** ! iti paramānanda-prada-svabhāvatvena sarvākarṣakatvād
asmākam api sukhaṁ kartum arhasīti bhāvaḥ \| duṣṭa-nibarhaṇa ! iti \|
vatsāsurādīnāṁ tasmāt sākṣād vadha-dṛṣṭeḥ \| ito govardhanād avidūre
krośa-catuṣṭayāntare \"tārapharā-tālasī\" iti-khyāta-pradeśa-gataṁ vanam
\|

> asti tālavanaṁ nāma dhenukāsura-rakṣitam \|
>
> mathurā-paścime bhāge hy adūrād eka-yojanam \|\| iti vārāhokteḥ \|

*paścime* paścād-bhave bhāge nairṛta-koṇa iti vyākhyeyaṁ, tatraiva
darśanāt \| śleṣeṇa tālānām ali-varṇatvenāti-svādu-jātīyatvaṁ dhvanitam
\| he rāma ! tava mahā-sattva-parīkṣā \| he kṛṣṇa tavāpi
duṣṭa-nibarhaṇa-parīkṣā \| adya-kartavyeti bhāvo\'yaṁ tayoḥ
sakhya-bhāvena baliṣṭhatva-jñānān na premṇi virudhyate, pratyuta
vīra-rasotsāhoddīpanatvena saṁrudhyata eveti jñeyam \|\|21\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he rāmeti ramase
krīḍasīti niruktyā **tāla-vane** gatvā tāla-pātanādi-krīḍāṁ kuru \| kiṁ
vā, ramayasi krīḍayasi sukhayasi veti tayāsmān ramayeti bhāvaḥ---vīpsā
ādare, sa ca tāla-phala-pātanādy artha-protsāhanārtham, ata-evādau tasya
sambodhanam \| he mahāsattveti parama-baliṣṭhasya tava kim apy aśakyaṁ
nāstīti bhāvaḥ \| **kṛṣṇe**ti paramānanda-ghanatvād asmākam api sukhaṁ
kartum arhasīti bhāvaḥ \| he **duṣṭa-nivarhaṇe**ti vatsāsurādīnāṁ tasmāt
sākṣād-vadha-dṛṣṭeḥ, atas tāla-vana-rodhaka-dhetuka-vadhārtham api
tāla-pātanādikaṁ[^76] yuktam eveti bhāvaḥ \| evaṁ mahā-sattvatayā
duṣṭa-nivarhaṇatvaṁ duṣṭa-nivarhaṇatayā ca mahā-sattvatvam iti tat-tad
anyo'nyatvayor uktam[^77], tena ca tau prati duṣṭato nija-śaṅkā svayam
eva nirastā, itaḥ śrī-govardhanādity arthaḥ, prāyas tatraiva tadā
go-cāraṇāt, tathā ca śrī-harivaṁśe tat-prasaṅga eva---

> ājagmatus tau sahitau godhanaiḥ saha-gāminau \|
>
> giriṁ govardhanaṁ ramyaṁ vasudeva-sutāvubhau \|\|\[vi.pu 13.2\] iti \|

avidūre'natidūre śrī-govardhana-pūrvataḥ krośa-catuṣṭayāntare vṛtteḥ,
tathā ca śrī-vārāhe---

> asti govardhanaṁ nāma kṣetraṁ parama-durlabham \|
>
> mathurā paścime bhāve adūrād yojana-dvayam \|\|\[varā.pu. 406\] iti

tathā---

> asti tāla-vanaṁ nāma dhenukāsura-rakṣitam \|
>
> mathurā paścime bhāge adūrād eka-yojanam \|\| iti \|

sumahat-krośa-dvaya-vyāpitvāt, tad viśeṣaś ca śrī-hari-vaṁśe---

> sa tu deśa samaḥ snigdhaḥ sumahān kṛṣṇa-mṛttikaḥ \|

darbha-prāyaḥ sthalībhūto loṣṭra-pāṣāṇa-varjitaḥ \|\|\[ha.vaṁ. 2.13.5\]
iti \|\|22\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** [he rāmeti]{.mark} [\| ramase
krīḍasīti niruktyā \| tāla-vane gatvā tāla-pātanādi krīḍāṁ kuru \| kiṁ
vā, ramayasi krīḍayati sukhayasi veti tayāsmān ramayeti bhāvaḥ, vīpsā
ādare, sa ca tāla-phala-pātanādy arthaṁ protsānārtham, ata evādau tasya
sambodhanam \| he mahā-sattveti parama-baliṣṭhasya tava kim ayyśakyaṁ
nāstīti bhāvaḥ \| he kṛṣṇeti paramānanda-ghanatvād asmākam api sukhaṁ
kartum arhasīti bhāvaḥ \| he duṣṭa-nibarhaṇeti vatsāsurādīnāṁ tasmāt
sākṣād-vadha-dṛṣṭeḥ, atas tāla-vana-rodhenuka-vadhārtham api
tāla-pātanādikaṁ yuktam eveti bhāvaḥ \| evaṁ mahā-sattvatayā
duṣṭa-nibaryaṇatvaṁ duṣṭa-nibarhaṇatayā ca mahā-sattvatvam iti tat tad
anyo\'nyatvayor uktam, tena ca tau prati duṣṭato nija-śaṅkā svayam eva
nirastā, itaḥ śrī-govardhanād ity arthaḥ, prāyas tatraiva tadā
gocāraṇāt, tathā ca śrī-hari-vaṁśe tat prasaṅga eva---]{.mark}

[]{.mark}

> [ājagmatus tau sahitau godhanaiḥ sahagāminau \|]{.mark}
>
> [giri govardhanaṁ ramyaṁ vasudeva-sutāvubhau \|\| \[ha.vaṁ. 2.13.2\]
> iti \|]{.mark}

[]{.mark}

[avidūre\'nati-dūre śrī-govardhana-pūrvataḥ krośa-catuṣṭayāntare vṛtteḥ,
tathā ca śrīvārāhe---]{.mark}

[]{.mark}

> [asti govardhanaṁ nāma kṣetraṁ parama-durlabham \|]{.mark}
>
> [mathurā paścime bhāge adūrād yojana-dvayam \|\|\[varā.pu. 406\]
> iti,]{.mark}

[]{.mark}

[tathā---]{.mark}

> [asti tāva-vanaṁ nāma dhenukāsura-rakṣitam \|]{.mark}
>
> [mathurā paścime bhāge adūrād eka-yojanam \|\| iti \|]{.mark}

[]{.mark}

[sumahat krośa-dvaya-vyāpitvāt, tad viśeṣaś ca śrī-harivaṁśe---]{.mark}

[]{.mark}

> [sa tu deśaḥ samaḥ snigdhaḥ sumahān kṛṣṇa-mṛtikaḥ \|]{.mark}
>
> [darbha-prāyaḥ sthalī-bhūto loṣṭra-pāsāṇa-varjitaḥ \|\| \[ha.vaṁ.
> 2.13.5\] \|\|22\|\|]{.mark}

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **ito** govardhanād
**avidūre** krośa-catuṣṭayāntare tārapharā iti tālasīti
khyāta-pradeśa-gataṁ vanam---

> asti tāla-vanaṁ nāma dhenukāsura-rakṣitam \|
>
> mathurā-paścime bhāge adūrād eka-yojanam \|\| iti vārāhokteḥ \|

*paścime* paścād-bhave bhāge iti nairṛta-koṇe iti vyākhyeyam, tatraiva
tad-darśanāt \| **tālānām ālibhir** vyāptaṁ, śleṣeṇa **tālānām**
ali-varṇatvenātisvādu-jātīyatvaṁ dhvanitam \| kintu **dhenukena**
avaruddhāni vaśīkṛtānītyata eva he **rāma** ! tava
**mahā**-sattva-parīkṣā he **kṛṣṇa** ! tathāpi
**duṣṭa-nibarhaṇatva**-parīkṣādya kartavyeti bhāvo'yaṁ tayoḥ
sakhya-bhāvena baliṣṭatva-jñānān na premṇā viruddhyate pratyuta
vīra-rasotsāhoddīpanatvena saṁruddhyata evetijñeyam \|\|22\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : ito** govardhanād avidūre
yojanāntare---

> asti tāla-vanaṁ nāma dhenukāsura-rakṣitam \|
>
> mathurā paścime bhāge adūrād eka-yojanam \|\|

iti vārāha-vākyāt *paścime* paścād-bhave bhāge nairṛta-koṇe ity arthaḥ
\| kintu **dhenukena** avaruddhānīti \| he **rāma** ! tava
**mahā**-satvaṁ he **kṛṣṇa** ! tava **duṣṭa-nibarhaṇatvaṁ** cādya
parīkṣyam iti bhāvaḥ \| na ca bhaya-sthāna-preraṇaṁ prema-kṣatikaraṁ
tasya tat-sakhatvena tan-mahā-vikrama-vijñānāt pratyuta
vīra-rasoddīpakatvena tad vaddhakam eva \|\|22.23\|\|

**\...**

**\|\| 10.15.23 \|\|**

**phalāni tatra bhūrīṇi patanti patitāni ca \|**

**santi kintv avaruddhāni dhenukena durātmanā \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tatra** tālavane \| yady
aparyeva pākaṁ gatāni tarhi asmākaṁ kim ? iti cet tatrāha---patitānīti
\| tarhy ānīya bhujyatām iti cet, tatrāha---**dhenukena** iti \| tarhi
taṁ pṛṣṭvānīyatām iti ced āha---**durātmanā** iti \| prārthito'pi
durātmā na prasīdatīti bhāvaḥ \|\|22\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** patanti patitāni ceti
pātana-prayāso nirastaḥ \| tālānāṁ pakvānāṁ sasāṁ svayam eva patanād iti
prāyo bhādra-māse krīḍeyam avagamyate, tasminn eva sarveṣāṁ tālānāṁ
pākāt \| evam iyaṁ līlā śrī-viṣṇu-purāṇādy uktānusāreṇa grīṣme
kṛta-kāliya-damanānantaraṁ jñeyā \|

nanu, tarhi yuṣmābhir gatvā tānyānīyantām ? tatrāhuḥ---**avaruddhāny**
āvṛtāni rakṣitānīty arthaḥ \|

nanu, tarhi prārthya nīyantām ? tatrāhuḥ---**durātmane**ti \| yad va,
kathaṁ tarhi parakīyāṇi dravyāṇi tāni grāhyāṇi ? tatrāhuḥ---durātmanā
duṣṭa-daityenety arthaḥ \| atas taṁ hatvā tad-dravyāṇi grahītuṁ yujyanta
eveti bhāvaḥ \| yad vā, vanyāni **phalāni** sāmānyataḥ[^78] sarveṣām
upabhogyāni, tena kevalaṁ duṣṭa-svabhāvatayaivāvarudhyante, ato
grāhyāṇye eveti bhāvaḥ \|\|23\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tataḥ kim ity āśaṅkya
sābhilāṣam anuvadanti---phalānīti \| **patanti patitāni** ceti
nirbhara-svayam-pakvatvenātimadhuratvaṁ vṛthā naśvaratvaṁ ca vyañjitaṁ
tathā pātana-prayāso\'pi nirastaḥ iti \| prāyo bhādra-māse krīḍeyaṁ
tasminn eva sarveṣāṁ tālānāṁ pākāt evam iyaṁ līlā śrī-viṣṇupurāṇādy
uktānusāreṇa grīṣma-kṛtakāliya-damanānantaraṁ jñeyaṁ \| tatra
viṣṇupurāṇe krama-prāptatvam eva kāraṇaṁ harivaṁśe tu damite sarpa-rāje
tu kṛṣṇena yamunā-hrade ity ārabhya sā līlā varṇiteti spaṣṭam eva tad
iti \|

nanu, tahi yuṣmābhir gatvā tāni vanyatvena sādhāraṇāni \| svayam
ānīyantāṁ tatrāhuḥ **avaruddhāni** nanu tasya kiṁ taiḥ prārthyānīyantāṁ
tatrāhuḥ---**durātmane**ti \| atas taṁ hatvā tāni grahītuṁ yujyata eveti
bhāvaḥ \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** so'tivīryety-ādi tayoḥ
parākramottejanam \|\|23\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.15.24 \|\|**

**so'tivīryo'suro rāma he kṛṣṇa khara-rūpa-dhṛk \|**

**ātma-tulya**[^79]**-balair anyair jñātibhir bahubhir vṛtaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tatra gatvā prasahya
bhujyantām iti ced āha---ativīrya iti \| ekākinaṁ taṁ niṣkāsya punaḥ
sva-kāryaṁ kriyatām iti ced āha---**ātma-tulya-balair** iti \|\|24\|\|

tatra tu gamanam evāsmākaṁ durghaṭam ity āha---tasmād dhenukāt \| vanam
iti śeṣaḥ \| tvam eva tādṛśānāṁ hantety āhuḥ---he **amitrahan**
śatru-nāśaka \|\|25\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tad bhītyā ca na kaiścid
api tat-phalāni bhuktāni santīty uttejayanti-sa iti dvābhyām \| ativīrye
mahā-**bala** iti **rāmaṁ** praty uktir mātsarya-jananāya,
**gardabha-rūpa-dhṛg** iti **kṛṣṇaṁ** pratyuktiḥ---priya-sakhasya
rasika-śiromaṇes tasya hāsāya \| yad vā, dvau praty eva dvayaṁ
khara-rūpa-dhṛg apy ativīrya ity ato'vajñayānavahitābhyāṁ na bhāvyam iti
bhāvaḥ \| kiṁ ca, **jñātibhir** **anyaiś** ca mitrādibhiḥ, kimvānyair
ity ukte prāptam udāsīnatvaṁ nirasyati---jñātibhir iti \|\|24\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad bhītyā ca na kaiścid api
tat-phalāni bhuktāni santīty uttejayanti-sa iti dvābhyām \| ativīrye
mahā-**bala** iti **rāmaṁ** praty uktir mātsarya-jananāya,
**gardabha-rūpa-dhṛg** iti **kṛṣṇaṁ** pratyuktiḥ---priya-sakhasya
rasika-śiromaṇes tasya hāsāya \| yad vā, dvau praty eva dvayaṁ
khara-rūpa-dhṛg apy ativīrya ity ato'vajñayānavahitābhyāṁ na bhāvyam iti
bhāvaḥ \| kiṁ ca, jñātibhir iti teṣām api tatrātyanta-sāhāyyaṁ darśitam
\|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** āvayor agre tasya
tadīyānāṁ cātivīryaṁ kha-puṣpāyamāṇaṁ bhaviṣyatīti cet, tarhi calanaṁ
tatratyānnarān nirbhayān tān tāla-bhojinaś ca datta-yuṣmad āśiṣaḥ
kurutam ity āhuḥ---tasmād iti \|

nanu, kasyāṁ diśi tad vanaṁ tad brūtetyata āhuḥ, eṣa vai gandhaḥ
bhādra-māsīya-prācya-samīraṇenānīta iti bhāvaḥ \|\|24.25\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** so'tivīrya iti tayor
vikramottejanam \|\|24\|\|

**\...**

**\|\| 10.15.25 \|\|**

**tasmāt kṛta-narāhārād bhītair nṛbhir amitra-han \|**

**na sevyate paśu-gaṇaiḥ pakṣi-saṅghair vivarjitam \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tatra tu gamanam evāsmākaṁ
durghaṭam ity āha---tasmād dhenukāt \| vanam iti śeṣaḥ \| tvam eva
tādṛśānāṁ hantety āhuḥ\--he **amitra-han** śatru-nāśaka \|\|25\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** durātmatām
evābhivyañjayanti---**kṛta-narāhārād** iti, nanu, tarhi para-snigdhā
yūyaṁ bata tādṛśe karmaṇi kiṁ māṁ pravartayathety āśaṅkya śrī-kṛṣṇaṁ
praty āha---he **amitra-hann** iti vakāghāsurādayo mahā-daityā bhavatā
līlayā hatāḥ \| eva gardabhaḥ katamo nāma syāt ? viśeṣataś ca
duṣṭāmitra-ghātādinā tava kīrtir eva mahatī bhaviteti bhāvaḥ \| ittham
api snigdhatarāṇāṁ teṣāṁ yady api tatra tat-preraṇaṁ nopayujyate,
tathāpi saparivāraṁ rāvaṇaṁ hatvā śrī-jānakīṁ śrī-raghunāntike netum
icchantaṁ śrī-hanumantaṁ prati śrī-raghunāthena svayaṁ rāvaṇe hate sati
tasya kīrtirmahatī bhavatīti sundara-kāṇḍe tasyā vākyavat tad
vīryānubhavinām eṣām api tat-kīrti-viśeṣārthaṁ tad ghaṭetaiveti dik
\|\|25\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tasmād iti sārddhakam
durātmatām evābhivyañjayanti-**kṛta-narāhārād** iti \| atra na
**sevyata** ity raddhaṁ padyam anekatra, kiṁ tv ananvitaṁ cakārāt
svāduni ca amukta-pūrvāṇām api saurabhyeṇaiva sākṣād ivāvedayanti, eṣa
iti \| vai niścaye gandho\'vagṛhyate upalabhyata iti prāyo\'smin deśe
bhādramāse vṛṣṭy-anukūla-paurastyavātāt evaṁ phalānām utkṛṣṭatvaṁ
nikaṭavartitvaṁ ca sūcitaṁ tad etat sarvaṁ śrī-kṛṣṇa-rāmayor ajñātam iva
matvā tair yajjñāpitaṁ tat tu tābhyāṁ narmaṇā tasyājñātasy eva kramaśaḥ
pṛṣṭatvād iti jñeyam \|\|25 \|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** *na vyākhyātam.*

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** asmāsu kiṁ tasya balam
iti cet tarhi gantavyam ity āha---tasmād iti \| janopakāraś ca bhāvīti
bhāvaḥ \|\|25\|\|

**\...**

**\|\| 10.15.26 \|\|**

**vidyante'bhukta-pūrvāṇi phalāni surabhīṇi ca \|**

**eṣa vai surabhir gandho viṣūcīno'vagṛhyate \|\|**

**śrīdhara-svāmī (bhāvārtha-dīpikā) : viṣūcīnaḥ** sarvataḥ prasṛtaḥ
\|\|26-28\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yad vā, kadāpy asmākaṁ
lobho nāsīt, navanītādi-lubdhasyāsya sampakārd eva lobhita-cetaso vayaṁ
jātā iti rāmaṁ pratyuktir gopānām ity āha---kṛṣṇasya **gadhena**
lābhitaṁ ceto yeṣāṁ teṣāṁ tathā gandho gandhe hiṁsane ca
leśa-samparkayor api iti kośāt \| adanākāṅkṣā cet tarhi kālāntaraṁ
neṣyāmi tatrāhuḥ---vāñcheti \|\|26\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ca---kārāt svādūni ca,
abhukta-pūrvāṇām api saurabhyaṁ sākṣād vedayanti---eṣa iti \| **vai**
niścaye, **gandha'vagṛhyate** upalabhyata iti prāyo'smin deśe bhādramāse
vṛṣṭy anukūla-paurastyavātāt pūrvadig vātāt \| evaṁ **phalānām**
utkṛṣṭatvaṁ nikaṭavartitvaṁ ca sūcitam \|\|26\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī, jīva-gosvāmī krama-sandarbhaḥ,
bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** no'smabhyaṁ prayaccha
yato'smākaṁ vāñchāsti \|\|26\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, kiyaddūre tad-vanaṁ
tatrāha---eṣa vai iti \| **viṣūcīnaḥ** sarvato visārī \|\|26\|\|

**\...**

**\|\| 10.15.27 \|\|**

**prayaccha tāni naḥ kṛṣṇa gandha-lobhita-cetasām \|**

**vāñchāsti mahatī rāma gamyatāṁ yadi rocate \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** evaṁ **gamyatāṁ** **yadi
rocata** ity eva-prakāram \| prabhū **kṛṣṇa-baladevau** \|\|27\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ataḥ prayaccha, yato
gandhena tālānāṁ saurabhyeṇa lobhita-cetasām---caturthy arthe ṣaṣṭhī \|
he **kṛṣṇe**ti tvaṁ prati viśeṣeṇaivoktiḥ, parama-praiyatama eva tathā
prārthanasya yogyatvāt \| yad vā, kṛṣṇasya sarva-cittākarṣakasya
**gandhena** sambandha-mātreṇa \| **lobhita-cetasām** itīyaṁ **rāmaṁ**
praty evoktiḥ, durlabhāny api tat samvandha-prabhāveṇa sulabhāni syur
iti bhāvaḥ \| śleṣeṇāsmākaṁ kadāpi kutrāpi lobho nāsīt,
navanītādi-luvdhasyāsya samparkeṇaiva lobhita-cetasām iti narmaṇā
nija-gāmi-durlabha[^80] prārthanā-doṣo nirastaḥ \| ato **mahatī vāñchā**
teṣv asmākaṁ cirād **asti** \| gūḍho'yam arthaḥ---mayā vatsāsurādayaḥ
sākṣād vahavo hatāḥ, agrajena tu na ko'pīti tasya kīrty arthaṁ
dhenuko'yaṁ tena ghātayitavyaḥ, gardabhāc cāmusmād alpavalāt kācic
chaṅkā nāsty eveti śrī-kṛṣṇasyecchā ciraṁ jñātāstīty ato **gamyatām**,
tathāpasmat-preraṇayaiva duṣṭākrānta-sthāne na gantavyam, kintu
nija-rucyaiva gamyatām ity āhuḥ---**yadī**ti \|
anuja-snehākrānta-cittāya tasmai tatra gamanaṁ kadācid evārocetety
āśaṅkayā viśeṣatas taṁ prati tathoktiḥ \|\|27\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** caturthy arthe ṣaṣṭhī
kṛṣṇety-ādi muhur ubhaya-sambodhanam ativaiyagryaṁ
sūcayati---kṛṣṇa-gandheti \| śleṣeṇāsmākaṁ kadāpi **lobho nā\'sīt**
navanītādi-lubdhasyāsya samparkeṇaiva **lobhita-cetasām** iti
śrī-**rāmaṁ** pratyevoktiḥ tena ca narmaṇā nija-durlabha-prārthana-doṣo
nirasta eva muhuḥ prārthane\'py anaṅgī kāram ivālākṣya sa-praṇaya-roṣam
āhuḥ---vāñchāstīty-ādi \|\|27\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prahasyety aho
gardabho'py evaṁ balīty asambhāvyatvān mṛṣaiva vā brūtheti bhāvaḥ
\|\|27.28\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : no**'smabhyaṁ **tāni**
**prayaccha** teṣu **vāñchā asti** \|\|27\|\|

**\...**

**\|\| 10.15.28 \|\|**

**evaṁ suhṛd-vacaḥ śrutvā suhṛt-priya-cikīrṣayā \|**

**prahasya jagmatur gopair vṛtau tālavanaṁ prabhū \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** evam gamyatāṁ yadi rocata
ity eva-prakāram \| **prabhū** kṛṣṇa-baladevau \|\|28\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : suhṛdāṁ** śrīdāmādīnāṁ
**priyaṁ** nija-kīrti-vistāraṇādi, tasya **cikīrṣayā** prakaṭam uccair
**hasitveti** teṣāṁ sabhayokti-śravaṇāt \| kiṁ vā, teṣāṁ
śaṅkā-nivāraṇārtham, ata-evoktaṁ śrī-kapiladevena---hāsaṁ harer
avanatakhilalokatīvra-śokāśrusāgara viśeṣaṇam atyudāram \[bhā.pu
3.28.32\] iti \| tathā **vṛtau** parito veṣṭitau snehākulatayā duṣṭato
bhayāt, sārdham iti pāṭhe'pi tathaivārthaḥ \| **prabhu** teṣāṁ
praharṣārthaṁ sva-sāmarthyaṁ darśayantāv iti \| yad vā, teṣām
īśvarāvatas teṣāṁ prīty arthaṁ tad yuktam eveti bhāvaḥ \|\|28\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : vṛtau** sāhāyyāra parito
veṣṭitī **prabhū** teṣāṁ **praharṣārtha** sva-sāmarthya darśayantau
\|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam***.**

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : prahasyeti**
**suhṛt**-sukhāya gardabhān api prakṣyāva iti bhāvaḥ \|\|28.29\|\|

**\...**

**\|\| 10.15.29 \|\|**

**balaḥ praviśya bāhubhyāṁ tālān samparikampayan \|**

**phalāni pātayām āsa mataṅgaja ivaujasā \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : mataṅgajo** hastī \|
**ojasā** avaṣṭaṁ bhena **balena** vā ojo'vaṣṭambha-balayoḥ iti yādavaḥ
\|\|29\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** baladevasyādau
praveśādikam agrajatvenāgrato gamanād anuja-snehād vā \| kiṁ vā,
tat-kīrty arthaṁ śrī-kṛṣṇasya tatra gauṇyāt \| **tālān** iti bahutvam
ekasya kampanenaiva saṅghaṭitānāṁ teṣāṁ bahūnāṁ kampāt \| kiṁ vā,
**bāhubhyāṁ** dvābhyām eva bahūnāṁ teṣāṁ yugapad-grahaṇāt \| **samyak
paritaḥ kampayann** iti mahā-bala-svabhāvena \| kiṁ vā,
caturdigvarti-sarva-**phalānāṁ** sarvadikṣu teṣāṁ **pātanārtham**
**ojasā** balena vegena vā pātayāmāsa \| **matto gaja** iveti līlayā
pātane dṛṣṭāntaḥ \|\|29\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī)** baladevasyādau
praveśādikam-ādau prārthitatvāt tataḥ śrī-kṛṣṇasyāpi tat-kīrtaye tatra
gauṇāyamāṇatvāt **tālāniti** bahutvam ekasya kampanenaiva saṅghaṭṭitānāṁ
teṣāṁ bahūnāṁ kampāt **samyak paritaḥ kampayan** iti vikīrya dūre
patantu na tu śirasīty etad icchyā, kiṁ vā **bāhubhyāṁ** dvābhyām eva
bahūnāṁ teṣāṁ yugapad grahaṇāt samyak paritaḥ kampayann iti
mahā-**bala**-svabhāvena \|\|29\|\|

**---------------------------------------------------------------------------------------------------------------------**

**jīva-gosvāmī krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī, baladeva-vidyabhūṣaṇaḥ
vaiṣṇavānandinī) :** *na vyākhyātam.*

**\...**

**\|\| 10.15.30 \|\|**

**phalānāṁ patatāṁ śabdaṁ niśamyāsura-rāsabhaḥ \|**

**abhyadhāvat kṣiti-talaṁ sa-nagaṁ parikampayan \|\|**

**śrīdhara-svāmī (bhāvārtha-dīpikā) : sa-nagaṁ** sa-vṛkṣam \|\|30\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : asuraś** cāsau **rāsabhaḥ**
kharaḥ \|\|30\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** sa-parvataṁ
**kṣiti-talaṁ** sarvā pṛthvīṁ paritaḥ **kampayann** iti tasya pūrvoktam
ativīryatvaṁ darśitam \|\|30\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** sa-parvataṁ **kṣiti-talaṁ**
sarvāṁ pṛthvīṁ paritaḥ **kampayann** iti tasya pūrvoktam ativīryatvaṁ
darśitam \|\|30\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **sa-nagaṁ**
kula-parvatair api sahitam \|\|30\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : sa nagaṁ** sa-parvatam
\|\|30\|\|

**\...**

**\|\| 10.15.31 \|\|**

**sametya tarasā pratyag dvābhyāṁ padbhyāṁ balaṁ balī \|**

**nihatyorasi kā-śabdaṁ muñcan paryasarat khalaḥ**[^81] **\|\|**

**śrīdhara-svāmī (bhāvārtha-dīpikā) : tarasā sametya pratyag**
**dvābhyāṁ** **padbhyāṁ** **balaṁ** **urasi nihatya balī khalaḥ
kā-śabdaṁ muñcan** \|\|31\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ity artha* iti \|
śīghra-gati-dyotanārthaṁ paryadhāvad iti tu chado-bhaṅga-bhayānnoktam
iti \|\|31\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : urasi** nitarāṁ hatvā
prahṛtā, yato **balī** \| **kā-śabdaṁ** kutsita-śabdaṁ
gardabha-svabhāvatvāt[^82] \| **paryasarat** punaḥ **padbhyām** eva
tābhyāṁ **hananāya** śrī-balabhadrasyāgre paścād bhāgaṁ
kṛtvāgrato'dhāvad ity arthaḥ \| yataḥ **kharo** gardhabhasya
tādṛśa-svabhāvād ity arthaḥ, **khalaḥ** iti pāṭhe duṣṭas
tādṛśa-duśceṣṭatvāt \|\|31\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nitarāṁ hatvā prahṛtya yato
**balī** sādhāraṇa-devatāpekṣayā balavatvena balimānīty arthaḥ \|
**kā-śabdaṁ** kutsita-śabdam ārṣaḥ kādeśaḥ, **paryāsarat** punaḥ
padbhayā hanane chidrānveṣaṇāya parito babhrāma yataḥ **khalaḥ**
tādṛśa-duśceṣṭaḥ \|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : pratyag dvābhyāṁ**
paścimābhyāṁ **kā-śabdam** iti **gardabha**-śabdānukaraṇaṁ
**paryasarat** parito'dhāvat \|\|31\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : pratyag dvābhyāṁ**
paścimābhyāṁ dvābhyām ity arthaḥ \| **kā śabdam** iti
**rāsabha**-śabdānukaraṇaṁ **paryasarat** pārato'dhāvat \|\|31\|\|

**\...**

**\|\| 10.15.32 \|\|**

**punar āsādya saṁrabdha upakroṣṭā parāk sthitaḥ \|**

**caraṇāv aparau rājan balāya prākṣipad ruṣā \|\|**

**śrīdhara-svāmī (bhāvārtha-dīpikā) : upakroṣṭā** gardabhaḥ \| **parāk**
pratimukhaḥ \| **aparau** paścimau \| **balāya** balaṁ hantum \|\|32\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** upakroṣṭeti \|
**kroṣṭuvad** atyucca-dhvanitvāt \| rāsabhe gauṇī lakṣaṇā prāhiṇot
cikṣepa \|\|31\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : upakroṣṭe**ti nikaṭe
kā-śabda-mocanābhiprāyeṇātaḥ **parāk** vimukhaṁ **sthitaḥ** san
**punar** etya \| he **rājann** iti premṇāniṣṭa-śaṅkayāntaḥ sīdantaṁ
rājānam āśvāsayati \| yad va, rājamānakrodheṇāśeṣa-nija-tejaḥ-prakaṭanāt
\|\|32\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : āsādya** nikaṭībhūya
**upakroṣṭā** nikaṭe kā-śabdaṁ kurvan **parāk** vimukha **sthitaḥ** san
**punar** etya \|\|32\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** saṁrabdhaḥ ko\'pi
**upakroṣṭā** nikaṭa eva kā-śabdaṁ kurvan **parāka** pṛṣṭhī-kṛtya
**sthitaḥ** \|\|32\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** saṁrabdhaḥ kruddhaḥ
**upa** samīpe **kroṣṭā** kā-śabdaṁ muñcan **parāk** pṛṣṭhī-kṛtya
**sthitaḥ**, aparau paścimau \|\|32\|\|

**\...**

**\|\| 10.15.33 \|\|**

**sa taṁ gṛhītvā prapador bhrāmayitvaika-pāṇinā \|**

**cikṣepa tṛṇa-rājāgre bhrāmaṇa-tyakta-jīvitam \|\|**

**śrīdhara-svāmī (bhāvārtha-dīpikā) : tṛṇa-rājas** tālaḥ \|\|33\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : sa** balaḥ \| **tam**
daityam \| **prapadoḥ** pādāgrayoḥ pādāgraṁ prapadam ity amaraḥ
\|\|32\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atha prakṣepa-kāla evety
artha iti pāda-prahārasya vañcanaṁ jñeyam \| pūrvaṁ tu nihatyeti
tasyāvalatvaṁ svasya ca mahā-sāmarthyaṁ darśayitum avañcanāt hananārthaṁ
prakṣiptayoḥ **pādayor** eva grahaṇena prahārāsiddheḥ \| **tṛṇa-rājety**
atisthūlātyuccatvābhiprāyeṇa, mahā-tāla iti vakṣyamāṇatvāt \| tad
**agre** **kṣepaṇaṁ** gopānāṁ praharṣārtham, tasya laghutām ātmanaś ca
mahāvaliṣṭhatāṁ darśayituṁ tathā līlayā tāla-pātanādy arthaṁ ca
\|\|33\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ekenaiva **pāṇinā** padayor
**gṛhītvā bhrāmayitvā** ca **prapador** iti pāṭhas tv ārṣaḥ, pādayor
agra-bhāga ity arthaḥ \| pūrva tu tat prahārāṅgīkāraḥ svāna-vadhān
aprakāśanena svasya tenākṣo\'bhyatvaṁ prakhyāpayitum \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : taṁ** dhenukaṁ **prapadoḥ**
padayor **agra**-bhāge ity arthaḥ \| **tṛṇa-rāja**-stālaḥ \|\| 32 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sa **balaḥ prapadoḥ**
pādayor agra-bhāge **taṁ** kharaṁ **gṛhītvā tṛṇa-rājasya** tālataror
**agre cikṣepa** \|\|33.34\|\|

**\...**

**\|\| 10.15.34 \|\|**

**tenāhato mahā**[^83]**-tālo vepamāno**[^84] **bṛhac-chirāḥ \|**

**pārśva-sthaṁ kampayan bhagnaḥ sa cānyaṁ so'pi cāparam \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tena** kharāsura-dehena \|
**bṛhacchirāḥ** atituṅgaḥ \| **bhagnaḥ** truṭyan \| **pārśvastham**
tālam \|\|34\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tena** khara-dehena, sa
**pārśva-sthaś** **cānyaṁ** sva-pārśvasthaṁ **kampayan** **bhagna** ity
arthaḥ \| evam agre'pi, **ca**-kārād anyo'py **aparam** ity evaṁ bahavo
bahūn kampayanto **bhagnā** iti jñeyam \|\|34\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ca**-kārād aparo\'pi param ity
evaṁ bahavo bahūn **kampayanto bhagnā** iti jñeyam \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī, baladeva-vidyabhūṣaṇaḥ
vaiṣṇavānandinī) :** *na vyākhyātam.*

**\...**

**\|\| 10.15.35 \|\|**

**balasya līlayotsṛṣṭa- khara-deha-hatāhatāḥ \|**

**tālāś cakampire sarve mahā-vāteritā iva \|\|**

**śrīdhara-svāmī (bhāvārtha-dīpikā) : utsṛṣṭena khara-dehena hatair**
**āhatāḥ** \| **cakampire** **akampanta** \|\|35-37\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : hatair** bhagnaiḥ \|
**āhatā** bhagnāḥ \|\|35\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ sannikṛṣṭā bhagnā
dūrasthās tu **kampitā** ity āha---balasyeti **mahā**-sattveti \[bhā.pu.
10.15.22\] pūrvam uddiṣṭaḥ śrī-**baladevasya** balātiśayo darśitaḥ
\|\|35\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ sannikṛṣṭā bhagnā
dūrasthās tu **kampitā** ity āha---balasyeti \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, jīva-gosvāmī bṛhat-krama-sandarbhaḥ)
:** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **utsṛṣṭena**
khara-dehena **hatais tālair** **āhatāḥ** prāptāghātāḥ \|\|35.36\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : utsṛṣṭena** kṣiptena
khara-dehena itais **tālair āhatā** labdhāghātāḥ \|\|35\|\|

**\...**

**\|\| 10.15.36 \|\|**

**naitac citraṁ bhagavati hy anante jagad-īśvare \|**

**ota-protam idaṁ yasmiṁs tantuṣv aṅga yathā paṭaḥ \|\|**

**śrīdhara-svāmī (bhāvārtha-dīpikā) : yasminn idaṁ** viśvam **otam**
ūrdhva-**tantuṣu paṭa** iva grathitam, **protaṁ** tiryak tantuṣu paṭavad
eva saṅgrathitam \| sarvato'syūtaṁ vartata ity arthaḥ \|\|36\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : etat** tālādi-pātanam \|
**yasmin** bala \| *ity artha* iti \| sarvādhāratvena tasya tan
nādbhutam iti bhāvaḥ \| na tasya citraṁ parapakṣya nigrahas tathāpi
martyānuvidhasya varṇyate \[bhā.pu. 10.15.30\] ity evaṁ vakṣyamāṇa-rītyā
pratiyodhādy anukaraṇa-mātra-śakti-prakāriṇyā nara-lilayaivadaṁ kṛtam
ity āścaryatvena varṇyate, na tv aiśvarya-līlayety āha---naitad iti \|
acitratve hetuḥ---bhagavati śaktyā samagraiśvaryādi-yukte**'nante**
svarūpato'py aparichinne tathopādhi-saṁbandhenāpi **jagad īśvare otaṁ
protam** ity-ādi-lakṣaṇe ca dṛṣṭānte'pi **tantūnāṁ** kāraṇatvena
**paṭād** anyatvam \| atra tādṛśa-bhagavattvādikaṁ śrī-kṛṣṇāṁśeṣu
mukhyatvād uktaneveti bhāva iti toṣiṇī \|\|36\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** idaṁ ca tasya
loke'dbhutam api tattva-dṛṣṭyā na citram ity āha---neti \| **etat**
līlayā dhenuka-māraṇa-tad dehotkṣepaṇādi-karma-sāmarthyaṁ vā, **citram**
adbhutaṁ **na** bhavati \| kutaḥ ? **bhagavati**
sarvaiśvarya-yukte'to'nante'paricchinna-śaktyāvata-eva **jagad-īśvare**
\| bhagavattvādikam eva darśayati---**otaḥ protam** iti \| idaṁ ca
sarvaṁ śrī-bhagavad avatāratvena tad abhedād uktam \| dṛṣṭānta
sarvato'nusyūtatva-mātre, na cabheda-vivakṣayā \| anyat tair vyākhyātam
\|

yad vā, bhagavatīty agrajatayā gaurava-viśeṣeṇa sarvajñatvābhiprāyeṇa
vā, **anante** śeṣa-rūpe'to jagad-īśvare, śirasi pṛthvīdhāraṇena
jagat-pālanāt tad evābhivyañjayati---idaṁ bhū-talam otaṁ protaṁ
kāraṇa-kaṛyātmakam ity arthaḥ \| yad vā, parvatādibhir dairghye vistāre
ca sarvato niviḍī-bhūtaṁ **yasmin** yan mastakoparyasti \| dṛṣṭānto
naiviḍya-mātre \|\|36\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** idaṁ ca na tasya citraṁ
para-pakṣa-nigrahas tathāpi martānuvidhasya varṇyate \[bhā.pu.
10.50.29\] ity evaṁ vakṣyamāṇa-rītyā prati-yoddhādy
anurūpa-mātra-śakti-prakāśa-dhāriṇyā nara-līlayaiva kṛtam ity
āścaryatvena varṇyate na tv aiśvarya-līlayety āha---naitad iti \|
acitratve hetuḥ **bhagavati** bhaktyā samagraiśvaryādi-yuktaṁ **anante**
svarūpeṇāpy aparicchinne tathopādhi-sambandhenāpi **jagad-īśvare otaṁ
protam** ity-ādi-lakṣaṇe **ca** dṛṣṭāntepi **tantūnāṁ** kāraṇatvena
kāryāt **paṭād** anyatvam atra tādṛśa-bhagavattvādikaṁ śrī-kṛṣṇāṁśeṣu
mukhyatvāt yuktam eveti bhāvaḥ \|\|36\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ :** kiṁ ca, idaṁ ca na tasya citraṁ
para-pakṣa-nigrahas tathāpi martyānuvidhasya varṇyate \[bhā.pu.
10.50.29\] iti vakṣyamāṇa-rītyā
pratiyodhādy-anurūpa-mātra-śakti-prakāśa-kāryāt dhāriṇyā nara-līlayaiva
kṛtam ity āśrayatvena varṇyate, **naitad** iti, dṛṣṭānte 'pi
**tantūnāṁ** kāraṇatvena kāryāt **paṭād** anyatvam \|\|35.37\|\|

**---------------------------------------------------------------------------------------------------------------------**

**bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** viśvam **otaṁ**
agra-**tantuṣu paṭa** iva grathitaṁ **protaṁ** tiryak tantuṣu paṭavad
eva grathitaṁ sarvato\'nusyūtaṁ vartata ity arthaḥ \|\| 35-36 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** baladevasyedaṁ śauryann
āścaryam ity āha---naitad iti \| **idaṁ** viśvaṁ **yasmin** tat
amūrdha-tantupu paṭavad grathitaṁ prātaṁ tiyak **tantuṣu** tad vad
grathitaṁ sarvato'nusyūtam astīty arthaḥ \|\|36.37\|\|

**\...**

**\|\| 10.15.37 \|\|**

**tataḥ kṛṣṇaṁ ca rāmaṁ ca jñātayo dhenukasya ye \|**

**kroṣṭāro'bhyadravan sarve saṁrabdhā hata-bāndhavāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kroṣṭāraḥ** svajāti-svanaṁ
kurvāṇāḥ \| **tataḥ** **dhenuka**-patanānantaram **saṁrabdhāḥ** kupitā
saṁrabhaḥ kopavegayoḥ iti viśvaḥ \| **kṛṣṇām** ity ādāv uktiḥ
śrī-baladevasya parākrama-dṛṣṭyā bhayāt tat-tyāgena tad abhidravaṇāt \|
yad vā, agraja-premṇā svayam evāgre gamanāt **rāmañce**ti paścād
anuja-snehena tasyāpi tat-pārśve gamanāt \| **abhidravaṇe** tu dvayor
api prādhānyāc cakārau \| kroṣṭāraḥ mahā-krośanaṁ kurvāṇāḥ
**hata-bāndhavā** iti \| śokenāpy atikrodhāc chakty atiśayaṁ kurvanta
iti bhāvaḥ \|\|36\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : kṛṣṇam** ity-ādāv uktiḥ
śrī-baladevasya parākrama-dṛṣṭyā bhayāt tat-tyāgena prāk kṛṣṇaṁ
pratyabhidravaṇāt, kimvāgraja-vātsalyena svayam agrato bhavanāt
\[sthitatvāt\] **rāmañce**ti paścād anuja-snehena rāmasyāpi tat-pārśve
gamanāt \| **abhidravaṇe** tu dvayor api prādhānyāc cakārau \|
**kroṣṭāra** iti mahā-krośanaṁ kurvāṇā **hata-bāndhavā** iti ca \|
śokenātikrodhān nija-śakty atiśayaṁ darśayanta iti bhāvaḥ \|\|37\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : kroṣṭāraḥ** sva-jāti-svanaṃ
kurvāṇāḥ \| **tataḥ** dhenuka-patanānantaram **saṁrabdhāḥ** kupitā
"saṃrabhaḥ kopa-vegayoḥ" iti viśvaḥ \| **kṛṣṇām** ity-ādāv uktiḥ
śrī-**baladevasya** parākrama-dṛṣṭyā bhayāt tat yāgena tad-abhidravaṇāt
\| yad vā, agraja-premṇā svayam evāgre gamanāta **rāmañceti** paścād
anaja-snehena tasyāpi tat pārśe gamanāt \| abhidravaṇe tu dvayor api
prādhānyāc cakārau \| kroṣṭāraḥ mahā-krośanaṃ kurvāṇāḥ **hata-bāndhavā**
iti \| śokenāpy atikrodhāc chakty atiśayaṃ kurvanta iti bhāvaḥ
\|\|37\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī, baladeva-vidyabhūṣaṇaḥ
vaiṣṇavānandinī) :** *na vyākhyātam.*

**\...**

**\|\| 10.15.38 \|\|**

**tāṁs tān āpatataḥ kṛṣṇo rāmaś ca nṛpa līlayā \|**

**gṛhīta-paścāc-caraṇān prāhiṇot tṛṇa-rājasu \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tās tān** dhenuka-vāndhavān
\| he **nṛpe**ti \| nṛpā yathā nara-pālanārthaṁ duṣṭān hantīty evaṁ
śrī-**kṛṣṇenāpi** tat-kṛtam iti bhāvaḥ \| yd vā, nṛpasyeva **līlayā**
**rājāno**'pi mṛgayā-krīḍā-kautukena mṛgān ghantīty anāyāsa eva
tātparyāt \|\|37\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he **nṛpe**ti
praharṣodayāt \| yad vā, nṛpasyeva līlayā **rājāno** hi mṛgayayā
krīḍā-kaukukena mṛgān ghnantīty anāyāse eva tātpryam \| tṛṇa-rājasv ity
ārṣam---**tṛṇa-rājeṣu** \|\|38\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** he **nṛpe**ti praharṣodayāt
\| yad vā, nṛpasy eva **līlayā rājāno** hi mṛgayayā krīḍā-kautukena
mṛgān ghnantīti anāyāsa eva tātparyam \| **tṛṇa-rājasv** iti
ārṣam---samāsānta-vidher anityatvāt \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** daitya-dehair upalakṣitā bhūḥ
phala-prakara-saṅkīrṇaṁ yathā syāt tathā **rarāja** nabhas talaṁ
nabhaḥ-svarūpam \|\|38.39\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** he **nr̥pa** \|\|38\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** he **nṛpa** \|\|38\|\|

**\...**

**\|\| 10.15.39 \|\|**

**phala-prakara-saṅkīrṇaṁ daitya-dehair gatāsubhiḥ \|**

**rarāja bhūḥ sa-tālāgrair ghanair iva nabhas-talam \|\|**

**śrīdhara-svāmī (bhāvārtha-dīpikā) : ghanair nabha iva bhuvas talaṁ
rarāja** \| tatra **phala-prakara-saṅkīrṇam** iti **daitya-dehaiś** ca
**sa-tālāgraiḥ** saṅkīrṇam ity aruṇaś ceta-nīla-ghana-sādṛśya-saṁpādanam
\|\|39.40\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : bhūr** iti \| **talam** ity
anena vyavahite nāpi saṁbandhyate \| ṣaṣṭy arthe prathamā bodhyety
āśayena **bhuvas** talam iti svāmī \| **phalānāṁ** **prakareṇa**
samūhena **saṅkīrṇaṁ** militm \| tatra bhūtale \| **daitya-dehair** ity
anena saṅkīrṇam ity asya samāsāntargatasyāpi bhīṣma-droṇa-pramukhataḥ
sarveṣāṁ ca mahīkṣitām iti-vatsaṁbandhaḥ \| yad vā, **daitya-dehaiḥ**
saha phala-prakara-saṅkīrṇam iti saṁbadhaḥ \| pūrṇopameyam
upamānopameya-sadṛśya-dharmopamā-vācaka-padānāṁ caturṇām evopādānāt \|
yad va, nabhas talaṁ nabhaḥ-svarūpam talaṁ svarūpādhārayoḥ iti viśvaḥ
\|\|38\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :
phala-prakara-saṅkīrṇam** iti \| phala-prakara-saṅkīrṇaṁ yathā syāt
tathā \| **bhūḥ rarāja** \| kaiḥ ? **gatāsubhir** **dehaiḥ** \| kaiḥ kim
iva ? **ghanair nabhas talam iva** \|\|38\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : gatāsubhir** iti
**dehānām** aspandanaṁ bodhayati, ata eva **rarāja**, **bhūr**
bhūmi-rūpam, **talaṁ** tālānām adhodeśaḥ \| kiṁ vā, bhūr ity
avyayam---bhūr lokādivat \|\|39\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : gatāsubhir** iti **dehānām**
aspandanaṁ bodhayati, ata eva **rarāja** śrī-kṛṣṇa-pakṣīyāṇām
ānanda-janakatvāt **bhūḥ** bhūmi-rūpaṁ **talaṁ** tālānām adho deśaḥ \|
kiṁ vā, bhūr ity avyayaṁ bhūr lokādivat \| yad vā, supāṁsu-lug ity-ādinā
ṅasaḥ subhāvaḥ \| athavā satālāgrair **daitya-dehe**-rupa-lakṣitā bhūḥ
**phala-prakara-saṅkīṇaṁ** yathā

syāt tayā rarāja **nabhas** talaṁ nabhaḥ-svarūpaṁ talaṁ svarūpādharayoḥ
iti viśvaḥ \|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha tāla-vana-krīḍām
āha---phala-prakarety-ādi \| **phala-prakara-saṅkīrṇaṁ** yathā syāt
tathā **bhū rarāja** \| kaiḥ ? **gatāsubhir daitya-dehaiḥ** \| kaiḥ kim
iva ? **ghanair nabhaḥ-sthalam iva** \|\|39.52\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
**phala-prakara-saṅkīrṇaṁ** yathā syāt tathā **bhū** **rarāja** kaiḥ
**daitya-dehaiḥ** nirbhinna-tālāgra-sahitaiḥ teṣāṁ svataḥ śyāmatvāt
rudhirokṣitatvāc ca **ghanaiḥ** śyāma-raktair **nabhas talam iva** tala
svarūpādhārayoḥ iti viśvaḥ \|\|38.39\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : phala-prakaraiḥ saṅkīrṇaṁ**
yathā syāt-tathā **bhūḥ rarāja** kair ity āha---**daitya-dehair**
bhagna-tālāgra-sahitaiḥ teṣāṁ śyāmatvād-rudhira-niṣiktatvāc ca
**ghanaiḥ** śyāma-raktair **nabhas talam** ākāśam iva tala
svarūpādhārayoḥ iti viśvaḥ \|\|39.40\|\|

**\...**

**\|\| 10.15.40 \|\|**

**tayos tat su-mahat karma niśāmya vibudhādayaḥ \|**

**mumucuḥ puṣpa-varṣāṇi cakrur vādyāni tuṣṭuvuḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tayoḥ** rāma-kṛsṇayoḥ \| tad
daitya-hanana-tāla-pātana-rūpam \| nara-kṛtyāyogyatvān mahat \| ādinā
gndharvarṣayo grāhyāḥ \|\|39\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** gopānām eva[^85] prīty
artham api tatra tat tad anyeṣāṁ[^86] jātam ity āha---tayor iti dvābhyām
\| sumahad iti devādi --bhayaṅkarasya mahā-baliṣṭhasya saparivārasya
tasyāvahelayāśumāraṇāt \| ādi-śabdād-vidyādharādayo maharyādayaś ca,
krameṇa teṣāṁ tat-tat-karma jñeyam \| vādyair gīta-nṛtyāny api jñeyāni,
prāyo'nyo'nyaṁ teṣāṁ saṅgatvāt \|\|40\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** gopānām eva prīty artham api
tatra tat tad anyeṣāṁ jātam ity āha---tayor iti dvābhyām \| sumahad iti
devādibhayaṅkarasya mahābaliṣṭhasya saparivārasya
tasyāvahelayāśu-māraṇāt \| ādi-śabdād-vidyā-dharādayo maharṣyād ayaś ca,
krameṇa teṣāṁ tat tat karma jñeyam \| vādyair jīta-nṛtyāny api jñeyāni,
prāyo\'nyo\'nyaṁ teṣāṁ saṅgatatvāt \|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** yad vā, sādhāraṇa-manuṣyā evādan,
na tu gopāḥ mṛta-gardabha-prasaṅge ghṛṇāṁ vidhāyeti bhāvaḥ \|\|40\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** manuṣyās tatratyāḥ
pulindādaya eva na tu gopālāḥ ādan gardabha-raktokṣitatvena phaleṣu
ghṛṇotpatteḥ \|\|40\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.15.41 \|\|**

**atha tāla-phalāny ādan manuṣyā gata-sādhvasāḥ \|**

**tṛṇaṁ ca paśavaś cerur hata-dhenuka-kānane \|\|**

**śrīdhara-svāmī (bhāvārtha-dīpikā) : ādann** abhakṣayan \|\|41\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : hata-dhenukasya** **kānane
ceruḥ** babhakṣuḥ \| **manuṣyās** tatratyāḥ pulindādaya eva na tu gopālā
**ādan**, gardabha-raktokṣitatvena **phaleṣu** ghṛṇotpatteḥ \|\|41\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atha tad-vadhānantaraṁ
manuṣyā gopā eva, gataṁ sādhvasaṁ rāma-kṛṣṇa-viṣayakāniṣṭa-śaṅkā yeṣām
\| ādan tatraivābhakṣayan \| yad vā, tataḥ-prabhṛti gopādayaḥ sarva eva
manuṣyā dhenukotpāta-gata-bhayā abhūkta-pūrvāṇi \[bhṛpatitāni\] tāny
abhakṣayann ity arthaḥ \| kiṁ vā, gopās **tāla-phalāny ādan**,
**manuṣyā** anye'pi sarve **gata-sādhvasā** babhūvur iti \|
**hata-dhenuke**ti manuṣyāṇām agamyatayā ghana-**tṛṇādi**-sañcaye tatra
nirbhayatvena sarvatra sukhena tṛṇa-caraṇādikam abhipretam \|\|41\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** gopālā ity anuktvā
**manuṣyā** ity uktes te tu mṛta-gardabha-prasaṅgena dhṛṇāṁ vidhāya
**nādan** kiṁ tv anya eva manuṣyā ity arthaḥ \| **hata-dhenuka-kānana**
iti **tṛṇa**-bāhulyam api sūcitam \|\|41\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **manuṣyās** tatratyāḥ
pulindādaya eva na tu gopālāḥ **ādana** gardabha-rattokṣitatvena
**phaleṣu** ghṛṇotpatteḥ \|\|41\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : mānuṣyās** tatratyāḥ
śavaśadayaḥ ev**ādan** na tu gopāḥ teṣāṁ rāsabha-rudhirā-niṣiktatvena
tad-dine tad-asvīkārāt \|\|41\|

**\...**

**\|\| 10.15.42 \|\|**

**kṛṣṇaḥ kamala-patrākṣaḥ puṇya-śravaṇa-kīrtanaḥ \|**

**stuyamāno'nugair gopaiḥ sāgrajo vrajam āvrajat \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kṛṣṇa** iti
**vraja**-sthānāṁ cittākarṣaṇaṁ, **kamala-patrākṣa** iti netra-nāsayor
akarṣaṇam \| **puṇye** dhanye karṇau yatas tādṛk **kīrtanaṁ** veṇu-gānaṁ
yasyeti **śrotra**syāpy ākarṣaṇaṁ sūcitam \| **anugaiḥ** deva-rūpair ity
arthaḥ \|\|42\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ prasaṅgād āpatitāṁ
tālīvana-krīḍāṁ nirūpya pūrvaṁ prastutāṁ go-pālana-prathama-dina-kṛīḍām
eva vadan vana-vihāraṁ samāpya vrajāntar vilāsam āha---kṛṣṇa iti ṣaḍbhiḥ
\| athavā, tasminn eva dine tālīvana-krīḍāpi sā draṣṭavya, eka-detyādy
anuktyā krameṇa tad dina-krīḍām eva tat-kathanāt \| tataś ca kāle'pi
kārtika-śeṣe pakva-tālānāṁ samṛddhiḥ
sarvartvāśraya-śrī-vṛnḍāvana-sambandhāt \| puro bāto'pi śarad-vṛṣṭy
artham etad deśa-svabhāvādghaṭata eveti dik \| **sāgrajaḥ kṛṣṇa** iti
prādhānyena tasya nirdeśaḥ prāyaḥ sarvatra tasyaiva mukhyatvāt,
viśeṣataś ca vrajāgamane tasyātyantotsāhāt,
vraja-janānanda-viśeṣotpādanāc ca, tathāgrato'bhigamiṣyantībhiḥ
śrī-gopikābhiḥ saha saṅgamotsavārtham agre bhavanāc ca \| kṛṣṇa ity
abhipreta-sarva-cittākarṣakatvaṁ darśayan viśinaṣṭi---kamalety ādinā \|
**kamala-patrākṣa** iti saundaryam, **puṇye śravaṇa-kīrtane** yasyeti
sarva-sad-guṇa-karmādi-māhātmyam \| anena vraja-sthānaṁ tac chravaṇād
eva virahārtyupaśamaḥ, stāvakānāṁ ca cittollāsaḥ sūcitaḥ \| evaṁ
vrajāgamane **vraja**-sthānāṁ praharṣārthaṁ viśeṣato
rūpa-guṇādi-prakaṭanam abhipretam ato nijābhīṣṭa-siddheś ca, gopaiḥ
**stūyamāno** rūpa-guṇādi-pradarśanena viśeṣataś ca tad
dina-kṛta-dhenuka-vadhādi-varṇanenānugaiḥ paścād vartibhiḥ sadbhiḥ,
śrī-kṛṣṇasya gopīnāṁ cānyo'nyaṁ samyag darśana-siddhy artham \| yad vā,
**anugaiḥ** sevakair **gopaiś** ca sahacarair iti premastavanaṁ
bodhayati \| yad vā, anugaiḥ śrīdāmādibhiḥ sakhya-svabhāvata eva gopaiś
ca vrajasthair agrato'bhigatair anyair bāndhavais tac chravaṇāt \|
stūyamāna **āvrajad** iti gaṅgā-tīre niviśya[^87] kathayato'pi
śrīvādarāyaṇer bhāva-viśeṣeṇātmanaḥ prāyo **vrajasthatva** sphurtteḥ
\|\|42\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ prasaṅgena dināntarasya
dhenuka-vadha-līlām api samāhatya prathama-gocāraṇadina-sandhyā-līlāpi
yathāyuktam itthaṁ jñeyeti \| tad dina-sandhyā-līlām āha ṣaḍbhiḥ---tatra
sāmānya-vraja-jana-dṛśyamānatvena varṇayati---kṛṣṇa iti \| **kṛṣṇa** ity
abhipretaṁ sarva-cittākarṣatvaṁ darśayan viśinaṣṭi-kamalety-ādinā \|
**kamala-patrākṣa** iti saundaryaṁ śoṇac chavikoṇatayā
vistīrṇatā-kīrṇatayā ca kaiśorāṁśa-vyaktir api **puṇye śravaṇa-kīrtane**
yasya sa iti sarva-sad-guṇa-karmādi māhātmyam anena vraja-nātha-santac
chravaṇād eva virahārty upaśamastāvakānāṁ ca cittollāsa sūcitaḥ evaṁ
svarūpa-śobhā darśayitvā āvaraṇa-śobhām āha---**stuyamāna** ity-ādinā
\|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** tatra
sāmānya-vraja-jana-dṛśyamānatvena varṇayati---kṛṣṇa iti \|\|42\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**
vanād-goṣṭha-praveśa-līlām āha tribhiḥ---kṛṣṇa iti \| **vraja**-sthānāṁ
cittasyākarṣaṇaṁ **kamala-patrākṣa** iti netra-nāsayoḥ **puṇye** dhanye
**śravaṇe** karṇau yatas tathā-bhūtaṁ **kīrtanaṁ** veṇu-nānaṁ yasya sa
iti śrotrasyāpy ākarṣaṇa dhvanitam \|\|42\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** vanād-vraja-praveśa-līlām
āha---kṛṣṇa iti tribhiḥ \|\|42\|\|

**\...**

**\|\| 10.15.43 \|\|**

**taṁ go-rajaś-churita-kuntala-baddha-barha-**

**vanya-prasūna-rucirekṣaṇa-cāru-hāsam \|**

**veṇum kvaṇantam anugair upagīta-kīrtiṁ**

**gopyo didṛkṣita-dṛśo'bhyagaman sametāḥ \|\|**

**śrīdhara-svāmī (bhāvārtha-dīpikā) : go-rajobhiś churiteṣu kuntaleṣu
baddhaṁ barhaṁ** **vanyāni prasūnāni** ca yasya \| **ruciram īkṣaṇaṁ**
**cāru-hāsaś** ca yasya, taṁ ca taṁ ca \| **didṛkṣita-dṛśo** didṛkṣitā
darśanotkaṇṭhā-yuktā dṛśo yāsāṁ tāḥ \|\|43\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : taṁ** śrī-kṛṣṇam \|
**go-rajobhiḥ** **churiteṣu** vyāpteṣu **kuntaleṣu** keśa-pāśeṣu
**baddhaṁ barhaṁ** mayūra-pakṣo *yasya* sa ity uttareṇa karma-dhārayaḥ
\| churitaṁ vyāpti-bhedayoḥ iti dharaṇiḥ \| *didṛkṣā* jātā yāsāṁ tā
**didṛkṣitā** **dṛśaḥ** svayam eva kartṛtvaṁ bhejuḥ karaṇatvaṁ tyaktveti
dhvaniḥ \| *tāḥ dṛśo yāsāṁ* iti \|\|43\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tataś
sāyantana-vanya-veṣa-vibhūṣitasya śrī-bhagavato gopīnāṁ
cānyonya-sandarśana-sammānanānandam āha---**tam** iti dvābhyām \|
**kuntalāḥ** keśā alakā vā \| **īkṣaṇam** avalokanam \| evam upari
madhye'dhaś ca sarvataḥ śrī-mukhasya saundaryam uktam \|
anyālaṅkārādi-sad-bhāve'pi tat-tan-mātrasyaiva varṇanaṁ sāyaṁ
**vanya-veśe** tasya tasyaiva mukhyatvāt, tena tena śobhā-viśeṣodayāc ca
\| **veṇu-kvaṇanaṁ** svabhāvata eva, viśeṣataś ca nijāgamana-vijñāpanena
tāsām ākarṣaṇārthaṁ praharṣaṇārthaṁ cā \| ata eva upa sāmīpyena
veṇu-kvaṇanaṁ copagīyate, tena vā gītā kīrtir dhenuka-ghātanādi-lakṣaṇā
yasya tam \| ayam api didṛkṣitatve hetur eko draṣṭavyaḥ \|
abhigamanārthaṁ ca tasya vrajāgamana-jñāna-nirdhāre---**go-raja** iti,
veṇuṁ kvaṇantam iti, **anugair upagīta-kīrtim** iti ca hetu-trayam \|
**gopya** ullaṅghita-bālyās tat-priyāḥ, ata eva śrī-baladevo'pi dṛḍhaṁ
vyāvartitas tābhiḥ sahānujasyāsaṅkoca-saṅgama-sukhārthaṁ kenāpi chalena
tasya dūra-gamanāt \|

abhigamane hetu-viśeṣaḥ---**didṛkṣita-dṛśaḥ** \| astu tāvad ātmā mano
vā, draṣṭuṁ paramotsukā dṛśo'pi yāsāṁ prathama-go-cāraṇena dūrāgamanato
vividha-śaṅkotpattes tathā pūrvaṁ vatsa-pālanato'dhunā go-pālane
kāla-vilambenāgamanāc ca **sametā** anyo'nyaṁ militāḥ satya aikamatyena
bhaya-lajjādi-hāneḥ, anyo'nyaṁ sakhya-svabhāvād vā \| yad vā,
sva-sva-gṛhato'tivegena sarvāsām eva dhāvanād-yaugapadyena pathi \| kiṁ
vā, pūrvam eva virahārtyā sarvāsām ekatra[^88] saṅgataḥ \|\|43\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atha tad ullaṅghita-bālyaiḥ
śrī-gopa-kumārī-viśeṣair api dṛśyamānatvena taṁ varṇayas teṣām
anurāgotpattiṁ spaṣṭayati---tam iti dvābhyām \| **īkṣaṇam** avalokanam
\| go-raja ity-ādinā \| upari madhye tale ca śrī-mukha-śobhā darśitā
anya-veṣa-sadbhāve\'pi tat tan mātrasyaiva varṇanaṁ sāyaṁ vanād
āgatatvena vaiśiṣṭyāt \| **venu-kvaṇanaṁ** svabhāvata eva viśeṣataś ca
tāsāṁ praharṣaṇārtham ākarṣaṇārthaṁ ca upetir
āgamātra-gānamaya-veṇu-kvaṇanopagānatvena **gītā** **kīrtir** yasya tam
atra sāgrajatānuktis tasya tatrānupayukta-prāyatvāt ata eva chalena
vyavahitatvāt guru-jana-saṅgatau hi tasyāgrajatābhāva eva prabalate
tasya vrajāgamananir dhāre **gorajaś churite**ti sūcita-go-raja uddhṛtir
veṇu-kvaṇanam anugopa-gīta-kīrtitvam iti hetutr ayaṁ jñeyam
**abhigamane** hetuḥ, **didṛkṣitāḥ** sajāta-didṛkṣā **dṛśo** yāsām iti,
atra prathamato go-caraṇena dūra-gamanato vividha-śaṅkotpattiḥ tathā
pūrvatodhunā gopālate kāla-vilaṁ vanenāgamanaṁ cotkaṇṭhā-vaiśiṣṭaye
hetuḥ **sametāḥ** anyonyaṁ militāḥ aikamatyena sakhyāt tata eva
bhaya-lajjādi-hāneś ca tac ca sva-sva-gṛhataḥ sarvāsām eva
yugapad-dhāvanāc chrī-kṛṣṇādhvani vā pūrvam evāgatānām
ucca-sthāna-viśeṣe vā jñeyam \|\|43\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** ekena atha parama-tejasvitvena
jhaṭiti tadvad ullaṅghita-bālyaiḥ śrī-gopa-kumārī-viśeṣair api
dṛśyamānatvena varṇayaṁs teṣām anurāgotpattiṁ spaṣṭayati---tam iti
dvābhyām \|\|43\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** vraja-bālānāṁ viśeṣata
ākarṣaṇam āha---**taṁ gopyo'bhyagaman** **go-rajobhiś churiteṣu**
vyāpteṣu **kuntaleṣu** **baddha-barhaṁ vanya-prasūnāni** ca yasya
**ruciram īkṣaṇaṁ cāru-hāsaś ca** yasya īkṣaṇayor hāso vā yasya taṁ
**didṛkṣitāḥ** sañjāta-darśanecchā **dṛśo** yāsāṁ tā iti gopī-kartṛkaṁ
lajjā bhava-dhenukaṁ varjanam amānayantyo dṛśaspadākaraṇatvaṁ parityajya
svatantra-kartṛtvaṁ prāptā iti dhvaniḥ \| tena ca prativeśināṁ
śrotra-ghrāṇendriyāṇāṁ veṇu-sausvaryāṅga-saurabhya-sambal-lābham ālakṣya
mātsaryeṇaiva sveṣāṁ raṅkatvam asahamānāḥ svāśraya-bhūtā gopīḥ
parityajyeva sapatnī-bhavitum iva cāpalyāt svayam eva kṛṣṇa-pārśvaṁ
calitā ity utprekṣā dhvanyate \| **sametā** iti sarvā eva kula-vadhvaḥ
sva-sva-gṛhān vihāya calanti \"mām eva kiṁ tvaṁ vārayantī vadhiṣyasi\"
iti sva-sva-śvaśrūḥ pratyuttarayantya iti bhāvaḥ \|\|43\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kiśorīṇāṁ viśeṣataḥ
samākarṣaṇam āha---tam iti \| **gopyas** **tam abhyagaman**
tad-darśanāya tad-āgama-pathastha-prāsāda-śikharāṇy ārohann ity arthaḥ
\| kīdṛśyaḥ ? **didṛkṣitāḥ** sañjātā didṛkṣā **dṛśo** yāsāṁ tā iti
karaṇānām api dṛśāṁ didṛkṣāyāṁ kartṛtvaṁ nirdeśāt lajjā bhaya-hetukaṁ
tan-nivāraṇaṁ na menire iti \| tad-dṛśas tad-avaśyā iti bhāvaḥ \|
śrotra-ghrāṇayos tad-veṇu-nāda-tad-aṅga-saugandhya-lābhān mātsaryād iva
dṛśāṁ tad-rūpa-lābha-pravṛttir iti sūcyate \| **sametā** mitho militā
iti śvaśrūṇāṁ na kṛteti vyajyate taṁ kīdṛśaṁ ? **go-rajobhiḥ churiteṣu**
vyāpteṣu **kuntaleṣu baddhaṁ barhaṁ** **vanyāni prasūnāni** ca yasya
**rucirayor īkṣaṇayoś** **cārur hāso** yasya, taṁ ca taṁ ca tam
\|\|43\|\|

**\...**

**\|\| 10.15.44 \|\|**

**pītvā mukunda-mukha-sāragham akṣi-bhṛṅgais**

**tāpaṁ jahur viraha-jaṁ vraja-yoṣito'hni \|**

**tat-satkṛtiṁ samadhigamya viveśa goṣṭhaṁ**

**savrīḍa-hāsa-vinayaṁ yad apāṅga-mokṣam \|\|**

**śrīdhara-svāmī (bhāvārtha-dīpikā) : mukundasya mukha**-padma-gataṁ
**sāraghaṁ** madhu \| **ahni** yo **virahaḥ,** tasmāj jātaṁ **tāpam** \|
sa ca **tāsāṁ** **satkṛtiṁ** pūjām \| kāṁ sat-kṛtiṁ ? kathaṁ vā kṛtāṁ ?
tām āha---**sa-vrīḍena** sa-lajjena **hāsena** **vinayo** yathā bhavati
tathā **yad** etat \| kiṁ tat ? **apāṅga-mokṣaṁ** kaṭākṣa-darśanam \|
tathā tāṁ sat-kṛtiṁ prāpyeti \|\|44.51\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** saraghābhiḥ sañcitaṁ
**sāragham,** saraghā madhu-makṣikā iti halāyudhaḥ \| *madhu*
makarandaṁ, *mukhaṁ* lakṣaṇayā *padmam* āha \| sāragha-padam api
lakṣita-lakṣaṇayā makarandam āha \|\|43\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tataś ca tasya
sandarśanāmṛtena tāsāṁ viraha-jvaro nirasta ity āha---pītvā iti \|
muktir api kutsitā yasmād ānandāt, taṁ dadātīti **mukunda** iti
tan-**mukhasyāpi** tādṛśatvam abhipretam \| yad va, kukhe kundāni
danta-rūpāṇi yasya, evam aruṇādhara-śyāma-sundara-śrī-mukhasya
śobhā-viśeṣaḥ sūcitaḥ \| tasya **sāragham** akṣi-bhṛṅgaiḥ **pītvā** iti
tat-saundaryaṁ paramāsaktyā bhṛśaṁ sākṣād dṛṣṭvā ity arthaḥ \| yady api
bhṛṅgāḥ svayam eva madhu pivanti, tathāpi teṣāṁ karaṇatvam akṣṇāṁ
cāñcalyādinā saundarya-viśeṣas tathā śrī-mukhāvayaveṣu tatas tato muhur
dṛṣṭiś ca dhvanitā \| **virahajam** iti tad-dine viśeṣato virahārtiḥ \|
tac ca **didṛkṣita-dṛśaḥ** ity atroktam eva \| **vraja**sthā **yoṣita**
iti tatraiva hetu-viśeṣaḥ \| **ahni** iti rātrau viraha-tāpābhāvaḥ
sūcitaḥ, tasyāṁ śrī-nanda-gṛhādau tat-sandarśanādi-siddheḥ \| kiṁ vā,
asya pareṇānvayaḥ \| kiñcid dina-śeṣe goṣṭhāntaḥ praviveśa, rātrau
samyag-darśanādya-sampatteḥ \| tām
abhigamana-śrī-mukha-prema-sandarśana-lakṣaṇāṁ tāsāṁ vā kiñcid
upayanārpaṇa-pūrvāṁ gīti-rañjanādi[^89] lakṣaṇāṁ **satkṛtim** **samyag**
**adhikaṁ** ca **prāpya** \| śrī-bhagavatāpi tāḥ premṇā sammānitā ity
āha---**savrīḍa-** iti \| **vinayo**'tra cāpalyābhāvaḥ, na ca vinayato
mukha-namratādinā tāsu sa-bhāva-dṛṣṭi-viśeṣa-hānir ity āha---**yad** iti
\| **apāṅga-mokṣaṁ** ca yathā syāt tathā \| yad yasmād **viveśa**
\|\|44\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tataś ca yad vṛttaṁ tad
āha---pītveti \| tair vyākhyātam \| sva-mādhurī-pariveṣaṇena
viyoga-duḥkhān muktiṁ dadātīti **mukhe** kundāni danta-rūpāṇi yasyeti vā
\| **mukundaḥ** tasya **mukhābja-sāragham akṣi-bhṛṅga-svarūpaiḥ
pītve**ti tat-saudarya-paramāsastvā netramātrātmikāsatyo bhṛśaṁ vīkṣyety
arthaḥ \| prakṛtyābhirūpa ity-ādi-vattṛtīyā \| kiñ ca, bhṛṅga-rūpakeṇa
śrī-mukhāvayaveṣu tatas tato muhur dṛṣṭiś ca yad-dhavanitā
**vraja-yoṣita** iti samutkaṇṭhā-viśeṣaḥ \| **ahnī**ti rātrau
vihara-tāpābhāvaḥ sūcitaḥ \| tasyāṁ vrajendra-grahādau
tat-sandarśanādi-siddheḥ sat-kṛtim āha---**savīḍo hāsopatādṛśo**\'pi
vinayaḥ rahasya-priya-janocita-vyavahāropatratādṛśaṁ yathā syāt tathā
tad-rūpām ity arthaḥ \| yad ity etat proktā tāṁ kiṁ rūpāṁ
**apāṅga-mokṣa**-kaṭākṣa-darśana-rūpām ity arthaḥ \| yad vā, yady āsāṁ
apāṅga-mokṣa eva satkāropakaraṇatvena vidyate \| yatra tādṛśaṁ yathā
syāt tathā **satkṛti** **samadhigamye**ti \| yad vā, yat
sad-vṛtty-adhigamanaṁ savrīḍety-ādi-rūpaṁ apāṅgasya mokṣo yatra
tad-rūpaṁ ca klībatvam ārṣaṁ vā kaṁsāt kṛtiṁ yaḥ apāṅga-mokṣa ity arthaḥ
\| tad-viśeṣaṇaṁ savīḍa-hāseti yad vā, vrajyoṣitaḥ pūrvoktās tad-viśeṣāḥ
mukundasya sarva-duḥkha-mocakatvena tādṛśa-nāmnaḥ śrī-kṛṣṇasya
mukha-sāraghaṁ mukha-kamalasya saundarya-rūpaṁ makarandam akṣi-bhṛṅgair
akṣibhir eva bhṛṅgāraiḥ pāna-pātraḥ pītvā samāsvādya ahni yo **virahas**
tena yas **tāpas** tad aprātijā tṛṣṇā tāṁ **jahū** rātri-javira-hatāpaṁ
tu prāta-darśanena jahur eveti bhāvaḥ \| yat yatraiva savīḍo
hāsa-**vinayau** yatra tādṛśam apāṅga-mokṣaṁ kaṭākṣa-niḥkṣepa-rūpāṁ tat
satkṛti tābhiḥ kṛtaṁ sammānaṁ samadhigamya matvā **goṣṭhaṁ**
goṣṭhāntar-nija-gṛhaṁ **viveśeti** \|\|44\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** akṣīṇy eva bhṛṅgās tat-pāne svataḥ
pravṛttatvāt taiḥ dvāra-bhūtaiḥ svayam api pītvā satkṛtim
āha---**savrīḍo hāso** yatra tādṛśo
**vinaya**-rahasya-priya-janocita-vyavahāro yatra etādṛśaṁ yathā syāt
tayā yat syāt tad-rūpām ity arthaḥ \| yad ity etat proktāṁ tāṁ kiṁ-rūpām
**apāṅga-mokṣāṁ** kaṭākṣa-darśana-rūpām ity arthaḥ \|\|44\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** abhigamya kiṁ cakruḥ ?
ity ata āha---**pītvā** iti \| **mukundasya mukhe sāraghaṁ** smita-rūpaṁ
madhu **akṣi-bhṛṅgaiḥ** **pītvā** na tv apāṅga-bhṛṅgaiḥ \| pītvety anena
kṛṣṇasyādṛṣṭa-gopīkasyānya-manaskasyaiva yat sāhajikaṁ smitaṁ tat tābhir
niḥśaṅkatayā sampūrṇa-netrair eva pītam iti gamyate \| tataś ca
dvitīya-kṣaṇe kṛṣṇasya tatrāvadhāne sati harṣottho hāsas tāyāṁ yad
evājani, tadaivodbhūtayā \[**vrīḍayā**\] lajjayā sa sampūrṇāvaloko
**hāsaś** cāvṛtaḥ \| vāma-kara-kṛtam avaguṇṭhanaṁ ca kiñcit saṁvṛttaṁ
tat-tad-āvaraṇa-vyañjito **vinayaś** cābhūd ity etat sarva-mādhuryam eva
kṛṣṇo'nubabhūvety āha---**tat-satkṛtiṁ** tādṛśāvalokana-rūpāṁ satkṛtiṁ
tābhiḥ kṛtaṁ kiñcid upāyana-pradāna-rūpaṁ sammānanam ity arthaḥ \|
**samadhigamya** vidagdha-śiromaṇitvāt sa-rasāsvāda svīkṛtya **goṣṭhaṁ
viveśa** \| atra satkāra-samadhigama-kriyayoḥ krameṇa
sa-vrīḍety-ādi-viśeṣaṇa-dvayaṁ \| tena ca **vrīḍayā** sahito **hāso**
**vinayaś** ca yatra, tat yathā syāt, tathā tāsāṁ sat-kṛtiṁ yataḥ
prāpnuvataḥ **apāṅgasya mokṣo** yatra, tad yathā syāt, tathā
**samadhigamya** **goṣṭhaṁ viveśa** ity arthaḥ \| tābhiḥ kṛtā
sa-vrīḍa-hāsa-vinayā tādṛśāvaloka-rūpā satkṛtiḥ, tasyādhigamaḥ kṛṣṇena
tat prāpnuvad apāṅga-mokṣa-sahitaḥ kṛta iti phalitam \| atra
sampūrṇa-netrābhyāṁ darśane tāsāṁ lajjayā vimukhī-bhāvaḥ syāt, atas
tat-kaṭākṣa-prāpty-artham eva kṛṣṇenāpāṅga-mokṣa iti jñeyam \|
arthaitad-vivaraṇaṁ tābhiḥ pratyekaṁ sva-nayanāñjanāv autsukyaṁ
sañcāriṇā sva-parijanena ānīyāvalokana-kusumam arpitaṁ tathaiva
svādhara-pallavāñjalau harṣa-sañcāriṇo\'py ādīyārpitaṁ hāsa-kusumaṁ ca
gṛhītvā \| etad vastu-dvayam evāsmad-gṛhe tatra bhavate devam asti tat
kṛpayā gṛhyatām iti yadaiva darśitaṁ, tadaiva tad upāyana-dvayam ānetuṁ
kṛṣṇena sva-preṣyo'pāṅgo\'ny ayujyata sa mahā-capalaḥ pūrvam eva tad
advayaṁ tāsām antar-gṛha-gatam api corayitum udyato'taḥ kṛṣnena
baddhvaiva sthāpita āsīt, tābhis tasminn upāyana-dvaye prakaṭīkṛtya
ditsite sati, sa eva bandhān mocitaḥ san śara iva śīghraṁ gatvā tad
yaiva grahītum ārabhata tat-kṣaṇa eva tāsāṁ koṣādhikāriṇyā sakhyā
vrīḍayā prādurbhūya tad upagāyana-dvayam āvarītuṁ pravavṛte tataś ca
tayor vigrahe pravṛtte sandhyarthyaṁ vinaye ca tāsāṁ parijane samāyāte
sa ca balavān kṛṣṇa-preṣyo'pāṅgo vrīḍāvinayābhyāṁ sahitam eva
sahāsāvalokanam upāyanam ākṛṣṇānīya kṛṣṇāya prādāt sa ca tatrikam
atidurlabha-mahā-ratnam iva prāpya svahṛdaya-mandirābhyāntara eva
sthāpayāmāseti kathā satkāra-vyāñjitopalabdhā yad vā
vraja-yoṣitohnito'hni tāpaṁ jahuḥ, kāstā vraja-yoṣitaḥ ? yāsām
apāṅga-mokṣaṁ tatāṁ prasiddhāṁ satkṛtiṁ samadhigamya goṣṭhaṁ viveśa
kīdṛśaṁ savrīḍa-hāsa-vinayam atra yat padasyottara-vākya-gata-svān na
tat padāpekṣā \|\|43\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** abhigamya yac cakruḥ, tad
āha---**pītvā** iti \| mukundasya viraha-duḥkha-mukti-dātur **mukhe**
aravinde smita-rūpaṁ yat **sāraghaṁ** madhu tad akṣi-rūpeṇa tu
kaṭākṣa-rūpair bhṛṅgaiḥ **pītvā** iti svakarmakaṁ tad-avalokāt
prākṛta-svābhāva-siddhaṁ tat smitaṁ tābhir niḥśaṅkaṁ nipītam iti bhāvaḥ
\| **ahni** yo virahaḥ, tena yas **tāpaḥ** tad-aprāptijā tṛṣṇā, taṁ
**jahur** iti rātri-virahajaṁ tāpaṁ tu prātar darśanena jahur eveti
bhāvaḥ \| tatas **tat-satkṛtiṁ** kṛṣṇaḥ **samādhigamya** **goṣṭhaṁ**
sva-bhavanaṁ **viveśa** \| atra **sa-vrīḍa-** iti satkṛti-kriyāyā
viśeṣaṇaṁ yad **apāṅga-** iti tu samadhigama-kriyāyā bodhyaṁ, tena ca
**sa-vrīḍa-hāso vinayaś** ca yatra, tad yathā syāt, tathā tābhiḥ kṛtāṁ
**satkṛtiṁ** yataḥ prāpnuvato'**pāṅgasya mokṣo** yatra tad yathā syāt,
tathā **samādhigamya goṣṭhaṁ viveśa** ity arthaḥ \| tābhiḥ
kṛṣṇa-mukha-candre samavalokyamāne tatra kṛṣṇāvadhāne sati harṣeṇa hāsas
tāsām abhudaita tadodbhūtayā lajjayā tat-samavaloka-hāsā va vṛtau
mukha-paṅkajāni cāvaguṇṭhitānīti sauśīlyarūpo vinayaś cābhūt
netrodharāñjali-dhṛtasya avaloka-smita-kusuma-gucchasya
vinaya-saurabhyādig-rūpasyārpaṇaṁ kṛṣṇasya satkāraḥ \| taṁ ca **yad
apāṅga-mokṣaṁ** **samadhigamya** iti netrābhyāṁ vilokane lajjayā antas
tirodadhyur iti netrās tenaiva tad-avalokanaṁ tat-kaṭākṣa-lābhārthakaṁ
\| tataś ca tāṁ satkṛtiṁ mahā-ratna-sampadam iva svahat-koṣe nidadhāno
gṛhaṁ prāpa iti bhāvaḥ \|

yad vā, **vraja-yoṣito'hni tāpaṁ jahuḥ** \| tāḥ kāḥ ? tatrāha---yāsām
**apāṅga-mokṣaṁ** prasiddhāṁ **satkṛtiṁ samadhigamya goṣṭhaṁ viveśa** \|
kīdṛśaṁ ? tatrāha---**sa vrīḍa-** iti \| atra yac-chabdasya
uttara-vākya-gatatvāt pūrvatra tac-chabdāpekṣā nāsti \|\|44\|\|

**\...**

**\|\| 10.15.45 \|\|**

**tayor yaśodā-rohiṇyau putrayoḥ putra-vatsale \|**

**yathā-kāmaṁ yathā-kālaṁ vyadhattāṁ paramāśiṣaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tayo** rāma-kṛṣṇayoḥ \|
**yathā-kāmaṁ** tad icchānusāreṇety arthaḥ \| **paramāśiṣas** tad
vāñchitāni **vyadhattām** \|\|44\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ tāsām ānandam uktvā
dvābhyāṁ mātror dvayor āha---tayor iti \| **putrayor** iti dvayor api,
dvau praty eva sva-putra-bhāvena sneha-bharaṁ bodhayati \| tataś ca
kācit kañcit prati kiñcid ity evaṁ dve eva te kramaśo yugapac ca dvayos
tayor **vyadhattām** iti jñeyam \| tathāpi parama-snigdhatvādinā
vrajeśvaryā eva tatra mukhyatvam \| śrī-rohiṇyāś ca sāhāyyena
sāhitya-mātram iti \| **yathā-kālam** iti vikāle sāyaṁ-pradoṣādau ca
samaye vidheyānusāreṇety arthaḥ \| yad vā, ādau nīrājanam, tato
vanya-bhūṣaṇottāraṇam, tato'ṅgato go-dhuli-mārjanā[^90]dikam ity evaṁ
krameṇeti \| **yathā-kāmaṁ** putrayoḥ svayor vecchānusāreṇa \|
paramotkṛṣṭā **āśiṣa** upabhogādīn sampāditavatyau \| yad vā, paraṁ
kevalaṁ tayor āśiṣa eva vyadhat tām---na tad-gṛha-kṛtyaṁ kim api
cakratur ity arthaḥ, yataḥ **putra-vatsale**---anena prāg
aṅkārohaṇāliṅgana-cumbanādikaṁ kuśala-praśna-sarvāṅga-nirīkṣaṇādikaṁ ca
tathā stanya-sravārdra-vastratvādikam api sūcitam eva \|\|45\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī)** evaṁ tāsām ānandaṁ dvābhyām
uktvā mātror dvayor āha---tayor iti \| putrayor iti \| dvayor api dvau
praty eva sva-putra bhādena lālana-bharaṁ bodhayati---**yathā-kālam**
iti \| śarad-ādau sāyaṁ pradoṣādau ca samaye vidheyānusāreṇety arthaḥ \|
**yathā kāmaṁ** **putrayoḥ** svayor vā icchānusāreṇa yathetyādikayor
viparyayeṇa pāṭhaḥ \| kvacit paramā utkṛṣṭā **āśiṣaḥ** upabhogān
sampāditavatyau yataḥ **putra-vatsale** anena prāg
aṅkāropaṇāliṅgana-cumbanādikaṁ kuśala-praśna-sarvāṅga-nirīkṣaṇādikañ ca
sūcitam \|\|45\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : paramāśiṣaḥ** utkṛṣṭopabhogān tatra
goṣṭha-madhye nijāvarodha-prāsāde \|\|45\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **yathā-kāmaṁ putrayor**
vāñchitaṁ bhakṣyādikam anatikramya **yathā-kālaṁ** pradoṣādikaṁ
bhojana-kālam anatikramya **paramāśiṣo** bhakṣya-paridheyādi-bhogāt
\|\|44\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : yathā-kāmaṁ** putra-vāñchām
anatikramya **yathā-kālaṁ** pradoṣa-kālam anatikramya **paramāśiṣo**
bhakṣya-paridheyādīn uttama-bhogān \|\|45\|\|

**\...**

**\|\| 10.15.46 \|\|**

**gatādhvāna-śramau tatra majjanonmardanādibhiḥ \|**

**nīvīṁ vasitvā rucirāṁ divya-srag-gandha-maṇḍitau \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : adhvano**'yam ādhvanaḥ sa
cāsau **śramaś** cety ādhvana-śramaḥ \| **gata** **ādhvana-śramo**
yayoḥ, tau tathā \|\|46\|\| \[atra viśvanāthaḥ\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** āśīr-vidhānam eva
prapañcayati---gata iti dvābhyām \| **tatra** goṣṭha-madhye gṛhe vā
**gata ādhvānaḥ** adhva-sambandhī vana-paribhramaṇa-bhavaḥ **śramo**
yayoḥ \| sa-visarga-pāṭhe'luk-samāsa ārṣaḥ, \"gatādhvāhaḥ-śramau\" iti
puṇyāraṇya-śrīpāda-dhṛtaṁ pāṭhāntaraṁ cintyam \| **ādi**-śabdena
keśa-prasādhana-gātra-jala-mārjanādīni, sneha-bhara-sambhrameṇa
kramollaṅghanān **majjanasyādāv** uktiḥ \| yad vā, yathā-kālam ity-ādau
kramasya sūcitatvād atrānirdiṣṭo'py asau boddhavya eva \| yad vā,
**unmardanaṁ** jala-mārjanam \| **ādi**-śabdān nirmañchanādayaḥ \|
**nīvīm** iti lakṣaṇayā paridhāna-vastram uttarīyasya brahmacaryāt
prāg-anapekṣatvāt, anulepādi-śobhā-vyavadhāyakatayā tasyāgrahaṇād vā \|
yad vā, ekatvenāpi nitya-saṁyuktatayā vastra-dvayam eva tad-upalakṣyam,
bhūṣaṇānām anuktir vastrādīnām iva mlānatvābhāvena teṣām aparivartanāt
\| kiṁ vā, **divya-srag-gandhābhyāṁ** gṛhe tāny api divyāny upalakṣyante
\|\|46\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** āśīr vidhānam eva
prapañcayati---gateti yugmakena \| gatādhvāneti na śramo aśramaḥ sa
ceśvaratvāt śrīman-nara-līlāṅgīkāreṇa tasyābhāvas tv anaśramaḥ śrama
evety arthaḥ \| samprati kṣaṇaṁ viśrāma-līlāyāṁ **vigatādhva-śramāv**
ity arthaḥ \| ādi-śabdena keśa-prasādhana-jala-mārjanādīni
snehabhara-saṁbhrameṇa kramollaṅghanān **majjanasyādāv** uktiḥ \| yad
vā, jalena dhūlim apasārya paścāt **sugandhi**dravyeṇa tat **nīvīm** iti
ajahal lakṣaṇayā paridhāna-vastraṁ ca uttarīyasya yajñopavītāt prāg
anapakṣatvād anulepanādi-śobhā-vyavadhāyakatayā tasyāgrahaṇāc ca
bhūṣaṇānām anuktiḥ vastrādīnām iva mlānatvābhāvena teṣāmaparivartanāt
prātareva tadādhikyaucityācca jananībhyā supahṛtaṁ pariviṣṭaṁ prāśya
prakarṣeṇa sukhenāśitvā upalālitau
tāmbūlādi-mukha-vāsārpaṇa-sukha-goṣṭhī-śiroghrāṇādibhiḥ prati-lālitau
tatra vraje tan-madhye avarodhānta-mahā-prāsāde tathā ca
pādmottarakhaṇḍe vaṇitam---

> tasmiśṁ ca bhavane śreṣṭhe ramye dīpair virājite \|
>
> ślakṣṇe vicitra-paryaṅke nānā-puṣpa-vivāsite \|\|
>
> tasmin śete hariḥ kṛṣṇaḥ śeṣe nārāyaṇo yathā \| iti \|

vara-śayyāyāṁ **divya**-paryaṅkopari saṁviśya śrī-gātraṁ prasārya anena
krīḍārthaṁ nidrāyāṁ kṣaṇaṁ vilambo bodhyate tad eva sūcayati, sukhaṁ
yathā syād iti
sakhi-dāsādi-kṛtopaskṛta-tāmbūla-samarpaṇa-cāmarāndolana-padābja-samvāhana-narma-goṣṭhī-gīta-gānādi-sukha-prakāreṇety
arthaḥ \|\|45-46\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : gataḥ ādhvanaḥ** adhva-sambandhi
**śramo** yayoḥ, ṭer alopa ārṣaḥ \| sa-visarga-pāṭhe gatādhva-śramāv ity
arthaḥ \| ṣaṣṭhy-aluk chāndasaḥ \| samprati kṣaṇaṁ viśrama-līlāyā
vigata-śramāv ity arthaḥ \| evaṁ
go-pālana-bhṛṅgādy-anukaraṇokta-prakāreṇa \|\|46-47\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na śramo'śramaḥ sa
ceśvaratvāt nara-līlayā tasyābhāvas tv aśramaḥ **gato'dhvano'naśramaḥ**
eva yayos tau \| **nīvīṁ** paridha-vastram \|\|46\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : gata-** iti yugmakam \|
**gato'dhvano** mārga-hetukaḥ **śramo** yayos tau śramaḥ pūrvavat \|
**nīvīṁ** paridhāna-vastraṁ \|\|46\|\|

**\...**

**\|\| 10.15.47 \|\|**

**janany-upahṛtaṁ prāśya svādv annam upalālitau \|**

**saṁviśya vara-śayyāyāṁ sukhaṁ suṣupatur vraje \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : saṁviśya** patitvā \| yady
api saṁ-pūrva-viśateḥ śayane vṛttir dṛśyate---svapnaḥ saṁveśa ity api
ity amarokteḥ, tathāpy upasargāṇām anekārthatvād atra pattane'rthe \|
**vara-śayyāyām** mṛdu-vastrācchādita-paryaṅke \|\|46\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : jananībhyām upahṛtaṁ**
pariveṣitaṁ prāśya prāśana-rūpeṇa kiñcit kiñcid-bhuktvā \| yad vā,
prakarṣeṇāśitvā yatas tābhyām upahṛtamataḥ **svādu** \| **upalālitau**
tāmbulādi-mukha-vāsārpaṇa-sukha-goṣṭhī-mukha-cumbanādibhiḥ \|
**vara-śayyāyāṁ** divya-paryaṅkopari sambiśya śayitvā---anena krīḍārthaṁ
nidrāyāṁ lakṣaṁ vilambo bodhyate \| tad eva sūcayati---**sukhaṁ** yathā
syād iti śrī-gopikābhir
upaskṛta-tāmbula-samarpaṇa-cāmarāndolana-pādāvja-sambāhana-narma-goṣṭhī-gīta-gānādi-sukha-prakāreṇety
arthaḥ \| tat tad viśeṣaḥ śrī-bhāgavatāmṛtottara-khaṇḍe
śrī-goloka-krīḍā-prasaṅgato jñeyaḥ \|

**vraje** gavāṁ vāsa-madhye viviktatvāt priyatvāc ca, na ca prāsādādau
dāsa-dāsyādi-bahula-loka-saṅkīrṇatayā svācchandyābhāvāt \| yad va, vraja
iti muhuḥ pūrvoktābhiprāyam eva, tataś ca mahā-prasādāntar iti jñeyam \|
**vara-śayyāyām** ity ukteḥ, anyathā pitroḥ sukhānutpatteś ca \|
**suyupatur** nidrā-līlāṁ bhejatuḥ \| evam etat
prathama-dina-krīḍānusāreṇa tālī-vana-krīḍāṁ vinā
**prāyo**'nya-dina-krīḍāpy anumeyā \| sā
cāvaśiṣṭa-jīvanāvadhyalpatara-kālasya śrotuḥ śrī-parīkṣitas tat tad
aśeṣa-kathanena tāt-kāla-gate satyanyasyāvaśyakathāsya
vṛttasyāvakāśāsthiti-śaṅkayā na kila śrī-vādarāyaṇinā vistāritā \|
itthaṁ nāma sāyaṁ vrajāgamanādi-krīḍaiva viśeṣato varṇitā, na tu prātar
vrajād-vana-gamana-vārtā, tadānīṁ śrī-yaśodādīnāṁ sarveṣāṁ
vrajastha-janānāṁ śrī-bhagavad vicchedena śoka-vaikalyādi-vṛttasya
parama-duḥkhāpādakatvād iti \| tad viśeṣo'pekṣyaścet so'pi tata eva
vijñeyaḥ \|\|47\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) [: ]{.mark}**[jananībhyām
upahṛtaṁ pariveṣitaṁ praśya prāśana-rūpeṇa kiñcit kiñcid-bhuktvā \| yad
vā, prakarṣeṇāśitvā yatas tābhyām upahṛtamataḥ svādu \| upalālitau
tāmbūlādi-mukha-vāsārpaṇa-sukha gopṣṭhī mukha-cumbanādibhiḥ \|
karaśayyāyāṁ divya-paryaṅkopari samviśya śayitvā, anena krīḍārthaṁ
nidrāyāṁ kṣaṇaṁ vilambo bodhyate \| tad eva sūcayati---sukhaṁ yathā syād
iti śrī-gopikābhir upaskṛta tāmbūla samarpaṇa
cāmarāndolana-pādābja-samvāhana narma-goṣṭhī-gīta gātādi
sukha-prakāreṇety arthaḥ \| tat tad-viśeṣaḥ
śrī-bhāgavatāmṛtottara-khaṇḍe śrī-goloka-krīḍā-prasaṅgato jñeyaḥ \|
vraje gavāṁ vāsa-madhye viviktatvāt priyatvāc ca, na ca prāsādādau
dāsadādi-bahula-loka-saṅkīrṇatayā svācchandyābhāvāt \| yad vā, vraja iti
muhuḥ pūrvoktābhiprāyam eva, tataś ca mahā-prāsādāntar iti jñeyam,
vara-śayyāyām ity ukteḥ, anyathā pitroḥ sukhānutpatteś ca suṣupatur
nidrā-līlāṁ bhejatuḥ \| evam etat prathama-dina-krīḍānusāreṇa
tālī-vana-krīḍāṁ vinā prāyo\'nya-dina-krīḍāpy anumeyā \| sā
cāvaśiṣṭa-jīvanāvadhyalpa-tarakālasya śrotuḥ śrī-parīkṣitas tat-tad
aśeṣa-kathanena tāvatkāla-gate satpanyasyāvaśyakatthyasya
vṛttasyāvakāśāsthiti-śaṅkayā na kila śrī-bādarāyaṇinā vistāritā \|
itthaṁ nāma sāyaṁ vrajāgamanādi krīḍeva viśeṣato varṇitā, na tu prātar
vrajād-vana-gamana-vārtā, tadānīṁ śrī-yaśodādīnāṁ sarveṣāṁ
vrajastha-janānāṁ śrī-bhagavad vicchedena śoka-vaikalyādi-vṛttasya
parama-duḥkhāpādakatvād iti \| tad viśeṣo\'pekṣyaś cet so\'pi tata eva
vijñeyaḥ \|\|47\|\|]{.mark}

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī) :** *na vyākhyātam.*

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : vara-śayyāyāṁ**
dugdha-phena-mṛdulāyāṁ ratna-paryaṅkās tṛtāyāṁ **suṣupatuḥ**
vicitra-līlā-vijñiṣṭaṁ svarūpānanda-yoga-nidrayā tu babhūvatur ity
arthaḥ \|\|47\|\|

**\...**

**\|\| 10.15.48 \|\|**

**evaṁ sa bhagavān kṛṣṇo vṛndāvana-caraḥ kvacit \|**

**yayau rāmam ṛte rājan kālindīṁ sakhibhir vṛtaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kvacit** kadācit \| **rāmam
ṛte** balabhadraṁ vinā \| eva kurvann iti śeṣaḥ \|\|47\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** itthaṁ nigūḍhaiśvaryāṁ
laukikīṁ līlām uktvā tālī-vana-krīḍā-prasaṅgena prakaṭaiśvaryāntāṁ
vakṣyan kāliya-damanaṁ vaktum ārabhate---evam ity-ādinā \| **evaṁ**
pūrvokta-prakāreṇa
gopālana-bhṛṅgādi-vividhānukaraṇādi-vicitra-paugaṇḍa-līlayety arthaḥ \|
**sa** vraja-janaika-jīvana-bhūto **bhagavān** nijaiśvaryaṁ sākṣāt
prakaṭayann ity arthaḥ \| ataḥ **kṛṣṇo** jagac-cittākarṣakaḥ \| yad vā,
bhagavān sarvajño yataḥ kṛṣṇaḥ sarva-loka-hitārthaṁ svayam avatīrṇaḥ
parameśvaraḥ kāliya-duṣṭatvādikaṁ jñātvā tasmād
vṛndāvana-jīva-rakṣādy-arthaṁ tan-nigrahānugrahārthaṁ ca **yayāv** iti
bhāvaḥ \| **vṛndāvane caran** san **kvacit** kadācit
ṣaṣṭha-varṣa-vayo'nte grīṣma-kāla ity arthaḥ \| **rāmaṁ** vinety anyathā
kāliya-hrada-praveśādināśeṣa-vraja-janānām anarthāpatteḥ \| etac cāgre
vyaktaṁ bhāvi \|

evaṁ vraja-jana-ramaṇābhiprāyeṇa rāmam ity uktam \| yad vā,
parama-snigdhena tena svābhipreta-kāliya-hradāntar-nipātasya
nivāraṇā-śaṅkayā dhairyārthaṁ sambodhayati \| yad vā, rājamānaḥ san kiṁ
vā, tad-dine kāliya-hrada-jala-vihārādy-artham
upayuktālpa-bhūṣaṇa-svīkāreṇa sarvāṅga-śobhābhivyakteḥ \|
kāliya-damanārthaṁ tejo-viśeṣa-prakaṭanād vā \| vṛto veṣṭitaḥ
śrī-mukha-sandarśanādy-arthaṁ sarveṣām eva prema-sandarśanādy-arthaṁ
sarveṣām eva prema-spardhayā parito'ntikāgamanād viśeṣataḥ snehena
vrajeśvaryā anuśāsanāc ca \| kaliṁ kali-kāla-doṣam anyo'nya-kalahaṁ ca
dyaty avakhaṇḍayatīti kalindas tasya putrīm iti tasyā api tādṛśatvam
abhipretam \| ataḥ kāliya-niḥsāraṇārthaṁ tasyāṁ yānaṁ yuktam eveti
bhāvaḥ \|\|48\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atrādhyāya-samāptya-karaṇaṁ
krama-prātām api pūrvatra duḥkhamayatayā tyaktāṁ
kāliya-damana-līlāmanusmṛtya vaicityāt anusmṛtāyāñ ca \| tasyām āveśād
eva tāṁ prathama-bhāgato vaktum ārabdhām api tan mātram uktvādhyāyaḥ
samāpayiṣyate \| punaś ca viharaty api tatra svayaṁ bhagavati yamunāyāḥ
sa doṣo nāpagata iti śrotṛṇām aparitoṣamāśaya vilokya dūṣitāṁ kṛṣṇām ity
ekenaiva padyena sā līlā sūcayiṣyate \| rāja-praśna-samuddīpyamānāveśād
eva tu vistārayiṣyate atha tathaivopakrame te evam ity-ādinā \| evaṁ
pūrvokta-prakāreṇa gopālana-bhṛṅgādy anukaraṇādinety arthaḥ \| sa
vraja-janaka-jīvana-bhūto **vṛndāvana-caro bhagavān kṛṣṇa** iti
bhagavattāyām api sārdra-cittas tad-viśeṣa smaranti, **kvacit** kadācit
gocāraṇārambha-varṣasya nidāghe **rāmaṁ** vineti anyathā tena
tādṛśa-sāhasa-niṣedhamaya-mātṛ-śikṣayā kāliya-hrada-praveśo nivāryeteti
sambhāvya tasmin dina eva tatra gata iti bhāvaḥ \| vṛto veṣṭitaḥ
śrī-mukha-sandarśanādy artha \| sarveṣām eva premasparddhayā parito
\'ntikāgamanāt viśeṣataḥ snehena vrajeśvaryā anuśāsanāc ca \|\|48\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** evaṁ
kārtika-gopāṣṭamī-dina-līlāṁ samāpya tad varṣīya-nidāgha-gatasya
kasyacid dinasya līlām āha---evam iti \| **rāmam ṛte** iti \|
janmarkṣa-śāntika-snānārthaṁ mātṛbhyāṁ tasya tad dine gṛha
evopaveśitatvāt \|\|48\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : evaṁ**
kārttika-gopāṣṭamī-dina-līlāṁ samāpya tad-varṣīya-grīṣmartur gatasya
kasyacid vāsarasya līlāmāhaivam ity-ādibhiḥ **rāmam r̥te** iti tasmin
vāsare taj-janmarkṣa-yogāt tan-mātrā grha eva sthāpanāt \|\|48\|\|

**\...**

**\|\| 10.15.49 \|\|**

**atha gāvaś ca gopāś ca nidāghātapa-pīḍitāḥ \|**

**duṣṭaṁ jalaṁ papus tasyās tṛṣṇārtā viṣa-dūṣitam \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : nidāgho** grīṣmartus
tat-saṁbadhyātapo ravikarabhavoṣṇatva-viśeṣas tena **pīḍitā** vyākulā
ity arthaḥ atha kārtsnyena \| **athe**ti
maṅgalānantarārambha-praśna-kārtsnyādhikāra-pratijñā-samuccayeṣu \|
**duṣṭam** vikṛti-janakam \| tatra hetuḥ \| **viṣa**-dūṣitam iti \|
**tasyāḥ** kālindyāḥ \|\|48\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : atha** yān ānantaram eveti
vicārādikaṁ nirastam \| yad vā, bhinnopakrame'tha-śabdaḥ \|
mahārti-vārtopasatteḥ \| ca-kārābhyām ubhayeṣām api prādhānyaṁ bodhyate
\| sarveṣām ekadaiva saha-pānāt \| anyathā prāk-kṛta-pānānāṁ keṣāñcid
anarthāpattyā paścād anyeṣāṁ tatra pravṛtty-asambhavāt \| nanu, kṛṣṇaṁ
vinā te kuto **jalaṁ papuḥ** ? tatrāha---**nidāghe**ti \| ata eva
**tṛṣārtā** iti \| duṣṭatve kāraṇam āha---**viṣa-dūṣitam** iti
\|\|49\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** **gāvaś ca gopāś ca**
athānantaram eva papur iti \| gāvas tāvad anyatra cālitā api
**nidāghātapa-pīḍitā**ra satyas taj **jalam** ūrdhvāt yamunātīrādṛṣṭvā
paśutayā tad-doṣājñānād eva druta-gatyā praviśya **papuḥ** \| gopāś ca
tat pīḍitā eva kiṁ tu prasiddha-tad-doṣa jānan tāsāṁ mṛtiṁ dṛṣṭvā
śarīra-jihāsayā papur iti jñeyam \| ata eva gopāś ceti tad-anantaram
uktaṁ tāś ca te cāgragāminaḥ katicid eva jñeyāra śrī-kṛṣṇasya-kākitvena
paścāt tyaktuṁ tair aśakyatvāt saṅkhyātīta-go-cāraṇāya samantāt bhāgaśa
evaṁ gantuṁ teṣāṁ yogyatvāt paścād gāminā śrī-kṛṣṇena dṛśyamānānāṁ gavām
api tat-pānāsambhavāt duṣṭatve kāraṇamāha---**viṣa-dūṣitām** iti
\|\|49\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** duṣṭatva-kāraṇam
āha---viṣa-dūṣitam iti \|\|49\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **gāva** iti paścāt
śanair āgacchantaṁ kṛṣṇam anapekṣya **tṛṣārtatvāt** druta-gāmiṇyaḥ tad
anudrutā kecana **gopāś** ca \|\|49.50\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** gāva iti paścāt śanair
āgacchantaṁ kṛṣṇam anapekṣya tṛṣṇārtatvāt druta-gāminyaḥ tad-anudrutāḥ
kecana gopāś ca \|\|49\|\|

**\...**

**\|\| 10.15.50 \|\|**

**viṣāmbhas tad upaspṛśya daivopahata-cetasaḥ \|**

**nipetur vyasavaḥ sarve salilānte kurūdvaha \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tat** duṣṭam \| viśeṇa
yutambho **viṣāmbho** madhya-pada-lopī samāptaḥ \|
**daivopahata-cetasaḥ** diṣṭan āśita-jñānāḥ \| **salilānte** jala-nikaṭe
\| kṛṣṇa-kṛpayā kuru-vaṁśe'pi duryodhana-datta-viśeṇa bhīmo jalānte
patitvā yathotthitas tatheme'py utthāsyantīti \| bodhayituṁ sambodhayati
mahā-muniḥ---**kurūdvahe**ti \|\|50\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : etac** ca śrī-kṛṣṇaṁ vinā
jala-pānaṁ teṣāṁ nidāghātapa-pīḍitatvādikaṁ ca sarvaṁ
kāliya-niḥsāraṇārthaṁ śrī-bhagavad-icchayaivety agre vyaktaṁ bhāvi \|
ata evāha---**daivena** devasya bhagavato mano-bhāvena kāliyasya daivena
vā, **upahataṁ** ceto jñānaṁ yeṣāṁ te iti \| ata evopaspṛśya kiñcid
ācamya kiṁ vā, samīpe spṛṣṭvaiva \| evaṁ
tad-viśeṣa-vivakṣayokta-poṣa-nyāyena **viṣāmbha** ity ādeḥ punar-uktiḥ
\| kiṁ vā, nipātādau tad-eka-hetutā-vivakṣayā sarve go-gopāś ca,
**salilasya tasyānte** samīpa eva \| yad vā, svarūpe'nta-śabdaḥ salila
evety arthaḥ \| durviṣa-jala-pānena sadyas tatraiva nipatanād anyatra
gantum aśakter vyasava eva \| etad anyac ca vakṣyamāṇam aśeṣaṁ
śrī-bhagavato'dbhuta-ceṣṭitatvam ity ūhyam \| kṛṣṇenādbhuta-karmaṇe
\[bhā.pu. 10.16.35\] ity ante vakṣyamāṇatvāt \| tac ca tatraiva
vistāryam \| **kurūdvaha** he kuru-kula-nandaneti viṣīdantaṁ rājānaṁ
sāntvayati \|\|50\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : etac** ca sarva śrī-bhagavato
bhāvi-līlā-viśeṣādhiṣṭhātṛ-śakti-vaibhavam evety āha---devo bhagavān
tasyedaṁ devaṁ līlā-śakti-vaibhavaṁ \| tena **upahataṁ** jñānaṁ yeṣāṁ ta
iti tad uktaṁ īśac eṣṭita iti vakṣyate ca \| kṛṣṇenādbhuta-karmaṇe
\[bhā.pu. 10.16.35\]ity upaspṛśya kiñcit ācamya **viṣāmbha** iti punar
uktis tad viśeṣa-vivakṣayā vyasava ivātra ca tādṛśa-**daivam** eva
kāraṇam \|\|50\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** sarvānupapatti-samādhānārtham
āha---daiveti \| devo bhagavān tasyedaṁ bhāvi-līlā-śaktiḥ vaibhavaṁ
**daivaṁ** vyasana iva atra ca tādṛśa-daivam eva kāraṇaṁ jñeyam
\|\|50.51\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam***.**

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** devo bhagavāṁs tasyedaṁ
**daivaṁ** līlā-śakti-vaibhavaṁ ten**opahata**-buddhayaḥ **vyasava** iti
līlā-sauṣṭhavārthaṁ yoga-māyayaiva nityānām api teṣām asad ācchādya
tathā darśanāt \|\|49.50\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** devasya kṛṣṇasya idaṁ
**daivaṁ** tal līlā-śakti-vaibhavam \| **vāsava** iti tad vaibhavenaiva
tal līlā-siddhaye tad asūnāṁ mūrchita-tad-vidhānāt balabhadra-dhīmohavat
\|\|50\|\|

**\...**

**\|\| 10.15.51 \|\|**

**vīkṣya tān vai tathā-bhūtān kṛṣṇo yogeśvareśvaraḥ \|**

**īkṣayāmṛta-varṣiṇyā sva-nāthān samajīvayat \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tān** go-gopān \|
**tathā-bhūtān** gata-prāṇān \| sva ātmaiva nāyo yeṣāṁ tān \|
**mṛta-sañjīvanaṁ** tu yogino'pi, sa tu **yogeśvara** iti nātrādbhutam
iti bhāvaḥ \| **īkṣayā** dṛṣṭyā \|\|50\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tān** sarvān
**tathā-bhūtān** tādṛg-avasthā-gatān \| spaṣṭān uktir amaṅgalasya punar
ativyañjanāyogyatvāt sneha-bharodayād vā \| vai eva \|
**vīkṣyai**vettham avilambaṁ bodhayati \| yataḥ **sva-nāthān**
ananya-gatīn ata ev**āmṛta-varṣiṇyā** dṛṣṭyā parama-snehāvalokanenety
arthaḥ \| anyatheccha-mātreṇāpi tat-siddheḥ \| samyak
glāni-śokādi-nirāsena yugapad evājīvayat sva-sthān akarot \| yataḥ
**kṛṣṇo** vraja-janaika-bandhuḥ para-duḥkha-kātaro vā \| etac cādbhutaṁ
na syād ity āha---**yogeśvarāṇām** apīśvara iti
tadīya-śakty-aṁśa-gandhenaiva yogeśvarāṇām api tat-tac-chakter ity
arthaḥ \| yad vā, yogeśvarān api paripālayati kim uta tān vraja-janān
iti bhāvaḥ \|\|51\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : vai** eva **īkṣaṇety** avilābaṁ
bodhayati, yataḥ **sva-nāthān** ananya-gatīn ata ev**āmṛta-varṣiṇyā**
prākṛtānāṁ prākṛtam amṛtam iva teṣāṁ tadīyānām ekaṁ jīvana-hetuṁ
kāruṇyaṁ varṣituṁ śīlaṁ yasyāḥ \| yad vā, amṛtaṁ tādṛśaṁ kāruṇyājalaṁ
tad varṣiṇyā yathoktaṁ dvitīye yad vai vraje vraja-paśūn viṣa-toya-pītān
pālāna-jīvayad anugraha-dṛṣṭi-vṛṣṭyā iti samyaka glāni-śokādi-nirāsena
yugapad ev**ājīvayat** sva-sthān akarot tādṛśī ca śaktir na kṛtrimā
kintu svābhāvikyety āha---**yogeśvareśvara** iti \| yad
upāsanā-viśeṣeṇaiva yogeśvarāṇām api tat-tac-chaktir ity arthaḥ
\|\|51\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī) :** *na vyākhyātam.*

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : sama-jivayat** sutha-prāṇān
vyadhāt \|\|51\|\|

**\...**

**\|\| 10.15.52 \|\|**

**te sampratīta-smṛtayaḥ samutthāya jalāntikāt \|**

**āsan su-vismitāḥ sarve vīkṣamāṇāḥ parasparam \|\|**

**śrīdhara-svāmī (bhāvārtha-dīpikā) :**

**samprati** sadya eva itā prāptā smṛtir yas **te** sampratīta-smṛtayaḥ
\|

yad vā samyak pratītā pratiprāptā smṛtir yas te tatheti \|\|52.53\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** ādya-samāse kliṣṭa-kalānāṁ
manvānaḥ samāsāntaram āha---yad veti \| **smṛtir** atra anena
sarva-durgāṇi yūyam añjas tariṣyatha iti gargācārya-vacana-smaraṇam \|
kenāpīdam uktaṁ vacanaṁ tena sarvarjñātaṁ śrī-kṛṣṇenaiva punar jīvitā
**vayam** iti \|\|52\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : suvismitāḥ** suṣupter iva
sarveṣām ekadaiva sadyaḥ **samutthānāt**, **parasparaṁ** **vīkṣamāṇā**
ity atyanta-vismaya-svabhāvāt, sarveṣām aikam aty ārthaṁ vā \|\|52\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : suvismitāḥ** suṣupter iva
sarveṣām ekadaiva sadyaḥ **samutthānāt**, **parasparaṁ vīkṣamāṇā** ity
atyanta-vismaya-svabhāvāt \|\|52\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, jīva-gosvāmī (bṛhat-krama-sandarbhaḥ)
:** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **te jalāntikāt
samutthāya suvismitā** iti mṛtā eva vayaṁ kena jīvitāḥ kenāpy auṣadhena
viṣaharam antreṇa vā **parasparam** iti sakhe ! kintv ametad rahasyaṁ
jānāsīti pratyekaṁ praśnāt evaṁ mahā-sandehe pravartamāne bho vayasyā āṁ
mayaivaitat kāraṇam anena sarva-durgāṇi yūyam añjas tariṣyatha iti
gargācārya-vacana-smaraṇāt samyag avagatam iti kenāpy ukte sati sarve
eva samyak prakāreṇa pratītā pratīta-viṣayīkṛtā **smṛtis** tadīyā yais
tathā-bhūtā āsann ity anvaḥ \|\|52\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : te** sarve susthāḥ
kenāsmākaṁ svāsthyaṁ kṛtam iti **parasparaṁ vīkṣamāṇāḥ sampratītāḥ**
samyak pratīti-viṣayī-kṛtāghāhivarya-**smṛtir** yais tādṛśāḥ santaḥ
**suvismitā** āsan \|\|52\|\|

**\...**

**\|\| 10.15.53 \|\|**

**anvamaṁsata tad rājan govindānugrahekṣitam \|**

**pītvā viṣaṁ paretasya punar utthānam ātmanaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : viṣaṁ** sa-viṣaṁ jalaṁ \|
viṣaṁ vidyate'treti matv-arthīyoc-pratyayaḥ \| paretasya mṛtasyātmanaḥ
yat-**punar utthānaṁ tad-govindānugrahekṣitam \| anvamaṁsata**
jñātavantaḥ \| he **rājann** iti bhavād dṛśām etad uktam iti bhāvaḥ \|
yathā tvam ātmanośvatthāmāstra-hatasya punar **ujjīvanaṁ** kṛṣṇānugrahaṁ
manuṣe tathā te'pīti bhāvaḥ \|\|53\|\|

atra dhenuka-vadha-līlāyāṁ śrutim āha---samidra gardabhaṁ samṛṇa iti \|
arthaḥ---he indraṁ gardabhaṁ tad rūpaṁ dhenukaṁ samṛṇa mārayety arthaḥ
\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : govindasya**
gokulendrasy**ānugraheṇekṣitaṁ** svīkṛtam \| kiṁ vā, īkṣekṣaṇaṁ
tat-kṛtam ity arthaḥ \| yad vā,
tad-eka-kāraṇatva-vivakṣayābhedopacāraḥ---**īkṣitam** īkṣaṇam
ev**otthānam** amanyata \| he **rājann** iti bhavādṛśānāṁ
bhāgavatottamānāṁ śrī-bhagavad-**anugrahaṁ** vin**ātma**-maṅgale
kāraṇāntarā-mananād yathā bhavat-prāṇane śrī-yudhiṣṭhirādīnām iti bhāvaḥ
\|\|53\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : punar utthānaṁ
govindānugrahekṣitaṁ** tad-dhenukam anvamaṁsata \|\|53\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) : :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : anu** anantaram aikamatyena
vrajeṣṭa-deva-śrī-nārāyaṇenāviṣṭaya **govindasya anugrahekṣitam** eva
kāraṇam **amaṁsata** yasyāt **pītvā viṣam** ity-ādi \|\|53\|\|

iti sārārtha-darśinyāṁ harṣiṇyāṁ bhakta-cetasām \|

daśame'smin pañca-daśaḥ saṅgataḥ saṅgata satām \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : anu** anantaram
**govindānugrahekṣitam** tad amaṁsata kiṁ tad ity āhuḥ **pītve**ti
paretasya mūrcchita-prāṇasya \|\|53\|\|

**\...**

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe dhenuka-vadho nāma
> pañcadaśo'dhyāyaḥ \|

\|\|10.15\|\|

**\...**

(10.16)

## atha ṣoḍaśo'dhyāyaḥ

### kāliya-damanam---nāgapatnī-kṛtaṁ nāga-kartṛkaṁ ca bhagavataḥ stavanaṁ nāga-dvārā hrada-parityāgaś ca \|

**\|\| 10.16.1 \|\|**

**śrī-śuka uvāca**

**vilokya dūṣitāṁ kṛṣṇāṁ kṛṣṇaḥ kṛṣṇāhinā vibhuḥ \|**

**tasyā viśuddhim anvicchan sarpaṁ tam udavāsayat \|\|**

**śrīdhara-svāmī (bhāvārtha-dīpikā) :**

ṣoḍaśe kāliyasyokto nigraho yamunā-hrade \|

tat-patnībhiḥ stutenātha kṛṣṇenānugrahaḥ kṛtaḥ \|\|

hatvā rāsabha-daiteyān jagdhvā tāla-phalāny alam \|

prīto'nṛtyat phaṇā-raṅge kāliyasya kalānidhiḥ \|\|

udavāsayan niḥsāritavān \|\|1\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** atha śruti-proktaṁ
kāliya-damanam āha---yo\'hann ahim anvapas tatardety apāhasto apṛtanyad
indram \[ṛ.ve. 1.32.36.1\] iti \| arthas tu---yo'hiḥ sarpo'po
yanunā-jalāni *tatarda* viṣa-samparkeṇa nāśitavān, tam indro'*han*
hiṁsitavān pīḍana-mātram atra hanty arthaḥ \| sa cāhir apāt pāda-hīnaḥ
*ahastaḥ* śvasan *indram apṛtanyat* ayodhayata \| iyam evāhi-rūpatvād
vṛtraya tad vadham api āha \| atrendraḥ kṛṣṇas tatra vāsava iti \|

*nigraho* daṇḍaḥ \| *tat-patnībhiḥ* kāliya-bhāryābhiḥ \|\*\|

*jagdhvā* bhuktvā \| *alaṁ* *prīto*'tiprītaḥ \| *phaṇā-raṅge*
sphaṭā-rūpa-krīḍā-bhūmau \| *kalānāṁ* nṛtyādīnāṁ vakṣyamāṇānāṁ *nidhir*
ādhāraḥ \|\*\|

śrī-śuka iha śrī-padena śuko yathājñātam eva vadati tathā so'pi
vraja-jana-duḥkhānusandhānena vistārya novāca rājñaḥ śrī-kṛṣṇāpriyatvāt
\| **kṛṣṇāhinā** śyāma-sarpeṇa \| **kṛṣṇām** yamunām kṛṣṇā syād draupadī
nīlī kālindī mariceṣu ca \| kaṇā-drākṣāsu bhadrāsu iti dharaṇiḥ \|
**tasyāḥ** kṛṣṇāyāḥ \| **viśuddhim** nirviṣa-toyatām \|\|1\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** vilokya dūṣitām
ity-ādi \| **kṛṣṇāṁ** yamunāṁ **kṛṣṇāhinā** **dūṣitāṁ** **vilokya**
**tasyā viśuddhim anvicchan** kṛṣṇāhim **udavāsayat** \| ayaṁ
bhāvaḥ---svayaṁ kṛṣṇaḥ kṛṣṇeti nāmnā mitra-bhūtāṁ katham anyo
dūṣayiṣyati ? mitrabhūtāpy eṣā śodhayitavyeti sva-nāmnā mitram
api\*\*khalaś ca daṇḍanīya eveti tathā dvayaṁ kṛtavān \|\|1\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī): kṛṣṇam** iti varṇato
nāmataś cātaḥ sakhyās tasyā durviṣa-dūṣitatvenāvaśya-pratīkāryatvam
abhipretam \| **kṛṣṇenāhina** iti mahā-durviṣamayatvam uktam \|
**kṛṣṇo** jagad-dhitārtham eva svayam avatīrṇo bhagavān ity arthaḥ \|
jala-**viśodhanena** hi tasyās tena jala-pānādi-siddhyā vrajasya ca,
mahā-tīrthoddharaṇādinā ca jagatām api, tathā damanādinā kāliyasyāpi
hitācaraṇāt \| etat sarvam agre vyaktaṁ bhāvi \| yato **vibhur** ekayāpi
kriyayāneka-kāryaṁ kartuṁ samarthaḥ \| ata eva **sarpa**tīti sarpas tam
iti tasyānyatra prayāṇa-prayāso\'pi nirastaḥ \|\|1\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : kṛṣṇām** iti \| varṇato nāmataś
ca, ataḥ sakhyās **tasyā** durviṣa-**dūṣita**tvenāvaśya-pratīkāryam
abhipretam \| **kṛṣṇenāhina** iti mahā-**durviṣamayatvam** uktaṁ \| na
kevalaṁ tasyā eva tad-dhitāyābhūt, api tu sarveṣām api, yataḥ **kṛṣṇaḥ**
karṣati duḥkhānīti jala-pānādi-siddhyā vrajasya, mahā-tīrthoddhāraṇādinā
jagatām api, damanādinā kāliyasyāpi hitācaraṇāt
bālya-līlā-rasāviṣṭasyāpi tasya pūrvavat svāvasareṇa aiśvaryam api
**udayate** ity āha---**vibhur** iti \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam*.

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha kāliya-damana-līlāṁ
pravaktum upakramamāṇa āha---vilokya dūṣitām ity-ādi \| **kṛṣṇaḥ
kṛṣṇāhinā dūṣitāṁ kṛṣṇaṁ** yamunāṁ **vilokya** **tasyā viśuddhiṁ**
viśeṣeṇa śuddhim **anvicchan** **taṁ** sarpam **udavāsayad** iti
vākyārthaḥ \| tātparyārthas tu svayaṁ śrī-kṛṣṇaḥ sva-nāmnā mitra-bhūtāṁ
katham anyo dūṣayiṣyati, tata enāṁ śodhayiṣya iti mitra-vātsalyam,
eka-deśena suhṛd api yadi khalaḥ syāt, tadā so'pi daṇḍanīya eva, tatra
mitratvenoparodho na kārya iti sad-upadeśaṁ ca darśayituṁ tathā kṛṣṇaḥ
kṛṣṇāṁ kṛṣṇāhinety anuprāsa-dhvaniḥ \|\|1\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

nyagṛhṇāt kāliyaṁ kṛṣṇo darśayan svam apād vrajam \|

stuto'hibhiḥ prasannas tān ṣoḍaśe nirasārayat \|\|

**kṛṣṇāṁ** yamunām **udavāsayat** tasmān niḥsāritavān \|\|1\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**

om namaḥ kāliya-mardanāya kṛṣṇāya

ṣoḍaśe kāliyaṁ kṛṣṇo nyagṛhṇāt tad-vadhas tataḥ \|

anugṛhya tam utsārya yamunāṁ nirviṣāṁ vyadhāt \|\|

**kṛṣṇāṁ** yamunāṁ nāmato varṇataś ca sāmyāt sakhīm
avaśya-kartavyopakārām iti bhāvaḥ \| **kṛṣṇāhinā** kāliya-sarpeṇa \|
**udavāsayat** niḥsāritavān \|\|1\|\|

**\...**

**\|\| 10.16.2 \|\|**

**rājovāca---**

**katham antar-jale'gādhe nyagṛhṇād bhagavān ahim \|**

**sa vai bahu-yugāvāsaṁ yathāsīd vipra kathyatām \|\|**

**śrīdhara-svāmī (bhāvārtha-dīpikā) : bahūni yugāny āvaso** yasya tam
**ahim** \| **sa vai** ahir ajala-caro'pi tasminn **antar-jale** yathā
yena prakāreṇa **āsīt** \| athavā, bahūni yugāny āvāso yathā bhavati,
tathā yena prakāreṇa sa vai tatrāsīd iti **kathyatām** iti \|\|2\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : saḥ** kāliyaḥ \| **agādhe**
tala-sparśe \| sarpa-viśeṣaṇatve tv *ajalacarasya* jale ciraṁ
sthity-asambhavāt prakārāntaram āha---*athaveti* \| **yathā** yena
prakāreṇa **bahu-yugāvāsaṁ** bahu-yugāny āvāso yatra tad bahu-yugāvāsaṁ
syāt, tathetīhārthena gṛhṇāti---*yena prakāreṇa* iti \| tatra kṛṣṇāyām
\| **āsīd** babhūva \| **iti** ko\'rthaḥ sa prakāraḥ **kathyatām** \| he
**vipra** ! parama-vidyā-pravīṇatvāt tvaṁ sarvaṁ jānāsīti bhāvaḥ \|

> janmanā brāhmaṇo jñeyaḥ saṁskārair dvija ucyate \|
>
> vidyayā yāti vipratvaṁ tribhiḥ śrotriya-lakṣaṇam \|\| iti yājñavalkyāt
> \|\|2\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** vai ca---sa ca \|
**bahu-yugāvāsam** iti dūṣitām ity ukteḥ \| kāliya-hṛda iti prasiddher
bālya-kāla-vāsena tad-asambhavāt \| **bhagavān** mādṛśāṁ prabhur iti
praharṣāt \| kiṁ vā, **agādha-jalāntar-duṣṭāhi-nigrahe** duḥkha-śaṅkayā
śokād eva, ato viśeṣeṇa prakarṣeṇa ca **kathyatām** \| yad vā, viśeṣataḥ
prāti sarva-manorathaṁ pūrayatīti **vipraḥ**, tasya sambodhanam,
tat-**kathanena** mādṛśāṁ kāmaṁ paripūrayeti bhāvaḥ \|\|2\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : bhagavān** sarveṇāpi prakāreṇa
kartuṁ samarthaḥ tathāpi **kathaṁ** kena prakāreṇeti **vai** ca **sa**
ca bahu-yugāvāsam iti viśrutatvāt **bahūni yugāni āvāso** yathā tādṛśaṁ
yathā bhavati tathā yathā **āsīt** tat **kathyatām** ity evānvayaḥ \|
**vipra** ! he parama-vidyā-pravīṇa ! tathā ca yājñavalkyaḥ---

> janmanā brāhmaṇo jñeyaḥ saṁskārair dvija ucyate \|
>
> vidyayā yāti vipratvaṁ tribhiḥ śrotriya-lakṣaṇam \|\| iti \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : bahu-yugāvāsam** iti viśrutatvāt
bahūni yugāni āvāso yatra tādṛśaṁ yathā bhavati, tathā yathā syāt tathā
**kathyatām** ity evānvayaḥ \|\|2\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : bahūni yugāni** vyāpya
**āvāso** yatra tad yathā syāt, tathā **āsīt** \| viśeṣataḥ prakarṣeṇa
**kathyatām** \|\|2\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : agādhe jale'ntaḥ katham
ahiṁ nyagṛhṇāt sa vai** **sa** cāhir ajala-caro'pi **bahūni yugany
āvāso** yatra tad yathā syāt, tathā tasmin jale **katham** **āsīt**
**kathyatām** \| he **vipra** ! vidyāti-nipuṇa !

> janmanā brahmaṇo jñeyaḥ saṁskārair dvija ucyate \|
>
> vidyayā yāti vipratvaṁ tribhiḥ śrotriya-lakṣaṇām \|\|
> iti-yājñavalkyokteḥ \|\|2\|\|

**\...**

**\|\| 10.16.3 \|\|**

**brahma bhagavatas tasya bhūmnaḥ svacchanda-vartinaḥ \|**

**gopālodāra-caritaṁ kas tṛpyetāmṛtaṁ juṣan \|\|**

**śrīdhara-svāmī (bhāvārtha-dīpikā) : gopālena** yad **udāraṁ caritam**
ācaritaṁ, tad ev**āmṛtam** \| ataḥ kathyatām iti \|\|3\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** he **brahman** ! iti tvaṁ
sākṣād-brahma-rūpatvenānya-prabodhane'pi samartho'sīti bhāvaḥ \| evaṁ
śleṣeṇa sarva-bhakta-śrotrādīndriyāṇāṁ **pāla**nena **udāraṁ**
sukha-dātṛ **caritam** iti \| **svānāṁ** svasya vā **chandena** vartituṁ
śīlam asyeti tathā tasya \| **juṣan** sevamānaḥ \|\|3\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** gopālodāra-caritam iti
\| **gopāla**vad **udāraṁ** sundaraṁ yac **caritaṁ** tad eva **amṛtam**
\|\|3\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu, tad viśeṣa-kathanaṁ
parama-duḥkha-pradam, ata eva mayā saṅkṣipya kathitam,
tatrāha---brahmann iti \| **bhagavataḥ** sarvaiśvarya-yuktatvād eva
**bhūmnaḥ** paripūrṇasya **svacchanda-vartinaś** ca parama-svatantrasya
tādṛśasyāpi **gopālana**-rūpam ata ev**odāraṁ** sarvotkṛṣṭaṁ
sukha-pradaṁ vā yac caritam amṛtam iti
maraṇa-tulya-mahā-duḥkha-nivartakam, tad eva mahauṣadham iti bhāvaḥ \|

yad vā, gopālanenodāra-caritatvasya hetutvena trīṇi viśeṣaṇāni---tatra
bhagavata iti tenaiva bhagavato viśeṣa-prakaṭanāt, ata eva
bhūmno\'paricchanna-māhātmyasya, yataḥ svānāṁ **chandena** icchayā
**vartituṁ** śīlasya,

yad vā, tattva-dṛṣṭyā tad-duḥkhaṁ sahyam api syād iti tribhir viśeṣaṇair
āha---tatrādyābhyāṁ vakṣyamāṇāvasthādikaṁ nirastam, ātmecchayā vartina
ity anena ca mahā-kautukinas tasya līlayā kautukam eva, na tu śoka iti
\|

yad vā, bhaktecchānuvartina iti tasya sadā sarvatra sukham eveti
bodhitam \| athavā, **amṛtam** iti parama-duḥkhamayasyāpi tac-caritasya
tasya prema-viśeṣa-svabhāvavat paramānandamayatvam evābhipretam \| tac
ca śrī-bhāgavatāmṛtottara-khaṇḍe vivṛtam asti \| gopāleti sambodhanam \|

yad vā, he vākpate ! kiṁ vā, śrī-bhagavatā saha guror abheda-dṛṣṭyā, he
śrī-kṛṣṇety arthaḥ \| anyat samānam \| atas tasmād uparantuṁ śaknomi,
kiṁ kuryām ataḥ kathyatām eveti bhāvaḥ \| **brahman** he vedamayeti
yathā vedeṣu vartamānaṁ duḥkha-vratam api na kila tyajyate, tathedam api
na tyājyaṁ syād iti bhavatā jñāyata eveti bhāvaḥ \|\|3\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** yady api śrī-munīndreṇa tad
viśeṣa-duḥkha-śaṅkayā saṅkṣipya kathitaṁ, tathāpi tad-ajñānena rājñā
tal-līlā-sāmānyābhilāṣād eva yathā dṛṣṭam iti tad vākyenaiva
darśayati---brahmann iti \| **bhagavataḥ** aiśvaryādi-ṣaṭka-yuktasya
**bhūmnaḥ** sarvathāpi sarvātiśayitasya tathāpi **svacchanda-vartinaḥ**
svaira-līlā-prakāśinaḥ, evam evambhūtasya **gopāla**-jāty-anurūpam
**udāraṁ** sarvato'pi mahat paramānanda-dātṛ vā yac **caritaṁ** taj
**juṣamāṇaḥ kas tṛpyet** ? atṛptau hetuḥ---**amṛtam** iveti \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** yadyapi munīndreṇa
tad-viśeṣa-duḥkha-śaṅkayā saṅkṣipya kathitaṁ, tathā tad-ajñānena vā
tal-līlā-sāmānyābhilāṣād eva tathā pṛṣṭam iti darśayati---brahmann iti
\| sa tu tat-prītaye sva-duḥkha-kathā-nivedanāya ca nātyantam
arthe'bhiniveśya yathā-śrutam evovācety arthaḥ \|\|3.4\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha
tat-keli-śravaṇa-śraddhālutāṁ rājā prakaṭayann āha---brahmann ity-ādi \|
he **brahman** bhūmnaḥ parāsarasya tasyācintya-parameśvaryasya
**bhagavataḥ** kṛṣṇasya **svacchanda-vartinaḥ** svādhīnasya
**gopālodāra-caritaṁ** **juṣan kas tṛpyeta** \| atra kasyāpi yasya
kasyacij janasyāpi tṛptir nāsti, tad-bandhu-pautrasya
tad-bhāgineya-putrasya tenaiva rakṣitasya mama punas tṛptir na syāt, tat
kiṁ ?

ayaṁ bhāvaḥ---tathā-vidheśvarasya tathā-vidhaiśvarya-pratipādakeṣu
cariteṣu varaṁ tṛptir jāyate, vaicitryābhāvāt, tasya tu gopāla-krīḍāyāṁ
vaicitrya-viśeṣavat tayā na tṛptir iti gopālodāra-śabdayor mahimā
\|\|4.8\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** gavāṁ śleṣeṇa
sarva-bhakta-śrotrādīndriyāṇāṁ ca pālanen**odāraṁ**
sukha-dātṛ-**caritam** \|\|3\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** gavām paśūnāṁ
sva-bhakta-śrotrendriyāṇāṁ ca pālanen**odāraṁ** sukha-dātṛ-**caritam**
\|\|3\|\|

**\...**

**\|\| 10.16.4 \|\|**

**śrī-śuka uvāca**

**kālindyāṁ kāliyasyāsīd dhradaḥ kaścid viṣāgninā \|**

**śrapyamāṇa-payā yasmin patanty uparigāḥ khagāḥ \|\|**

**śrīdhara-svāmī (bhāvārtha-dīpikā) : śrapyamāṇaṁ** pacyamānaṁ **payo**
yasya saḥ \| ata **upari gacchantaḥ khagā** yasmin **patanti** \|\|4\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** kālindyā hradaḥ iti
harivaṁśokter yojana-pramāṇas tasyā dakṣiṇa-bhāge vartamānas
tad-gargajas tat-pravāhāspṛṣṭa eva, anyathā tad viṣa-saṁpṛkta-jalavatī
sā mathurādi-deśastha-janair avyavahāryevābhaviṣyad iti jñeyam \|
**hradaḥ** agādha-jalavad-vaṭa-viśeṣaḥ \| tatrāgādha-jalo hradaḥ ity
amaraḥ \|\|4\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kālindyāṁ hrada iti tasyā
dakṣiṇa-bhāge vartamānasya tasya tayā saha saṅgamenaikya-prāptes tasyāḥ
pravāhas tūttarata evohyo\'nyathā tad-durviṣa-jalena
yādava-kulāvāsa-śrī-madhu-puryādi-vyāpteḥ \| āsīd ity
atīta-nirdeśa-kāliya-sambandhādy-apekṣayā, kaścid eko\'nirvacanīyo vā \|
anirvacanīyatvam eva darśayati---viṣety-ādi \| **uparigā** ūrdhve
gacchantaḥ **khagā** iti, tatrāpi dūragā ity abhipretam \|\|4\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** śrī-śuka uvāceti tad evaṁ
niśamya savāsanatve tasmin jāta-snehaḥ sukha-duḥkhātmakaṁ sarvam eva
tādṛśāya nivedanīyam ity abhiprāyeṇa
śrī-vraja-vāsi-duḥkhamaya-nija-duḥkhātmakam api tan nivedayan
śrī-śuka-vad yathāśrutam evovāca, na tv anyatraiva vistāryāpīty arthaḥ
\| kālindyāṁ hrada iti tasyā dakṣiṇa-bhāge vartamānasya tasya
tad-garbhajatvāt tasyāḥ pravāhas tūttarataḥ pṛthag evohyaḥ, anyathā
tad-durviṣa-jalena yādava-kula-vāsa-śrī-madhupury-ādi-vyāpteḥ \| sa tu
**kāliyasya viṣāgninā** **śrapyamāṇa-payā āsīt** **uparigāḥ** ūrdhvaṁ
gacchantaḥ **khagā** iti, tatrāpi dūragatvam abhipretam \|\|4\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, jīva-gosvāmī bṛhat-krama-sandarbhaḥ)
:** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kālindyāṁ hrada iti
hari-vaṁśokta-yojana-pramāṇaḥ, tasyā dakṣiṇe bhāge tat-pravāheṇāspṛṣṭa
eva \| anyathā tad-viṣa-saṁpṛkta-pravāhavatī sā
mathurādi-deśastha-janair avyavahāryaivābhaviṣyad iti jñeyam \|
**śrapyamāṇaṁ** pacyamānaṁ **payo** yasya saḥ \|\|4\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kālindyām iti \| tasyā
dakṣiṇe bhāge tat-pravāheṇāspṛṣṭo yojana-pramāṇo hradaḥ
śrī-harivaṁśokter bodhyaḥ tat-sparśe tat-pravāhasya māthurādibhir
avyavāryatā syāt \| **śrapyamānaṁ** pacyamānaṁ **payo** jalaṁ yasya saḥ
\| **patanti** viṣa-jvālayā viglātāḥ santaḥ \|\|4\|\|

**\...**

**\|\| 10.16.5 \|\|**

**vipruṣmatā viṣodormi-mārutenābhimarśitāḥ \|**

**mriyante tīragā yasya prāṇinaḥ sthira-jaṅgamāḥ \|\|**

**śrīdhara-svāmī (bhāvārtha-dīpikā) :** kiṁ ca, **vipruṣmatā**
ambu-kaṇa-yuktena **viṣoda**-taraṅga-sparśi-**mārutena** spṛṣṭā yasya
**tīragā mriyante,** sa hrada āsīd iti \|\|5\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** atrānyad āha---*kiṁ ca,*
iti \| *yasya* *hradasya* \| **abhimarśitāḥ** *spṛṣṭāḥ* \|\|5\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : vipruṣmateti**
śrapyamāṇa-payas tayā sadā javena tat-phaṇānām uccalanād iti
**mārutasya** atidāhakatvam uktam \| anyaś ca viśeṣaḥ śrī-hari-vaṁśe---

> dīrgha yojana-vistāraṁ dustaraṁ tri-daśair api \|
>
> gambhīra-makṣobhya-jalaṁ niṣkampam iva sāgaram \|\|
>
> duḥkhopasarpaṁ tīreṣu sasarpair vipulair bilaiḥ \|
>
> viṣāraṇibhavasyāgner dhūmena pariveṣṭitam \|\|
>
> tṛṇeṣv api patatsv apsu jvalantam iva tejasā \|
>
> samantād yojanaṁ sāgraṁ tīreṣv api durāsadam \|\| \[ha.vaṁ.
> 2.11.42,44,46\] iti \|\|5\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : vipruṣmate**ti \|
śrapyamāṇa-payas tayā sadā javena tat-kāraṇānām uccalanāt iti
mārutasyāpi dāhakatvam uktam \| anyaś ca viśeṣaḥ śrī-harivaṁśe---

> dīrghaṁ yojana-vistāram agamyaṁ[^91] tridaśair api \|
>
> gambhīram akṣobhya-jalaṁ niṣkampam iva sāgaram \|\|
>
> duḥkhopasarpaṁ tīreṣu sasarpair vipulair vilaiḥ \|
>
> viṣāraṇībhavasyāgner dhūmena pariveṣṭitam \|\|
>
> tṛṇeṣv api patatsv apsu jvalantam iva tejasā \|
>
> samantād yojanaṁ sāgraṁ tīreṣv api durāsadam \|\| \[ha.vaṁ.
> 2.11.42,44,46\] iti \|

evaṁ bhūmi-guhāyāṁ tat-purī-jala-stambha-vidyayā jala-madhya eva vā
\|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : vipruṣmateti** jala-stambha-vidyayā
tan-madhya eva tat-purī duḥkhopasarpaṁ tīreṣu sa-sarpair vipulair bilaiḥ
\[ha.vaṁ. 2. 42\] iti śrī-hari-vaṁśa-dṛṣṭyā bileṣv api \|\|5.6\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : vipruṣmatā**
ambu-kaṇā-yuktena **viṣodaka-taraṅga-sparśi-mārutena abhimṛṣṭāḥ**
spṛṣṭāḥ \|\|5 \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : vipruṣmatā**
tad-ambu-kaṇa-yuktena **abhimarṣitāḥ** spṛṣṭāḥ santaḥ \|\|5\|\|

**\...**

**\|\| 10.16.6 \|\|**

**taṁ caṇḍa-vega-viṣa-vīryam avekṣya tena**

**duṣṭāṁ nadīṁ ca khala-saṁyamanāvatāraḥ \|**

**kṛṣṇaḥ kadambam adhiruhya tato'tituṅgam**

**āsphoṭya gāḍha-raśano nyapatad viṣode \|\|**

**śrīdhara-svāmī (bhāvārtha-dīpikā) : taṁ** kāliyam \| **caṇḍo vego**
yasya tad **viṣam** eva **vīryaṁ** yasya tam \| **kadambam** iti \|
bhāvinā śrī-kṛṣṇa-caraṇa-sparśa-bhāgyena sa ekas tat-tīre na śuṣkaḥ iti
jñātavyam \| amṛtam āharatā garut-matā krāntatvād iti ca purāṇāntaram \|
**āsphoṭya** bāhuṁ kara-talenāhatya \| **gāḍhā** dṛḍhaṁ baddhā
**raśanā** kaṭi-bandhana-vastraṁ yena saḥ \|\|6\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : caṇḍas** tīkṣṇo **vegaḥ** \|
**tena** kāliyena \| **tataḥ** kadambāt \| **atituṅgāt** atyuccāt \|
hrda iti śeṣaḥ \|\|6\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : vegas** tejo javo vā,
**caṇḍety** apratikāryatvādito\'yaṁ niḥsāryaṁ eveti bhāvaḥ \| **tena**
kāliyena hetunā \| **adhirūhya** tac chikharam ārūhya, tathā ca tatraiva
arohac capalaḥ kṛṣṇaḥ kadamba-śikharaṁ mudā \[hari-vaṁśe viṣṇu.pa.
2.12.1\] iti \| tataḥ **kadambāt**, **gāḍha-rasanaḥ** ity anena
keśādīnām api gāḍha-bandhanam upalakṣyate, tathā ca tatraiva baddhvā
parikaraṁ dṛḍham \[hari-vaṁśe.viṣṇu.pa. 2.12.1\] ity abhimukham apatat,
**nyapatat** iti pāṭhe mahā-vegena kurditvā madhye\'patat \| yataḥ
**khalānāṁ** **duṣṭānāṁ saṁyamanāyāvatāraḥ** śrī-vaikuṇṭhād avataraṇam,
\| kiṁ vā, matsyādy avatārā api yasya sa iti kāliya-damanārtham ity
arthaḥ \|\|6\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : vegaḥ** śīghra-prasarpaṇaṁ
**caṇḍe**ti apratikāryatvād itio'yaṁ niḥsārya eveti bhāvaḥ \| **tena**
kāliyena hetunā **adhiruhya** tac chikhare āruhya tathā ca tatraiva
arohac capalaḥ kṛṣṇaḥ kadamba-śikharaṁ mudā \[hari-vaṁśe viṣṇu.pa.
2.12.1\] iti tataḥ **kadambāt gāḍha-rasana** ity anena keśādīnām api
gāḍha-bandhanam upalakṣyate tathā ca tatraiva baddhvā parikaraṁ dṛḍham
\[hari-vaṁśe.viṣṇu.pa. 2.12.1\] iti **nyapatad** ity atra hetuḥ
**khalānāṁ** **saṁyamanāya avatāraḥ** sva-lokād avataraṇaṁ kiṁ vā,
matsyādy avatārā api yasya saḥ iti kāliya-damanārtham ity arthaḥ \| ekaḥ
kadambaḥ kim avaśiṣṭaḥ śrī-**kṛṣṇa**-vṛkṣatvāt kṛṣṇavat

> kadambaḥ kṛṣṇa-vṛkṣo hi kāliya-hṛda-samīpagaḥ \|
>
> tasmād eko na śuṣko'sau viṣa-hārakaraḥ parān \|\|

iti prasiddhyā śrī-kṛṣṇenaiva sa vihārāya rakṣita iti gamyate, parān iti
vacanāt tat sannivāsino vṛkṣa-gaṇā api na mṛtā ity āyātam evety arthaḥ
\|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : taṁ** kāliyaṁ **kadambam**
iti bhāvinā śrī-**kṛṣṇa**-caraṇa-sparśa-bhāgyena sa ekas tat-tīre na
śuṣkaḥ amṛtam āharatā garutmatākrāntatvād iti purāṇāntaram iti
śrī-svāmi-caraṇā **gāḍhaṁ** dṛḍhaṁ baddhā **rasanā**
rasanāpadopalakṣitāḥ kuntaloṣṇīṣādayo'pi yena saḥ **āsphoṭya** bāhuṁ
karatalenāhatya \|\|6\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tam** arhi **kadambam
adhiruhyātituṅgāt tato viṣode'bhyapatat** \| eṣa kadambo bhāvi-bhagavat
pada-sparśa saubhāgyān na śuṣkaḥ sudhām āharatā garuḍena tasminn
upaveśād vā, **gāḍhā** dṛḍha-baddhā **rasanā** parikara-bandhanaṁ yeneti
kuntalīṣṇīṣāder upalakṣaṇam \| bāhuṁ vāmaṁ
dakṣiṇa-pāṇi-talen**āsphoṭya** āhatya \|\|6\|\|

**\...**

**\|\| 10.16.7 \|\|**

**sarpa-hradaḥ puruṣa-sāra-nipāta-vega-**

**saṅkṣobhitoraga-viṣocchvasitāmbu-rāśiḥ \|**

**paryak-pluto viṣa-kaṣāya-vibhīṣaṇormir**

**dhāvan dhanuḥ-śatam ananta-balasya kiṁ tat \|\|**

**śrīdhara-svāmī (bhāvārtha-dīpikā) :** tadā **sarpasya hradaḥ** \|
**puruṣa**-śreṣṭhasya patana-bhāreṇa **saṅkṣobhitānām** **uragāṇāṁ
viṣair** unnato**'mbu-rāśir** yasya saḥ \| **viṣeṇa kaṣāyī**-kṛtā
**bhayaṁ**-karā **ūrmayo** yasya saḥ \| **paryak** parito **dhāvan
dhanuḥ-śataṁ** **plutaḥ** prasṛtaḥ \| naitac citram ity
āha---**ananta-balasye**ti \|\|7\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tadā patana*-kāle \|
**kaṣāyī**-kṛtāḥ kvathitāḥ \| yad vā, viṣa-kaṣāyeṇa viṣa-rāgeṇa
vibhīṣaṇā **urmayo** yasyeti kvarthe rāge kaṣāyostrī niryāse saurabhe
rase iti yādavaḥ \| kiṁ tat na kim apīty arthaḥ \|
lakṣa-yojana-vistārāyām aparīmita-bhū-plāvanam api tatra nādbhutāv aham
iti bhāvaḥ \| ṣaṇṇavaty aṅgulaṁ dhanuḥ ity amaraḥ \| **dhanur**
hasta-catuṣṭayam iti ca \|\|7\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : puruṣa**-sāratvād eva
**vegena** javenātiśīghraṁ **sāṁkṣobhito\'taevoraga-viṣocchavasitaś
cāmbu-rāśir** yasya saḥ \|\"kaṣāyita\" iti pāṭhaḥ śrī-cit-sukhasya
śrī-svāmi-pādānāṁ ca sammataḥ, **kaṣāyī**-kṛtāḥ iti vyākhyānāt \|
**dhīman** he vivekinn iti rājānam āśvāsayati \| **ananta bala** śaktir
yasya, **tat** karma \| yad vā, anantasya nāgarājasyāpi bala yasmāt
tasya tad **viṣaṁ kim** ? api tu na kiñcid apīty arthaḥ \|\|7\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** puruṣa-sāratvād eva
nipāta-vegaḥ anyat taiḥ \| yad vā, **puruṣasya** bhagavataḥ sāreṇa
kiñcid bala-prākaṭyena yo **nipātas** tasya **vegena** javena
**saṁkṣobhitaḥ** ata evoragaviṣoc cvasitaś c**āmbu-rāśir** yasya sa
kaṣāyiteti pāṭhaḥ śrī-cit sukhasya śrī-svāmi-pādānāṁ ca sammataḥ
**kaṣāyī**-kṛta iti vyākhyānāt \| kaṣāyo'tra kvāthya-raso raktaḥ
pīta-varṇo vā niryāse'pi kaṣāyo'trī ity atra kṣīra-svāminā tat tad
vyākhyānāt \| dhīman he vivekin ! iti rājānam āśvasayati, **dhanuṣaḥ**
pramāṇam uktam---

> aṣṭabhir yava-madhyaiḥ syād aṅgulaṁ dvādaśāṅgulam \|
>
> tālaṁ tritālako hasto hastau dvau kiṣkur ucyate \|\|
>
> kiṣku-dvayaṁ dhanuḥ proktam \|

ity ataḥ pūrvaṁ tāvat pradeśa-mātam ākramyaiva bālā gāvaś ca rakṣitā iti
jñeyam **anantaṁ balaṁ** śaktir yasya tat karma \| yad vā, anantasya
nāga-rājasyāpi viṣādi-balaṁ yasmāt tasya tad **viṣaṁ kim**? api tu na
kiñcid apīty arthaḥ \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : puruṣasya** bhagavataḥ sāreṇa kiñcid
bala-prākaṭyenety-ādy api grāhyaṁ kaṣāiteti pāṭhaḥ
śrī-svāmī-cit-sukhasyāpi mataḥ **kaṣāyī**-kṛtā iti vyākhyānāt
\|\|7.8\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tataś ca **puruṣasya**
kṛṣṇasya sāreṇa **balena** yo **nipāta-vegas** tena **saṅkṣepābhitānām**
**uragāṇāṁ viṣair** unnato**'mbu-rāśir** yasya saḥ \| **viṣeṇa**
kaṣāyī-kṛtā rakta-pīta-varṇī-kṛtā bhayaṅkarā ūrmayo yasya saḥ \|
niryāse'pi kaṣāyo strī ity atra kṣīra-svāminā tathā vyākhyānāt \|
**paryak** paritaḥ **dhanuḥ-śataṁ plutaḥ** prasṛtaḥ---

> aṣṭabhir yava-madhyaiḥ syād aṅgulaṁ tais tribhir bhavet \|
>
> tālaṁ tritālako hasto hastau dvau kiṣkur ucyate \|
>
> kiṣku-dvayaṁ dhanuḥ proktam \|\| iti \|\|7\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : puruṣasya** hareḥ sāreṇa
**balena** yo **nipāta-vegas** tenā**saṅkṣobhitānām uragāṇāṁ viṣair
ucchavasita** unnato**'mbur-āśir** yasya saḥ \| viṣe kaṣāyāṁ kvātharaso
rakta-pīta-varṇatā tena **vibhīṣaṇā** bhayaṅkarā ūrmayo yasya sa
**sarpa-hṛdaḥ paryak** parito **dhanuḥ-śataṁ plutaḥ** prasṛto'bhūt---

> aṣṭabhir yavamadhyaiḥ syād aṅgulaṁ tair stribhir bhavet \|
>
> tālaṁ tri-tālako hastau hastau dvau kiṅ kurucyate \|\|
>
> kiṣkudvayaṁ dhanuḥ proktam \|

iti vacanāt dhanur mānaṁ bodhyam \|\|7\|\|

**\...**

**\|\| 10.16.8 \|\|**

**tasya hrade viharato bhuja-daṇḍa-ghūrṇa-**

**vār-ghoṣam aṅga vara-vāraṇa-vikramasya \|**

**āśrutya tat-sva-sadanābhibhavaṁ nirīkṣya**

**cakṣuḥ-śravāḥ samasarat tad amṛṣyamāṇaḥ \|\|**

**śrīdhara-svāmī (bhāvārtha-dīpikā) : hrade viharato
bhuja-daṇḍāhatodaka-ghoṣaṁ** śrutvā tataḥ **sva-sadanābhibhavaṁ nirīkṣya
tad** asahamānaḥ sarpaḥ **samasarat** samājagāma \|\|8\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : aṅga** he nṛpa \|
**vara-vāraṇo** garjendras tad vad **vikramasya** \| yad vā, aṅgair
avayavair varaḥ śreṣṭho yo vāraṇas tat-sama-vikramasya \| tataḥ
śrī-kṛṣṇāt \| sva-**sadanābhibhavaṁ** svasyānaparābhvaṁ \| samājagāma
bādhitum ājagāmety arthaḥ \| varaḥ śreṣṭheviṭapatau ca devāder īpsate
vate iti yādavaḥ \|\|8\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : viharato**
vicitra-jala-vādya-santārādi-krīḍā kurvataḥ \| aṅgety avyayam, rājñaḥ
śoka-nirāsārthaṁ sa-lālana-sambodhane, he **aṅga**-svarūpātmīyeti vā \|
**vara-vāraṇo** matta-gajendras tadvad-**vikramo** jalāhati-krīḍā yasya
\| kiṁ vā, jale\'pi vara-vāraṇavad vikramo līlā-gatir yasya \| yad vā,
aṅge kaśmiśṁcit śrī-pādābja-kaniṣṭhāṅgulya-vayave\'pi vāra-vāraṇād
airāvatād api vikramaḥ śakti-viśeṣo yasya tasyeti \| **bhuja-daṇḍābhyām
āhatasya** jalasya mahā-śabdo nādbhūta iti bhāvaḥ \| **nirikṣyā**locya
cakṣusaiva śṛṇotīti **cakṣuḥ-śravā** iti **tad-ghoṣa**-śravaṇe
cakṣu-pravṛttes tasya vakṣyamāṇa-saundaryaṁ na kiñcid ākalayad iti
bhāvaḥ, anyathā daṁśanāsambhavāt \| yad vā, cakṣuṣi śravaḥ kīrtir yasya
cakṣuṣā śravaṇasyāpi siddhes tat sāphalyaṁ tv adhunaivābhūd iti bhāvaḥ
\|\|8\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : viharataḥ**
vicitra-jala-vādya-santārādi-krīḍāṁ kurvataḥ \| **vara-vāraṇo**
digdhastī tadvad **vikramasya** aṅtyevyayaṁ rājñaḥ śoka-nirāsārthaṁ
salālana-sambodhanam \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, jīva-gosvāmī bṛhat-krama-sandarbhaḥ)
:** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : virahataḥ**
vicitra-jala-vādya-santārādinā krīḍataḥ **bhuja-daṇḍābhyāṁ** **ghūrṇā**
yeṣāṁ tathā-bhūtānāṁ **vārāṁ** jalānāṁ **ghoṣaṁ** śrutvā tattato ghoṣād
eva sva-**sadanasyābhibhavaṁ nirīkṣya** tattam asahamānaḥ \|\|8\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tasya **vihatato**
vicira-jala-vādya-santārādinā vikrīḍato **bhuja-daṇḍābhyāṁ ghūrṇā**
yeṣāṁ tādṛśānāṁ **vārāṁ ghoṣam** **āśrutya tad** doṣād eva
sva-**sadanasyābhibhavaṁ** ca **nirīkṣya** tat-tad **amṛṣyamāṇo**'sahaṁ
**cakṣuḥ-śravāḥ** sarpaḥ **samasarad** āgataḥ \|\|8\|\|

**\...**

**\|\| 10.16.9 \|\|**

**taṁ prekṣaṇīya-sukumāra-ghanāvadātaṁ**

**śrīvatsa-pīta-vasanaṁ smita-sundarāsyam \|**

**krīḍantam apratibhayaṁ kamalodarāṅghriṁ**

**sandaśya marmasu ruṣā bhujayā cachāda \|\|**

**śrīdhara-svāmī (bhāvārtha-dīpikā) : prekṣaṇīyaś** ca **sukumāraś** ca
**ghana-vad** ujjvalaś ca tam \| **śrīvatsa-pīta-vasanaṁ** hrade
viharataḥ śrīvatsena saṁyuktam uccalat pītaṁ vastraṁ yaya tam \|
**bhujayā** bhogena **cacchāda** aveṣṭayat \|\|9\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : taṁ** kṛṣṇam **avadātaḥ**
śyāmaḥ, avadāte\'ruṇe pīte śvete śyāme nirāmaye iti śāśvataḥ\|
**marmasu** tāraṇādinātīva pīḍā mṛtyur vā jāyate, tat sthānaṁ marmeti \|
**apratibhayaṁ** nirbhayam \| **bhujayā** *bhogena* śarīreṇa, bhogaḥ
sukhe dhane cāheḥ śarīra-phaṇayor api iti medinī \| bhujati
kuṭilī-bhavatīti bhujā, bhujo kauṭilye ig-upadhatvāt kaḥ \|\|9\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** taṁ prekṣaṇīyety-ādi
\| **prekṣaṇīyaḥ** sundaraḥ **sukumāraḥ** sukomalo **ghana** iva
ghana-śyāmala iti yāvat, tathāpy **avadātam** ujjvalaṁ śrīr **lakṣmīs**
tad yuktaṁ **vatsaṁ** vakṣas tatra **pīta-vasanaṁ** yasya \| tāvatā
āvegenāpi jala-nipāte vakṣasaḥ pītavāso na skhalitam iti tātparyam
\|\|9\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tādṛśe\'pi duṣṭo\'sau
tathāceṣṭateti kāliyasya mahāparādhaṁ darśayan bhāva-viśeṣeṇānuśocan
viśinaṣṭi, taṁ prekṣaṇīyety-ādidinā \| **krīḍantam** ity arthaḥ
hetuḥ---apratibhayam iti \| yad vā, **apratibhayam** api saṁdaśya
**cachāde**ti kāliyasya nirbuddhitvaṁ sūcayati \| yad vā, apratibhayaṁ
yathā syāt tathā **sandaśya** cachāda \| cakṣuḥ-śravā iti prastutatvād
eva jñeyam \| kayā ? bhajayā bhogena, bhujagasya bhogenaiva gamanena
**bhujasya**iva bhogatvāt, \"bhujagaḥ\" iti pāṭhe\'pi sa evārthaḥ \|
tattvatas tu **marmasu** daśanaṁ tat tad aṅga-cumbana-sauṣṭhavaṁ
bhojenācchādanaṁ ca sarvāṅga-niviḍāliṅganam iti jñeyam, ato rupeva
**rūṣā** vastutas tu premṇaiveti, yataḥ prekṣaṇīyety-ādi, ata evāgre taṁ
prati śrī-bhagavato mahānugraho bhāvīti \|\|9\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tādṛśo'pi duṣṭo'sau tathā
ceṣṭateti kāliyasya mahāparādhaṁ darśayan vraja-jana-bhāvenānuśocan
viśinaṣṭi---prekṣaṇīyety-ādinā \| **krīḍantam** ity atra hetuḥ
**apratibhayam** iti tac ca kāliyasya nirbuddhitvaṁ sūcayati \|
cakṣuḥ-śravā iti, prastutatvād eva jñeyaṁ, kayā **bhujayā**
bhujākāratvāt tasya bhoga eva bhujā yato bhujaga ity api ucyate \|
tasmād bhogenety arthaḥ \| bhujaga iti pāṭhe bhogeneti śeṣaḥ \|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : śrī**-yuktaṁ **vatsaṁ** vakṣo yasya
**pītaṁ vasanaṁ** yasya sa, ca sa ca **taṁ** bhujākāratvāt tasya bhoga
eva **bhujā**, yato bhujaga ity api ucyate, tasmād bhogenety arthaḥ \|
bhujaga iti pāṭhe bhogeneti śeṣaḥ \|\|9.13\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha kāliyasya
daurjanya-varṇana-dvārā saubhāgya-viśeṣam eva varṇayann āha---taṁ
prekṣaṇīyety-ādi \| **taṁ** śrī-kṛṣṇaṁ **bhujaś cachāda** \|
dvitvābhāvas tv ārṣaḥ, bhogena chādayāmāsa, tad aṅga-saṅgāliṅganena
saubhāgyam eva \| kiṁ kṛtvā ? **rūṣā** **marmasu sandaśya**
sac-cid-ānanda-ghaneṣu marmasu daśanair ālikhya \| **prekṣaṇīyo**
navoditatvād atiśaya-darśanīyaḥ **sukumāraḥ** susnigdho yo **ghanas**
tat-svarūpo'pi **avadātaḥ** suṣṭhu-tejāḥ avadātaḥ site pītaḥ ity ukteḥ
tejasaś ca śubhra-darmatvāt \| varṇa-mahimā ghanābhas tejo-mahimnā
sarva-prakāśa ity arthaḥ \| yad vā, ghanāvadāto ghana-jyotir
ghanānandavat **śrī-vatse** śrī-yukte lakṣmī-lakṣma-bhūṣite vatse
vakṣati **pīta-vasanaṁ** yasya \| yad vā, śrī-vatsaṁ dakṣiṇāvartaṁ
sūkṣma-roma-rājiḥ, śrīr lakṣmīr vakṣaḥ-sthala-sthā lakṣmīs tasyā vatsam
uraś ca \| paścāt śrī-vatsaṁ ca śrī-vatsakṣety ekaśeṣe śrī-vatsam, tatra
pīta-vasanaṁ prālambākāreṇa sthitaṁ pītottarīyaṁ yasya \| etena
tādṛśāsphalāna-vegenāpi yathā-sthitam uttarīyaṁ ca na lagitam ity
avahelā niḥśaṅkatādikaṁ dhvanitam \| ataḥ sthita-sundarāsyaṁ
smita-yuktaṁ **sundarāsyam**, na tu smitena yati yati asau daśati, tati
taty evāsya smitaṁ vardhate, tena yuktaṁ sundaraṁ mukhaṁ yasyety arthaḥ
\| **apratibhayaṁ** yathā-syāt-tathā **krīḍantaṁ** tena sahaiva
krīḍantam iva, etena bhagavataḥ kopābhāvaḥ sūcitaḥ \|\|9-12\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : prekṣaṇīyam** atisukhadam
api rūpaṁ kāliyaṁ prati viparītam abhūd ity āha---tam iti \|
**ghanavad** ujjvalaṁ śrī-vatse vihāra-vaśāt āyātaṁ pīta-vasanaṁ yasya
tam \| yad vā, **śriyā** lakṣmī-rekhayā yuktaṁ **vatsaṁ** vakṣo yasya
**pīte vasane** yasya sa ca sa ca tam \| uro vatsaṁ ca vakṣaś ca ity
amaraḥ \| **bhujayā** bhogena \|\|9\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** parama-manojñam api tad
rūpaṁ kāliyaṁ prati viparītam abhūd ity āha---tam iti \|
**ghanāvadātaṁ** meghavad ujjvalaṁ **śriyā** rekhā-rūpayā yuktaṁ vatsam
uro yasya **pīte vasane** yasya sa ca sa ca tam \| **bhujayā** bhogena
\|\|9\|\|

**\...**

**\|\|** **10.16.10 \|\|**

**taṁ nāga-bhoga-parivītam adṛṣṭa-ceṣṭam**

**ālokya tat-priya-sakhāḥ paśupā bhṛśārtāḥ \|**

**kṛṣṇe'rpitātma-suhṛd-artha-kalatra-kāmā**

**duḥkhānuśoka-bhaya-mūḍha-dhiyo nipetuḥ \|\|**

**śrīdhara-svāmī (bhāvārtha-dīpikā) : sa** priyo yeṣāṁ te **tat-priyās**
te ca te **sakhāyaś** ceti tathā \|\|10.11\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : sa** śrī-kṛṣṇaḥ \|
**parivītaṁ** pariveṣṭitam \| na **dṛṣṭā ceṣṭā** iti
hasta-pādādi-cālana-rūpā yasya tam \|\|10\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tasya priya-sakhā iti
parama-sauhārdam uktam \| **paśupā** iti svabhāvataḥ susnigdha-cittatvam
\| **kṛṣṇe arpitā ātmanaḥ suhṛd**-ādayo yair ātmanaḥ suhṛd-ādayaś ceti
vā, tatra suhṛdaḥ pitṛ-bhrātr-ādayaḥ, **arthā** dhanāni, **kāmā**
loka-dvaya-bhogāḥ \| suhṛc-chabdena gṛhītasyāpi **kalatrasya**
pṛthaṅ-nirdeśo\'rpaṇa-viśeṣa-vivakṣayety ananyāpekṣatvam \| ato
**bhṛśārtā** atyarthaṁ duḥkhitāḥ santaḥ, ārta-svareṇa krandanto vā, ata
eva **duḥkhenānuśoko** vāraṁ vāraṁ śocanaṁ **bhayaṁ** cānāthatvādinā,
tābhyāṁ **mūḍhā** viveka-hīnā **dhīr** yeṣām, tathā-bhūtā naṣṭa-cetanā
vā santaḥ \|

yad vā, **nāga-bhoga-parivītam** **ālokya** ādau bhṛśārtāḥ,
**adṛṣṭa-ceṣṭaṁ** cālokya duḥkhānuśoka**-**bhayair mūḍha-**dhiyaḥ**
santo nitarāṁ chinna-mūla-vṛkṣavad aceṣṭatvādinā **petuḥ** \|
mūḍha-dhītvād eva te tad dhradaṁ na prāviśann iti jñeyam \|
adṛṣṭa-ceṣṭaṁ ca śrī-vṛndāvanāśritasyāpi kāliyasya niḥsāraṇāya teśv
anyeṣu ca lokeṣu tad-doṣātiśaya-pradarśanārthaṁ tat premāliṅganānandena
stabdhī-bhūtam iti tattvārthaḥ \|\|10\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tasya priya-sakhā iti
parama-sauhārdam uktaṁ **paśupā** iti svabhāva-sāralyena
susnigdha-cittatvaṁ **kṛṣṇe arpitā** **ātmānaḥ** suhṛd-ādayaś ca yais
te, tat-sāhāyyāya kṛta-sarvārpaṇā ity arthaḥ \| tatra **suhṛdaḥ**
pitṛ-bhrātr-ādayaḥ, **arthā** dhanāni, **kāmā** loka-dvaya-bhogāḥ \|
suhṛc-chabdena gṛhītasyāpi kalatrasya pṛthaṅ nirdeśo viśeṣa-vivakṣayā,
kintu kalatra-padena kecil labdha-yajñopavītā ye jyeṣṭhāḥ, te ca sakhāyo
labhyanta iti sarveṣāṁ teṣām ananyāpekṣatvam \| ato **bhṛśārtā**
atyartha-duḥkhitāḥ santaḥ ārta-svareṇa krandanto vā \| ata eva duḥkhena
anuśokaḥ vāraṁ vāraṁ śocanaṁ bhayaṁ ca \"taṁ vinā kathaṁ bhaviṣyāmaḥ ?\"
iti tābhyāṁ **mūḍhā** viveka-hīnā **dhīr** yeṣāṁ tathā-bhūtā
naṣṭa-cetanā vā santaḥ \|

yad vā, **nāga-bhoga**-**parivītam** **ālokya** ādau bhṛśārtāḥ
**adṛṣṭa-ceṣṭaṁ** cālokya **duḥkhānuśoka-bhayair** mūḍha-dhiyaḥ santo
nitarāṁ chinna-mūla-vṛkṣavad aceṣṭatvādinā **petuḥ,** mūḍha-dhītvād eva
taṁ hradaṁ na prāviśann iti jñeyam \| taj-jalāpluta-deśa-patane\'py eṣāṁ
viṣākrāntatvābhāvaḥ \| śrī-kṛṣṇasya sparśa-prabhāvena hradasyāpi
nirviṣīkaraṇāt adṛṣṭa-ceṣṭitatvaṁ ca kāliyasya niḥsāraṇāya tasmiṁs
tat-patnīṣu ca tad-doṣātiśaya-pradarśanārtham \|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : parivītaṁ** veṣṭitam
**adṛṣṭa-ceṣṭam** iti \| kāliyasyotsāha-vardhanārthaṁ kṣaṇaṁ bhītaṁ
stabdhavat sthitam \| yad vā, \"are kāliya ! tvayā yatheṣṭaṁ prathamaṁ
daśyatāṁ veṣṭyatām, ahaṁ paścād balaṁ darśayiṣyāmi\" iti vīra-darpeṇa
sthitam \| **paśupāḥ** kecid gopāḥ śāli-kṣetra-sthāḥ kṛṣakāś ca śīghram
āyātāḥ \| te kīdṛśāḥ ? **kṛṣṇe'rpitā** lālanārtham **ātmādayo** yais te
\|\|10\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : parivītaṁ** veṣṭitaṁ
**adṛṣṭa-ceṣṭam** iti \"tvayā ādau yatheṣṭaṁ veṣṭyatām, ahaṁ tu paścād
vikramaṁ darśayiṣyāmi\" iti vīra-darpeṇa sthitam ity arthaḥ \|
**paśupāḥ** kecid gopāḥ śāli-kṣetra-sthāḥ karṣakāś ca śīghram āgatāḥ \|
te kīdṛśāḥ ? lālanārthaṁ **kṛṣṇe'rpitātmādayo** yais te \| kāma-bhogyāḥ
**duḥkhānuśoko** muhuḥ śocanaṁ \"taṁ vinā kathaṁ bhaviṣyāmaḥ ?\" iti
**bhayaṁ,** tābhyāṁ **mūḍhā** nirvivekā **dhīr** yeṣāṁ tādṛśāḥ santo
**nipetuś** chinna-mūla-taruvan nitarāṁ petuḥ \|\|10\|\|

**\...**

**\|\| 10.16.11 \|\|**

**gāvo vṛṣā vatsataryaḥ krandamānāḥ suduḥkhitāḥ \|**

**kṛṣṇe nyastekṣaṇā bhītā rudatya iva tasthire \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : vatsataryaḥ**
garbhādhāna-yogya-vayasaḥ \|\|11\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : krandamānā** ārta-nādam
uccaiḥ kurvatyaḥ \| **iva** iti lokoktau \| krandantyo
**rudatyo**\'śrūṇi muñcantyaḥ \| **tasthire** iti parama-vatsalānāṁ
gavādīnām atyanta-śokenātistabdhatāpatteḥ \| kadācid
vajra-viśeṣa-ghātena mṛtasyāpi prāṇina ūrdhvāvasthitivat \| ātmanepadam
ārṣam \| **vatsatarāṇāṁ** **vṛṣeṣv** antarbhāvo jñeyaḥ, prādhānyād
**gavayo** vyaktam uktāḥ \| kiṁ ca, mahiṣy-ādayo grāhyā hariṇy-ādayaś ca
\| vanyāḥ sarve\'pi paśavas tādṛg-avasthā eva jñeyāḥ, paśūṁś ca
\[10.16.19\] iti vakṣyamāṇatvāt \| teṣāṁ gavādibhyaḥ
kiñcid-dūracaratvena paścād āgamanād atrānuktir iti jñeyam \|\|11\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : krandamānāṁ** ārta-nādam uccaiḥ
kurvatyaḥ \| **iva** iti lokoktau \| **rudantyaḥ** rudatyaḥ aśrūṇi
muñcantyaḥ \| **tasthire** iti parama-vatsalānāṁ gavādīnām
atyanta-śokenāpi stabdhatāpatteḥ kadācid vajra-viśeṣa-ghātena mṛtasyāpi
prāṇina ūrdhvāvasthitivat \| ātmanepadam ārṣaṁ \| gavādy-upalakṣitatvena
mahiṣy-ādayo hariṇy-ādayaś ca jñeyāḥ, paśūṁś ca \[10.16.19\] iti
vakṣyamāṇatvāt \| teṣāṁ kiñcid dūra-caratvena paścād āgamanād atrānuktir
iyam iti jñeyam \|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : rudantya** **iva** iti
bhaya-vaiyāgryeṇāśrūṇāṁ śoṣāt \|\|11\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : rudantya** **iva** iti
bhaya-vaiyāgryeṇa tad-aśrūṇāṁ viśoṣaṇāt \|\|11\|\|

**\...**

**\|\| 10.16.12 \|\|**

**atha vraje mahotpātās trividhā hy atidāruṇāḥ \|**

**utpetur bhuvi divy ātmany āsanna-bhaya-śaṁsinaḥ \|\|**

**śrīdhara-svāmī (bhāvārtha-dīpikā) : bhuvi** bhū-kampādayaḥ, **divi**
ulkā-pātādayaḥ, **ātmani** vāma-netra-sphuraṇādayaḥ \| **āsannaṁ bhayaṁ
śaṁsituṁ** śīlaṁ yeṣāṁ te \|\|12\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : āsannam** nikaṭam \|\|12\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : atha** anantaram eva
**atidāruṇāḥ** svarūpato mahā-bhayaṅkarā **mahotpātāś** ca
mahā-durnimitta-svabhāvataḥ \| kiṁ vā, pūrvokta-nyāyena
bhāgavata-pravara-śrī-nandādiṣu kāliyasya parama-duṣṭatā-pradarśanāya
eteṣāṁ tatrāgamanārtham \|\|12\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : atha** anantaram eva
**dāruṇāḥ** svabhāvato mahā-bhayaṅkarāḥ **mahotpātāś** ca
mahā-durnimittaṁ svabhāvataḥ \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : trividhāḥ**\--**bhuvi**
bhū-kampādayaḥ, **divi** ulkā-pātādayaḥ, **ātmani**
vāma-netra-sphuraṇādayaḥ \| bhagavataḥ khalv amaṅgalā śaṅkā-rāhitye'pi
yad **utpāta**-prākaṭyaṁ tad gavāṁ gopādīnāṁ ca duḥkha-sūcanārthaṁ \|
kiṁ vā, tat-tad-adhiṣṭhātṛ-devānām api kṛṣṇe
prītimattvenaiśvarya-vismaraṇāt \| kṛṣṇe'py aśubhāśaṅkina **utpātaṁ**
prakaṭayāmaṣur iti \|\|12\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : trividhāḥ**\--**bhuvi**
bhū-kampādayaḥ, **divy** ulkā-pātādayaḥ, **ātmani** ca
vāma-netra-spandanādayaḥ \| iyam aśubha-sūcanā tal-līlā-śaktyaiva tatra
vrajaukasāṁ vikṣubdha-manaskatayā samākarṣaṇāya racitā \| nahi bhagavati
saparikare sā santaret \|\|12\|\|

**\...**

**\|\| 10.16.13-15 \|\|**

**tān ālakṣya bhayodvignā gopā nanda-purogamāḥ \|**

**vinā rāmeṇa gāḥ kṛṣṇaṁ jñātvā cārayituṁ gatam \|\|**

**tair durnimittair nidhanaṁ matvā prāptam atad-vidaḥ \|**

**tat-prāṇās tan-manaskās te duḥkha-śoka-bhayāturāḥ \|\|**

**ābāla-vṛddha-vanitāḥ sarve'ṅga paśu-vṛttayaḥ \|**

**nirjagmur gokulād dīnāḥ kṛṣṇa-darśana-lālasāḥ \|\|**

**śrīdhara-svāmī (bhāvārtha-dīpikā) : tān ālakṣya** **gokulān
nirjagmur** iti tṛtīyenānvayaḥ \| **bhayodvignā** bhaya-hetubhyo bhītāḥ
\| bhayena kampamānā iti vā \|\|13\|\| na taṁ vidantīty **atad-vidaḥ**
\|\|14\|\| **paśu-vṛttayo** 'tivatsalāḥ \|\|15\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tān** utpātān \|
*bhaya-hetubhyo* mahotpātebhyaḥ \| lakṣaṇāto varā śaktiḥ ity uktim
āśritya samāsāntaram āha---*bhayena* iti \| **udvignā** ity ovijī bhaya
calanayoḥ \| ataḥ kta-pratyayaḥ, tasya natvaṁ ca \|\|13\|\| **tair**
bhū-kampādibhiḥ \| **atad-vidaḥ** kṛṣṇa-māhātmyam ajānantaḥ \| tasmin
kṛṣṇe indriyāṇi yeṣāṁ te tathā \| nitarāṁ dhanaṁ śrī-yamunā-hrada-rūpaṁ
sva-vihārāspadam iti sarasvatī-samvādaḥ \|\|14\|\| **bālān**
abhivyāpyābālaṁ, tat-prabhṛti ye **vṛddhā** **vanitāḥ** te
ābāla-vṛddha-vanitāḥ\| **paśupa**-dṛṣṭi-mātrāt yad vyavahāro yeṣāṁ, te
tathā \|\|15\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : nidhanaṁ** **matvā** iti
\| **rāmeṇa vinā** **gāś cārayituṁ gataṁ** **kṛṣṇaṁ** jñātvā sveṣāṁ
maraṇaṁ prāptaṁ samāgatam iti matvā ca \|\|14\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : vinā rāmeṇa** iti
parama-snigdhasya tasya sākṣād anujāmaṅgalaṁ na sambhaved iti bhāvaḥ \|
anyait tair vyākhyātam \| yad vā, **ālakṣya** eva **bhayodvignā**
babhūvuḥ, ata eva **nidhanaṁ prāptaṁ matvā** eva **atad-vidas**
tan-māhātmyam ananusandadhānā ity arthaḥ, yataḥ sa ca **prāṇo** jīvanaṁ
yeṣām, atas tasminn eva **mano** yeṣām iti sarvathā tad-eka-gataya ity
arthaḥ \| **te** tad eka-priyatvena prasiddhāḥ, sva-pakṣe te gopāḥ, ato
**duḥkhādibhir** **āturā** vivaśāḥ \|\|13.14\|\| ata eva **dīnāḥ**, itas
tato muhuḥ skhalanto nipatantaś cety arthaḥ \| kṛṣṇo
vraja-jana-cittākarṣakaḥ, \"kathaṁ kutrāsti ?\" iti tad-darśanotsukāḥ
santaḥ \| yad vā, sadā svabhāvata eva **kṛṣṇa-darśana-lālasā** iti
tad-eka-gatitvam eva darśitam \|\|15\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tān** iti trikam \| **vinā
rāmeṇa** iti parama-snigdhasya gambhīrasya sadā sāhāyya-ratasya tasya
samakṣe tasya tādṛśa-vyasanatā na sambhaved iti bhāvaḥ \| anyat taiḥ \|
**ālakṣyaiva** **bhayodvignā** babhūvuḥ \|\|13\|\| ata eva **nidhanam**
eva **prāptaṁ matvā** nitarāṁ dhanaṁ śrī-hrada-rūpaṁ
sva-vihāra-sarvasvam iti sarasvatī-samvādaḥ \| **atad-vido** māhātmyam
ananusandadhānā ity arthaḥ \| nanu, kathaṁ tatraiva teṣāṁ kṣobhaḥ jātaḥ
? tatrāha---**sa** eva **prāṇo** jīvanaṁ yeṣām iti \|\|14\|\| **te**
tad-eka-priyatvena prasiddhāḥ **paśu-vṛttitvena**
tadīya-vātsalya-svabhāva-bhāvitā ity arthaḥ \| paśuvad-vṛtti vātsalyāṁśe
yeṣām iti vā \| ata eva **dīnāḥ** itas tato muhuḥ skhalanto nipatantaś
cety arthaḥ \| **kṛṣṇaḥ** vraja-jana-cittākarṣakaḥ \"kathaṁ kutrāsti\"
iti tad-**darśanotsukāḥ** santaḥ\| yad vā, svabhāvata eva tādṛśaḥ
\|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : nidhanam** iti nitarāṁ dhanaṁ
śrī-yamunā-hrada-rūpam iti vāstavārthaḥ \|\|14.15\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha durnimittāni dṛṣṭvā
gokula-vāsinām āśaṅkām āha---tān ālokya ity-ādi dvābhyām \| **tais**
tathā-vidhair **durnimittair nidhanaṁ prāptaṁ** samupasthitam iti
**matvā** \"aho'smākaṁ maraṇam upasthitam iva\" iti matvā **vinā rāmena
gāś cārayituṁ gataṁ** **kṛṣṇaṁ** ca **jñātvā**, \"kim idam ākasmikaṁ kim
abhivyañjakaṁ durnimittam ?\" ity **atad-vido** durnimitta-kāraṇāvidaḥ
sarve **gokulān nirjagmur** ity uttareṇānvayaḥ \|

yad vā, **rāmena vinā** atad-vidaḥ \| rāmas tu tadvad eva \| ayaṁ
vākyārthaḥ \| etad durnimittaṁ yad dṛśyate, tad avagataṁ **nidhanaṁ**
prāptam, maraṇa-sūcakāny evaitāni **durnimittāni** \| \"kṛṣṇo'pi na
nikaṭa-vartī, yo'smān rakṣiṣyati \| sa tu **gāś cārayituṁ gataḥ**, tadā
tatraiva sarve gacchāmaḥ\" iti sarve tathā cakruḥ \| vastutas tu
durnimittasya kāraṇaṁ kim api nāsti, bhagavataḥ
sakala-vighnopaśama-hetutvād vighnasya śaṅkāpi nāsti \| asati
vipatti-sadbhāve kathaṁ tasya sūcakaṁ durnimittam ? tena etādṛśaṁ yad
vīrya-kauśalaṁ sarvair dṛśyatām iti sarveṣāṁ tatrānayanārthaṁ
bhagavataiva tat sampāditaṁ kuhakam, na tu tad vāstavam iti \| ata
evoktam āsanna-bhaya-śaṁsinaḥ \[10.16.12\] iti \| atreyaṁ
vyākhyātā---ete utpātā bhaya-śaṁsino nāsan bhagavantaṁ pratīti
paramārthoktiḥ \|\|13.19\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : tān ālakṣya** **gokulān
nirjagmur** iti tṛtīyenānvayaḥ \| **nidhanam** eva **prāptaṁ matvā**
nitarāṁ dhanaṁ śrī-yamunā-hrada-rūpaṁ sva-vihārāspādam iti
sarasvatī-saṁvādaḥ, mahā-śokāt paśūnām iva
buddhi-viveka-pratīkāra-jñāna-śūnyā vṛttiḥ sattā yeṣāṁ te \|\|13\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tān ālakṣya gokulāt** sarve
**nirjagmur** iti tṛtīya-gatena sambandhaḥ **rāmeṇa vinā gāś cārayituṁ
gataṁ kṛṣṇaṁ jñātvā** \|\|13\|\| **nidhanaṁ** nāśaṁ **prāptaṁ matvā**
nitarāṁ dhanaṁ sva-vihāraṣpada-kālindyā hradam iti gīrdevyā sūcito'rthaḥ
\| **atad-vidas** tal-līlā-śakti-ceṣṭām ajānantaḥ \|\|14\|\| mahā-śokāt
**paśūnām** iva tat-pratīkāra-bodha-hīnā **vṛttir** yeṣāṁ te \|\|15\|\|

**\...**

**\|\| 10.16.16 \|\|**

**tāṁs tathā kātarān vīkṣya bhagavān mādhavo balaḥ \|**

**prahasya kiñcin novāca prabhāvajño'nujasya saḥ \|\|**

**śrīdhara-svāmī (bhāvārtha-dīpikā) : kātarān** bhītān \|\|16\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tān** bālādīnāṁ \| **tathā**
rodanādi-prakāreṇa \| **mādhavo** madhu-vaṁśodbhūtaḥ \| sa **balaḥ** \|
**anujasya** kṛṣṇasya **prabhāvajñaḥ** \"ayaṁ tu sāksāt
sarva-sarpeśvara-śeṣa-śāyī katham enam anyaḥ sarpaḥ pīḍayituṁ kalpaḥ ?\"
iti jñānavān ity arthaḥ \| **bhagavān** sarva-śakti-yukto'pi
**mādhavaḥ** sarva-vidyā-patir apy asamartha iva na kiñcid upadiṣṭavān
kintu tad-duḥkhena duḥkhe'pi teṣām eva kiñcid vaiyārthyam prakaṭaṁ bahir
evaṁ hiṁsitvā tūṣṇīm āsīt \| ayaṁ nijānujasya tattvajñaḥ snigdhaś ca
hasatīti nātra cinteti bodhayitum ity arthaḥ \|\|16\|\| \[atra
viśvanāthaḥ\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tathā** tādṛśān
sarva-jñānādi-sampannān apīty arthaḥ \| **kātarān** bhītā vihvalān vā \|
yad vā, tādṛśa-kārtarya-prāptān api **tān vīkṣya** sākṣād dṛṣṭvā
so'nujaika-priyo'pi **balaḥ**, **prahasya** uccair hasitvā **kiñcid**
api **novāca**, kiñcit prahasyeti vā, yato **bhagavān** sarvajñaḥ,
viśeṣato **mādhavo** madhu-vaṁśodbhavaḥ, ata eva **anujasya**
**prabhāvam** aiśvaryam \| kiṁ vā, prakṛṣṭaṁ bhāvaṁ
kāliya-niḥsāraṇārthaṁ tat-tad-ācaraṇābhiprāyaṁ jānātīti tathā saḥ \|
prahāsas teṣāṁ śokādi-lāghavārtham, kiñcid anuktiś ca
śrī-bhagavad-abhiprāyābhijñatā-sūcanena teṣām āśvāsanāya \| yad vā,
prahāsena kiñcid anuktyā ca taṁ prati śrī-bādarāyaṇeḥ praṇaya-kopoktir
iyam \| bhagavān parama-svatantro nirapekṣo vā \| mādhavo
madhu-kula-sambandha-sphūrtyā, na gopavad atisnehārdra-citta ity arthaḥ
\| kiṁ vā, madhu-pāna-rasika ity arthaḥ \| balo balavān eva, na tu
buddhimān ity arthaḥ, yataḥ sa haladhara ity artha iti tasya tad yuktam
eveti bhāvaḥ \|\|16\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tathā** tādṛśa-kātaryaṁ prāptān
api **tān vīkṣya** sa gokulaika-priyo'pi **balaḥ** **bhagavān**
sarva-śakti-yukto'pi **mādhavaḥ** sarva-vidyāpatir apy asamartha iva
**kiñcin** na kṛtavān ajña iva ca na kiñcid upadiṣṭavān, kintu
tad-duḥkhena duḥkhito'pi teṣām eva kiñcit dveṣyārtham \| **pra**-iti
prakaṭaṁ bahir eva **hasitvā** tūṣṇīm āsīt \| ayaṁ nijānujasya
tattvajñaḥ snigdhasya hasatīti \"nātra cintā\" iti bodhayitum ity arthaḥ
\| evaṁ teṣāṁ prāṇa-rakṣā-yogyatvāt nāśa eva tadā tasyāvirbhūtaḥ
svabhāvata eva sarva-samādhāna-śaktimayatvāt bhagaval-līlayā iti bhāvaḥ
\| tarhi katham īdṛśe'pi duḥkha-saṅkaṭe sva-sāmarthyaṁ na vyañjitavān \|
na ca tat-prabhāvaṁ spaṣṭam upadiṣṭavān ? tatrāha---**prabhāvajña** iti
\| taj-jñatvena tad-icchāṁ vinā tat kartuṁ na śaktavān ity arthaḥ \|
mādhava-padaṁ cedaṁ śrī-harivaṁśe[^92] vyutpāditam---

> mā vidyā ca yataḥ proktā tasyā īśo yato bhavet \|
>
> tasmāt mādhava-nāmāsi dhavaḥ svāmīti kīrtitaḥ \|\| iti \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : bhagavān** sarva-śakti-yukto'pi
**mādhavaḥ** sarva-vidyā-patir ity asamartha iva na **kiñcid**
upadiṣṭavān kintu tad-duḥkhena duḥkhe'pi teṣām eva kiñcid dhairyārthaṁ
prakaṭaṁ bahir eva **hasitvā** tūṣṇīm āsīt \| ayaṁ nij**ānujasya**
tattvajñaḥ snigdhaś ca hasatīti nātra cinteti bodhayitum ity arthaḥ \|
tasmāc ca hetor atiduḥkhitam ājñāya vicārya tarhi katham īdṛśe'pi
saṅkaṭe sva-sāmarthyaṁ na vyañjitavān ? na ca tat-prabhāvaṁ spaṣṭam
upadiṣṭavān, tatrāha---**prabhāvajña** iti \| taj-jñatvena tad-icchāṁ
vinā tat kartuṁ na śaktavān ity arthaḥ \| mādhava-padaṁ cedaṁ
śrī-hari-vaṁśe vyutpāditam---

> mā vidyā ca yataḥ proktā tasyā īśo yato bhavet \|
>
> tasmān mādhava-nāmāsi dhavaḥ svāmīti kīrtitaḥ \|\| iti \|\|16.20\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

> mā vidyā ca yataḥ proktā tasyā īśo yato bhavet \|
>
> tasmān mādhava-nāmāsi dhavaḥ svāmīti kīrtitaḥ \|\| iti
> hari-vaṁśokta-nirukteḥ \|

**prabhāvaṁ** līlaiśvaryaṁ jānātīti saḥ, tasya
svānuja-mahā-premavattve'pi premnā tad-aiśvaryānām āvaraṇaṁ
kṛṣṇecchānurañjita-līlā-śaktaiva, anyathā śrī-nandādīn śokāvegena
sarpa-hradaṁ maṅkṣu śīghraṁ mimaṅkṣūn ko vārayituṁ prabhavet ? iti
bhāvaḥ \| **prahasya** iti mat-svarūpeṇa śeṣa-nāgena saha krīḍā na
rocate, kintu prākṛta-kṣudra-kāliya-sarpādhamenaiveti tasya
nara-līlatva-smaraṇāt \| **kiñcin novāca** iti teṣāṁ śokāndhānāṁ kṛṣṇaṁ
didṛkṣūṇāṁ tad-āvaraṇasyānaucityād aśakyatvāc ca kintu
sva-prahāsa-śokābhāva-darśanaṁ yato na kiñcid aniṣṭābhāvam ūhayitvā
prāṇa-jihāsāṁ śithilayāmāsa \|\|16\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : prahasya** iti \|
mad-avatāreṇa śeṣa-nāgena svaikāntinā sārdhaṁ krīḍā na rocate, kintv
anena vimukhena nāgādhameneti prahāsaḥ \| yadyapi nandādīnām iva
baladevasyāpi kṛṣṇānurāgitvāt tad-aiśvarya-jñānācchādanena bhāvyaṁ,
tathāpi teṣāṁ hrada-praveśa-pratiṣedhāya tad-icchānurañjitayā
tal-līlā-śaktyā taj-jñānaṁ tasya nācchāditaṁ
tat-prahāsānumita-tan-maṅgalānāṁ teṣāṁ loke vraja-bhavanaṁ loka-jihāsāpi
nābhūd iti \|\|16\|\|

**\...**

**\|\| 10.16.17 \|\|**

**te'nveṣamāṇā dayitaṁ kṛṣṇaṁ sūcitayā padaiḥ \|**

**bhagaval-lakṣaṇair jagmuḥ padavyā yamunā-taṭam \|\|**

**śrīdhara-svāmī (bhāvārtha-dīpikā) : bhagavantaṁ lakṣayanti** yāni
padāni, taiḥ **padaiḥ** **sūcitayā** **padavya**-mārgeṇa \|\|17\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : lakṣayanti** **sūcayanti**
padma-dhvajādi-cihnaiḥ \|\|17\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : dayitam** iti
tat-**pada-lakṣaṇābhi**jñatvaṁ sadyas tat-prāptau hetuṁ ca dyotayati \|
**dayitve** hetuḥ---**kṛṣṇam** iti \| ata eva **anviṣyanto**[^93]
mṛgayamāṇāḥ \|\|17\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : anveṣamāṇāḥ** anvicchantyaḥ \|
tatra hetuḥ\--**dayitaṁ** \| tatra hetuḥ\--**kṛṣṇam** \|\|17\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : bhagavantaṁ lakṣayanti**
yāni, taiḥ **padaiḥ** **sūcitayā** **padavyā** \|\|17\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : bhagavantaṁ** kṛṣṇaṁ
**lakṣayanti** yāni, taiḥ **padair** añja-yavāṅkuśādi-cihnitaiḥ
**sūcitayā padavyā** **jagmuḥ** \|\|17\|\|

**\...**

**\|\| 10.16.18 \|\|**

**te tatra tatrābja-yavāṅkuśāśani-**

**dhvajopapannāni padāni viśpateḥ \|**

**mārge gavām anya-padāntarāntare**

**nirīkṣamāṇā yayur aṅga satvarāḥ \|\|**

**śrīdhara-svāmī (bhāvārtha-dīpikā) :** padair mārga-jñāna-prakāram
āha---ta iti \| **viśpateḥ** śrī-kṛṣṇasya **anyeṣāṁ padānām
antarāntare** madhye madhye tat-tad-apohena \| **gavāṁ** śrutīnāṁ
**mārge** **satvarāḥ** apramattā yoginas tat-tad-upādhy-apavādena yathā
paraṁ tattvaṁ mṛgayante tadvad iti bhāvaḥ \|\|18\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : te** gopāḥ \| viśāṁ prajānāṁ
nandasya vaiśya-jātīyatvād vaiśyānāṁ vā pateḥ vayaṁ go-vṛttayo'niśam
\[bhā.pu. 10.24.21\] ity ukteḥ \| **tatra tatra** sthāne sthāne \|
**aśanir** vajram \| anyeṣāṁ **gavādīnāṁ** \| antaraś cāntaraś cānayoḥ
samāhāro\'**ntarāntaram**, tasmiṁs tathā *madhye-madhye* ity arthaḥ \|
*tat-tad-apohena* teṣāṁ teṣāṁ go-pādānāṁ gopa-padānāṁ cāpohena tyāgena
\| go-śabdasya śruti-vācakatvaṁ vāg vācitvād dhyeyam \| *śrutīnāṁ*
vedānām \| *mārge* vicāra-rūpe \| *apramattāḥ* sāvadhānāḥ \|
tat-tad-upādhy-apavādena annamayādy-upādhi-nirākaraṇena \| *paraṁ
tattvaṁ* śuddhaṁ brahma brahma pucchaṁ pratiṣṭhā \[tai.u. 2.7.1\] ity
evaṁ puccha-rūpatvenānveṣayantīti \| tadvad ity atra **gavāṁ** dhenūnāṁ
**mārge**'dhvany api tathaivānveṣayāmāsuḥ \| *iti bhāva* iti \|
saṅkalitāntaraṁ saṅkalitākaraṇaṁ vinā na labhyata iti tātparyam
\|\|18\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tatra tatra** sarvatraiva
śrīmat-pādābja-nyāsa-sthāne \| nanu, ciraṁ prasthitasya
paśupa-varga-pariveṣṭitasya tasya **padāni** na kathaṁ mṛṣṭāni[^94] ?
kathaṁ vā paśu-pakṣy-ādibhir nākrāntāni ? tatrāha---**viśāṁ**
prāṇa-dhanānāṁ **patyur** bhūmy-ātma-bhūṣaṇatvena prayatnato dhṛtāni
vraja-vana-vāsināṁ mahā-dhanāni, na kenāpi tāny ākramyanta iti bhāvaḥ
\|\|18\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** padaiḥ pada-vījñāna-prakāram
āha---te iti \| **viśpateḥ** viśāṁ vaiśyānāṁ gopānāṁ **patyur**
adhyakṣasya kṛṣṇasya \| yattvābhāva āryaḥ \| **anyeṣāṁ padānām
antarāntare** madhye madhye tat-tad-apohena **gavāṁ** śrutīnāṁ **mārge
satvarā** apramattā yoginas tat-tad-upādhy-apavādena yathā paraṁ tattvaṁ
mṛgayanti, tadvad iti bhāvaḥ \|\|18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** padaiḥ
pada-vījñāna-prakāram āha---te iti \| **viśpateḥ** viśāṁ vaiśyānāṁ
gopānāṁ patyur adhyakṣasya kṛṣṇasya \| yattvābhāva āryaḥ \| anyeṣāṁ
**padānām antarāntare** madhye madhye tat-tad-apohena **gavāṁ** śrutīnāṁ
**mārge** **satvarā** apramattā yoginas tat-tad-upādhy-apavādena yathā
paraṁ tattvaṁ mṛgayanti, tadvad iti bhāvaḥ \|\|18\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tad evāha---te tatreti \|
**viśpateḥ** viśāṁ gopānāṁ patyuḥ svāminaḥ anyeṣāṁ **padānām
antarāntare** madhye madhye tat-tad apavādena tāni nirīkṣamāṇāḥ satvarā
**yayuḥ gavāṁ** śrutīnāṁ **mārge** **satvarāḥ** yogino atan nirasanena
yathā tam eva paraṁ tattvam anviṣyanti tadvad iti bhāvaḥ \|\|18\|\|

**\...**

**\|\| 10.16.19 \|\|**

**antar hrade bhujaga-bhoga-parītam ārāt**

**kṛṣṇaṁ nirīham upalabhya jalāśayānte \|**

**gopāṁś ca mūḍha-dhiṣaṇān paritaḥ paśūṁś ca**

**saṅkrandataḥ parama-kaśmalam āpur ārtāḥ \|\|**

**śrīdhara-svāmī (bhāvārtha-dīpikā) :** tataś ca sarpa-śarīra-veṣṭitaṁ
**kṛṣṇaṁ** dūrān nirīkṣya, **gopāṁś ca paśūṁś ca** tathā nirīkṣya,
**ārtāḥ** **parama-kaśmalaṁ** paraṁ mohaṁ prāpuḥ \|\|19\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tataś ca* anantaraṁ ca \|
tathā tathā mūrchayā patitān **saṅkrandataś** ca \| **nirīham**
niśceṣṭam \| **antar hrade** hrada-madhye \| **jalāśayānte**
hrada-samīpe \| \"bho bālakā vṛttāntaṁ tāvat kathayata---kiṁ kāliyenaiva
tīrād ākṛṣya kṛṣṇo jale pātitaḥ ? kiṁ vā, kṛṣṇa eva tīrād avalplutya
jale patitaḥ ? tatrāpi sva-buddhyā anyasya kasyacid upadeśena vā ?\"
ity-ādi-praśne **mūḍha-dhiṣanān** kim api vaktum asamarthān gopān vīkṣya
**parama-kaśmalaṁ** tan mūrchāto'pi sakāśād adhikāṁ mūrcchām **āpur**
ity arthaḥ \|\|19\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : mūḍha-dhiṣaṇān** mohaṁ
gatān, paritaḥ kiñcid
adhikaika-yojana-vyāpi-tad-dhrada-pūrva-dakṣiṇa-paścima-prānteṣu
**samyak krandataḥ** **paśūṁś** **ca** **upalabhya** sarvam eva
**hradaṁ** vyāpya vikrīḍato bhagavate darśanārtham anantānāṁ paśūnāṁ
tatra tatra sarvatraiva sa-saṅkrandanāv asthiteḥ \| ca-kārād ubhayeṣām
api tatra prādhānyaṁ bodhayataḥ \| yad vā, eka ukta-samuccaye, tataś ca
pakṣiṇo'pīti jñeyam \|\|19\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : mūḍha-dhiṣaṇāṁ** mohaṁ gatān
paritaḥ sarvaṁ eva tīraṁ vyapya \|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sāmānyato
gopa-gopī-janānāṁ vaiklavyam āha---tataś ca **antar-hrade** hrada-madhye
**bhujaga-bhoga-parītaṁ** sarpa-śarīra-veṣṭitaṁ, \"bho bālakāḥ,
vṛttāntaṁ tāvat kathayata, kiṁ kāliyenaiva tīrāt kṛṣṇa-balād ākṛṣya jale
pātitaḥ ? kiṁ vā, kṛṣṇa eva tīrād avaplutya jale patitaḥ ? tatrāpi
sva-buddhyā anyasya kasyacid ādeśena vā ?\" ity-ādi-praśne
**mūḍha**-dhiyaḥ mūrcchita-buddhīn vaktuṁ kim api ceṣṭitaṁ cāsamarthān
gopān vīkṣya **parama-kaśmalaṁ** tan-mūrcchātaḥ sakāśād apy atimūrcchām
\|\|19\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tatra yātās **te**
**kṛṣṇaṁ nirīhaṁ** **gopān** **mūḍha-dhiṣaṇān paśūṁś** ca
**saṅkrandata** **ārād** dūrād **upalabhya** dṛṣṭvā **paramaṁ kaśmalam
āpuḥ** \|\|19\|\|

**\...**

**\|\| 10.16.20 \|\|**

**gopyo'nurakta-manaso bhagavaty anante**

**tat-sauhṛda-smita-viloka-giraḥ smarantyaḥ \|**

**graste'hinā priyatame bhṛśa-duḥkha-taptāḥ**

**śūnyaṁ priya-vyatihṛtaṁ dadṛśus trilokam \|\|**

**śrīdhara-svāmī (bhāvārtha-dīpikā) : priyeṇa** śrī-kṛṣṇena
**vyatihṛtaṁ** virahitaṁ **trailokyaṁ śūnyaṁ dadṛśuḥ** \|\|20.21\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : śūnyam** asat-tulyam, śūnyam
aṅkāsane khe ca śva-samūhe vitathe tathā iti dharaṇiḥ \|\|20\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : gopyo\'nurakta-manasa**
ity-ādi \| gopyo\'tra yaśodā-sahacaryaḥ, tulya-vyathāḥ \[bhā.pu.
10.16.21\] iti viśeṣaṇāt, tāsāṁ taṁ prati putra-bhāva eva,
bhogyatvenānuraktās tu navīnāḥ, tāsāṁ **duḥkhaṁ** tu rāga-viṣayam \|
tena tan noddiṣṭam, tās tu mūrcchayaiva datta-hastāvalambās tāvantaṁ
kālam āsan, **bhagavac**-chaktyaiva punar jīvitā iti bhāvaḥ \|\|20\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ sarveṣām eva
sāmānyena duravasthām uktvā tatraiva śrī-gopīnāṁ viśeṣam āha---gopya iti
\| **bhagavati** sarvaiśvarya-yukte'to na vidyate anto nāśo bhaktānām
api yasmāt, tathā-bhūte'paricchinna iti vā, ity ahi-grasanāsambhava
uktaḥ, tathāpy **ahinā graste** tad-icchayaiva bhogenākrānte
**atyartha-duḥkha-taptāḥ**, yato'**nurakta-manasaḥ** svabhāvato
nirantara-premavatya ity arthaḥ \| tathā tasmāt tasminn api svabhāvataḥ
priyatama eveti ātmā priyaḥ paramātmā priyataraḥ, tato'pi viśiṣṭatvāt
śrī-kṛṣṇas priyatamaḥ, eveti tataḥ prema-bharākrāntyā tat tattvān
anusandhānād ity arthaḥ \|

yad va, bhagavati parama-sundare'**nante** cāparicchinna-guṇe tathā
**priyatame** svabhāvata eva sarvato'dhika-priye, ataḥ sadā
**anurakta-manasa** eva \| adhunā ca **graste** grastavat sarvato
bhogena pariveṣṭīte sati **tasya sauhṛdena** premṇā yāḥ
**smitāvaloka-giras** tāḥ **smarantyo** **bhṛśa-duḥkha-taptāḥ** satyaḥ
\| **śūnyam** iti śloka-vegena ātmana iva jagatām api maraṇa-mananān
nija-priyatamābhāvena sarvasyaivābhāva-mananād vā \|\|20\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ sarveṣām eva sāmānyena
duravasthām uktvā tatraiva śrī-gopīnāṁ viśeṣam āha---gopya iti \|
**bhagavati** sarvaiśvarya-yukte ato na vidyate'nto nāśo bhaktānāṁ
yasmāt, tathā-bhūte aparicchinna iti vā ity ahi-grasanāsambhava uktaḥ \|
tathāpy **ahinā graste** tad-icchyaiva bhogenākrānte sati
atyartha-**duḥkha-taptāḥ,** yato'**nurakta-manasaḥ** svabhāvato
nirantara-premavatya ity arthaḥ \| tathā tasmāt tasminn api svabhāvataḥ
**priyatama** eveti ātmā priyaḥ, paramātmā priyataraḥ, tato'pi
viśiṣṭatvāt śrī-kṛṣṇaḥ priyatama eveti \| tataḥ prema-bharākrāntyā tat
tattvān anusandhānād ity arthaḥ \|

yad vā, bhagavati parama-sundare **anante** ca aparicchinna-guṇe, tathā
priyatame kasyacit priyatare, tāsāṁ tu priyatame, yataḥ sadā
anurakta-manasaḥ \| adhunā ca graste grastavat sarvato bhogena
pariveṣṭite sati, **tasya sauhṛdena** premṇā yāḥ **smitāvaloka-giraḥ,**
tāḥ **smarantyo bhṛśa**-duḥkha-taptāḥ satyaḥ **priyeṇaiva** kartrā
viśeṣeṇa atiśayena **hṛtaṁ** sva-grastatā-darśanāya
andha-vadhirāyamāṇatāṁ vidhāya ca vismāritam ity arthaḥ \|
\"priya-vyatikṛtam\" iti pāṭhe ca, vyatikaraḥ samākhyāto vyasane
vyatiṣañjane iti viśva-prakāśāt, vyasanaṁ vipadi bhraṁśe ity amara-kośāc
ca \| priyeṇa hetunā bhraṣṭam iti \| tathaivārthaḥ ṭīkāyāṁ *virahitam*
ity asya ca tyājitam ity arthaḥ \| iti tathaiva tātparyaṁ tatas tādṛśaṁ
jagat-chūnyaṁ **śūnyam** iti śoka-vegenātmana iva jagatām iti
maraṇa-mananāt nija-priyatamābhāvena sarvasyaikārakāra-gamanād vā
\|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** bhagavato līlā-viśeṣa evāyam
\| māṁ prati kasya kīdṛk prema ? iti parīkṣitaṁ samāgateṣv api sarveṣu
teṣu kṣaṇam ahi-bhoga-baddhaḥ san kautukam akārṣīt \| tatra tasya
prabhāva-jñānām api gopa-gopīnāṁ pitroś ca aniṣṭa-śaṅkīni
bandhu-hṛdayāni iti nyāyena mahijñatām api bādhitvāprema-prabhāveṇa
sarveṣāṁ karuṇa eva raso jātaḥ \| prema-vātsalye tasya
prema-vardhakatvenāṅgatvam evāpatur ity āha---gopyo'nurakta-manasa
ity-ādi dvābhyām \|

**gopyo**'tra vrajeśvarī-tulya-vayasaḥ, tulya-vyathā \[bhā.pu.
10.16.21\] iti \| vātsalya-pratipādakatvād **anurakta-manaso**
viklinna-hṛdayā **bhagavaty anante'hinā graste** ruddhe sati **śunyaṁ**
jagad **dadṛśuḥ** \| **priya-vyatikṛtaṁ** priyam abhīṣṭaṁ tena virahitaṁ
tu kevalaṁ śūnyaṁ dadṛśuḥ \| tāḥ kṛṣṇa-mātaraṁ vrajeśvarīm apatyaṁ
śrī-kṛṣṇaṁ prati anuprataprām, tulya-vyathāḥ satyaḥ samupaguhya śucaḥ
sravantyas tās tāḥ kathāḥ kathayantya āsann ity uttareṇānvayaḥ \| etena
tulya-vyathatvāt tat-savayasa eva \| yās tu bhagavat-priyāḥ kiśoryaḥ,
tāsāṁ duḥkhānubhavo na vāg-viṣaya eveti tan noktam, tad-avarṇanam eva
varṇanam, tās tu mūrchayaiva dattāś cāsās tad-duḥkha-jñās tathā na
babhūvuḥ \| paścāt taṭam utthite bhagavati yadā
harṣa-jaya-kolāhalo'bhūt, tadaiva tāḥ prabodhaṁ gatā iti
tad-duḥkhāvarṇanāt tathaiva mantavyam \|\|20.23\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatrānurāgavatīnāṁ
vaiklavyam āha---**bhagavati** parama-sundare **ananta**-guṇe **tasya
sauhṛdaṁ** sva-viṣayakaṁ prema-**smitaṁ** **vilokaṁ** rahasi kṛtāṁ
**giraṁ** saurata-vārtāṁ ca **smarantyaḥ** **trilokaṁ priyeṇa
vyatikṛtaṁ** virahitaṁ tad-viraha-dāvāgni-bhasmībhūtatvāc **chūnyam** \|
"vyatihṛtam" iti pāṭhe priyeṇaiva viśeṣeṇa atiśayena ca hṛtaṁ
sva-daśāntaḥ-pātīti kṛtaṁ **dadṛśuḥ** \|\|20\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** vraja-kiśorīṇām avasthām
āha---gopya iti \| **bhagavati** parama-sundare **anante**
bṛhad-guṇatvād yam antam āhuḥ ity ukter mahā-guṇa-śālini
kṛṣṇe'**nurakta-manasaḥ,** **tasya sauhṛdaṁ** sva-viṣayāṁ maitrīṁ
**smita-vilokaṁ giraṁ** ca raho vārtāṁ **smarantyaḥ** **trilokaṁ
priyeṇa** tena **vyatihṛtaṁ** virahitaṁ tad-viraha-vahni-dagdhatvāc
**chūnyaṁ dadṛśuḥ** \|\|20\|\|

**\...**

**\|\| 10.16.21 \|\|**

**tāḥ kṛṣṇa-mātaram apatyam anu prataptāṁ**[^95]

**tulya-vyathāḥ samanugṛhya śucaḥ sravantyaḥ \|**

**tās tā vraja-priya-kathāḥ kathayantya āsan**

**kṛṣṇānane\'rpita-dṛśo mṛtaka-pratīkāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tā** gopyaḥ \|
**kṛṣṇa-mātaraṁ** yaśodām \| **sūco**'śrūṇi \| **sravantyo**'śru-dhārayā
nadīṁ kurvatyaḥ \| **vraja-priyasya** kṛṣṇasya **kathās** **tās tāḥ**
pūtanā-vadhādi-rūpāḥ \| vā vrajasya priya-kathāḥ---\"pūtanādyā
mahā-duṣṭā anena bahavo hatāḥ \| ayaṁ sarpas teṣv ekaḥ, ko nāma varāka
enaṁ hatvādhunaivāyasyati ?\" iti tan-mātrāśvāsanārtham iti
jīva-gosvāminaḥ \| pratīko 'paghane tulye iti dharaṇiḥ \| **mṛta-tulyā**
iti \|\|21\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu, tan-mātā kā hanta
kīdṛśī jātā ? ity apekṣāyāṁ śoka-bhareṇa tat kiñcid eva prakāśayan
sarvāsām eva tāsāṁ daśā-viśeṣam āha---tā iti, na patati kasminn api
duḥkhe kulaṁ[^96] yasmāt, tad **apatyaṁ** parama-sneha-pātra-putram ity
arthaḥ \| ata eva tad **anu** lakṣīkṛtya tad-arthaṁ prakarṣeṇa
sarvato'dhikatayā taptām \| **tulya-vyathā** api samyak **anu**
nirantaraṁ **gṛhītvā** dhṛtvā, anyathā tasyāḥ sahasaiva
sadyo-hrada-praveśāpatteḥ \| **śucaḥ** ślokāśrūṇi **sravantyaḥ**
pravāha-rūpeṇa muñcantyaḥ, **tas tāḥ** pūrvoktāḥ sarvā anirvacanīyā vā,
**vrajasya priyāḥ kathāḥ**, śrī-kṛṣṇasya bālya-krīḍādi-vṛttāni,
sasmita-madhurāvaloka-pūrvaka-sanarmālāpān veti
sarvathātyanta-śoka-vilāpa uktaḥ \| yad vā, vatsa-bakādi-vadha-rūpāḥ
kathāḥ **kathayantyaḥ\--**\"tādṛśā mahā-duṣṭāḥ kṛṣṇena hatāḥ \| ayaṁ
sarpaḥ ko nāma varākaḥ ? enaṁ hatvādhunaivāyāsyati ?\" iti tan
mātṛ-sāntvanārtham iti bhāvaḥ \| viśeṣatas tāsāṁ śokoktiḥ
śrī-viṣṇu-purāṇe yathā---

> sarvā yaśodayā sārdhaṁ viśāmo'tra mahā-hrade \|
>
> nāga-rājasya no gantum asmākaṁ yujyate vraje \|\|[^97]
>
> divasaḥ ko vinā sūryaṁ vinā candreṇa kā niśā \|
>
> vinā vṛṣeṇa kā gāvo vinā kṛṣṇena ko vrajaḥ \|\|
>
> vinākṛtā na yāsyāmaḥ kṛṣnenānena gokulam \|
>
> araṇyaṁ[^98] nāpi sevyaṁ ca vāri-hīnaṁ yathā saraḥ \|\|
>
> yatra nendīvara-dala-prakhya-kāntir ayaṁ hariḥ \|
>
> tenāpi mātur vāsena ratir astīti vismayaḥ \|\|
>
> utphulla-paṅkaja-dala-spaṣṭa-kānti-vilocanam \|
>
> apaśyantyo hariṁ dīnāḥ kathaṁ goṣṭhe bhaviṣyatha ?
>
> atyartha-madhurālāpa-hṛtāśeṣa-mano-dhanāḥ \|
>
> na vinā puṇḍarīkākṣaṁ yāsyāmo nanda-gokulam \|\|
>
> bhogenāviṣṭitasyāpi sarpa-rājasya paśyata \|
>
> smito-śobhi-mukhaṁ gopyaḥ kṛṣṇasyāsmad-vilokane \|\| \[vi.pu
> 5.7.25-31\]iti\|

**kṛṣṇānane'rpita-dṛśaś** ca satyaḥ, **āsan** tat-sandarśanārthaṁ sthitā
śokākulatayā bhūmāv upaviṣṭā vā \| paścāc ca **mṛtaka-pratīkā** babhūvuḥ
\|

yad vā, kathayantyaḥ kṛṣṇānanārpita-dṛśaḥ satyo mṛtaka-pratīkā āsan
babhūvuḥ, mohaṁ gatā ity arthaḥ \| etā hi prāyo
vrajeśvarī-sama-vayaskāḥ, pūrvoktāś ca prāyo nava-vayaskā
bhagat-priyatamā iti kecid vivecayanti \|\|21\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanu, tan-mātā hanta kīdṛśī
jātā ? ity apekṣāyāṁ śoka-bhareṇa kiñcid eva prakāśayan sarvāsām eva
tāsāṁ daśā-viśeṣam āha---tā iti \| **tāḥ** pūrvoktāḥ
śrī-yaśodā-sakhyo'nyāḥ śrī-gopyaḥ \| na patati kasminn api duḥkhe kulaṁ
yasmāt, tad **apatyaṁ** parama-sneha-pātra-putram ity arthaḥ \| ata eva
tad **anu** lakṣīkṛtya tad-arthaṁ prakarṣeṇa sarvato'dhikatayā
**taptām** \| \"praviṣṭām\" iti pāṭhe hradaṁ praveṣṭum ārabdhām ity
arthaḥ \| **tulya-vyathā** api sa **sam**yak **anu** nirantaraṁ
**gṛhītvā** dhṛtvā **śucaḥ** śokāśrūṇi **sravantyaḥ** pravāha-rūpeṇa
muñcantyaḥ \| **tās tāḥ** pūtanādito daiva-kṛta-rakṣā-mayīḥ
vatsa-bakādi-vadha-rūpās tavaiśvarya-mayīś ca **vrajasya priya-kathāḥ**
**kathayantyaḥ,** \"tādṛśā mahā-duṣṭā bahavo'pi hatāḥ, ayaṁ sarpaḥ teṣv
ekaḥ ko nāma varākaḥ ? enaṁ hatvādhunaivāyāsyati\" iti tan
mātṛ-sāntvanārtham ity arthaḥ \| tathā **kṛṣṇārpita-dṛśaś** ca satya
**āsan,** paścāt **mṛtaka**-tulyāś cāsann ity arthaḥ \| viśeṣatas tāsāṁ
śokoktiḥ śrī-viṣṇu-purāṇe---

> sarvā yaśodayā sārdhaṁ viśāmo'tra mahāhṛde \|
>
> nāga-rājasya no gantum asmākaṁ yujyate vraje \|\|
>
> divasaḥ ko vinā sūryaṁ vinā candreṇa kā niśā \|
>
> vinā vṛṣeṇa kā gāvo vinā kṛṣṇena ko vrajaḥ \|\|
>
> vinā kṛtā nā yāsyāmaḥ kṛṣṇenānena gokulam \|
>
> aramyaṁ nātisevyaṁ ca vāri-hīnaṁ yathā saraḥ \|\|
>
> yatra nendīvara-dala-prakhya-kāntir ayaṁ hariḥ \|
>
> tenāpi mātarvāsena ratir astīti vismayaḥ \|\|
>
> utphulla-paṅkaja-dala-spaṣṭa-kānti-vilocanam \|
>
> apaśyantyo hariṁ dīnāḥ kathaṁ goṣṭhe bhaviṣyathaḥ \|\|
>
> atyanta-madhurālāpa-hatāśeṣa-mano-dhanāḥ \|
>
> na vinā puṇḍarīkākṣaṁ yāsyāmo nanda-gokulam \|\|
>
> bhogenāveṣṭitasyāpi sarpa-rājasya paśyata \|
>
> smita-śobhi-mukhaṁ gopyaḥ kṛṣṇasyāsmad-vilokane \|\| iti \|\|21\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : tāḥ** pūrva-pūrvoktāḥ
śrī-yaśodā-sakhyo'nyāḥ \| **tās** tāḥ pūtanādibhyo rakṣā-mayīḥ
\|\|21.22\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra vātsalyavatīnāṁ
vaiklavyam āha---tāḥ prasiddhāḥ purandhryaḥ **apatyam anu** lakṣīkṛtya
**prataptāṁ** santāpa-jarjarāṁ \| "praviṣṭam" iti pāṭhe apatya eva
līnatāṁ prāptāṁ mūrcchitām iti yāvat \| kṛṣṇa-mātaraṁ yaśodāṁ samyag
**anugṛhya** ity adhunāpy asyāḥ śarīre prāṇāḥ prāyo vartante, tad idaṁ
nopekṣaṇīyam iti tad-bhujābhyām aṅgīkṛtya
śītala-salilenāśru-kalā-klinnaṁ mukhaṁ muhur muhuḥ prakṣālya
vraja-priyasya kṛṣṇasya **kathās tās tāḥ** uccaiḥ **kathayantyaḥ**
tac-cetanā-prāpanārtham iti bhāvaḥ \| tāḥ kīdṛśyaḥ? **śucaḥ** śokasya
**sravantyo** nadyaḥ sravantī nimnagāpagāḥ ity amaraḥ \|
sva-taraṅgenānyānapi plāvayantya iti bhāvaḥ \| ante tu mṛtakasyeva
pratīkāḥ avayavāḥ yāsāṁ tāḥ \|\|21\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** vatsalānāṁ daśām āha---tā
iti \| tā mātṛ-bhāvena prasiddhā gopyaḥ **kṛṣṇa-mātaraṁ** śrī-yaśodāṁ,
**apatyaṁ** kṛṣṇam **anu praviṣṭāṁ** tad-antikaṁ praveṣṭuṁ kṛtārambhāṁ
bhujābhyāṁ **samanugṛhya** tat-**tulya-vyathāḥ** satyaḥ **śucaḥ**
śokāśrūtṇi **sravantyo** muñcantyaḥ vraja-priyasya kṛṣṇasya **tās**
**tā** agha-vimardanādikāḥ **kathāḥ kathayantyaḥ** agham ivaitam api
sarpaṁ vimardya sūnur āyātīti bodhayantya āsan \| asmāsu viṣa-vipluṣṭāsu
sa kathaṁ syāt ? iti bhāvaḥ \| **mṛtakasya** iva **pratīkā** aṅgāni
yāsāṁ tāḥ \|\|21\|\|

**\...**

**\|\| 10.16.22 \|\|**

**kṛṣṇa-prāṇān nirviśato nandādīn vīkṣya taṁ hradam \|**

**pratyaṣedhat sa bhagavān rāmaḥ kṛṣṇānubhāva-vit \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tad dhradam** kāliya-hradam
\| **sa** prasiddhaḥ \| **pratyaṣedhad** iti---bho ārya-pādāḥ anena
sarva-durgāṇi yūyam añjas tariṣyatha \[bhā.pu. 10.8.16\] iti
śrī-garga-vacanād asya tv etādṛśa-durgottaraṇaṁ kiṁ citram iti vicārya
vivekaṁ bhajata yuṣmāsu hradaṁ praviṣṭe paścāt svasty-āgatasyāsya
mad-anujasya lālana-pālanādikaṁ kaiḥ kartavyam ? gopāyasva samāhitaḥ
\[bhā.pu. 10.8.19\] iti garga-mahiṣi-nideśa-laṅghane pravṛttāḥ kathaṁ
svely-ādi-vākyair ity arthaḥ\|

nanu, teṣāṁ sarveṣāṁ pratiṣedhaṁ kartuṁ sa kathaṁ śaktas
tatrāha---**bhagavān** sarva-śakti-yuktaḥ \| kāṁścid uktaṁ yuktyā
kāṁścid balena kāṁścid antaḥpreraṇayā ca \| ata eva sarva-ramaṇād
**rāmaḥ** \|

nanu, so'pi kathaṁ svasyas tatrāha---**kṛṣṇasya**
sarva-duḥkha-karṣakasya sadānanda-mūrte\'**nubhāva**-vaibhavaṁ
duṣṭa-dalanādi-rūpaṁ **vetti** iti toṣiṇī \|\|23\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kathañcin mohopaśame
kāla-vilambe ca **hradaṁ** niḥśeṣeṇa **nirviśeṣeṇa** vā **praviśato**
**nandādīn** sarvān eva vraja-janān, sa vraja-rakṣārthaṁ bhagavatā gṛhe
rakṣitā yaḥ, bandhu-vatsalatvena prasiddho vā \|

nanu, teṣāṁ **pratiṣedhanaṁ** sa kathaṁ kartuṁ śaktaḥ ?
tatrāha---**bhagavān** sarva-śakti-yuktaḥ---kāṁścid yuktyuktyā[^99],
kāṁścid balena, kāṁśic ca śrī-viṣṇu-purāṇānusāreṇa
smita-śobhi-mukhatva-dṛṣṭyā bhagavat-svasthatādi-pradarśanenety arthaḥ
\| evaṁ sarva-ramaṇād **rāmaḥ** \|

nanu, so'pi rāmaḥ kutaḥ svastha āsīt ? tatrāha---**kṛṣṇasya**
para-brahma-mūrter **bhagavato 'nubhāvaṁ** prabhāvaṁ **vetti** iti tathā
saḥ \| [punaś ca sneha-bharākulās te sarve śrī-kṛṣṇasya
tādṛśa-sākṣād-avalokanataḥ]{.mark}[^100] [paramārty-udbhavena viśeṣataś
ca hrada-praveśāprāptyā antar-duḥkha]{.mark}[^101][-bharodayena mohitā
bhūmau nipatyāsann iti jñeyam---upalabhyotthitāḥ sarve \[bhā.pu
10.17.14\] iti vakṣyamāṇatvāt \|\|22\|\|]{.mark}

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kathañcin mohopaśame
kāla-vilambe ca **hradaṁ** niḥśeṣeṇa **praviśataḥ** **nandādīn** sarvān
eva vraja-janān **saḥ** vraja-rakṣārthaṁ bhagavatā gṛhe tyakto yaḥ
bandhu-vatsalatvena prasiddho vā \|

nanu, teṣāṁ sarveṣāṁ **pratiṣedhanaṁ** sa kathaṁ kartuṁ śaktaḥ ?
tatrāha---**bhagavān** sarva-śakti-yuktaḥ kāṁścid yukta-yuktyā, kāṁścid
balena, kāṁścid antaḥ-preraṇayā ca \| evaṁ sarva-ramaṇād **rāmaḥ** \|

nanu, so'pi nāma kutaḥ svastha āsīt ? tatrāha---**kṛṣṇasya**
para-brahma-mūrter bhagavataḥ **anubhāvaṁ** prabhāvaṁ **vetti** iti
tathā saḥ \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : pratyaṣedhad** iti \"bho
āryapādāḥ ! anena sarva-durgāṇi yūyam añjas tariṣyatha \[bhā.pu.
10.8.16\] iti garga-vacanād asya tv etādṛśa-durgottaraṇaṁ kiṁ citram ?
iti vicārya vivekaṁ bhajata \| yuṣmāsu hradaṁ praviṣṭeṣu paścāt
svasty-āgatasyāsya mad-anujasya lālana-pālanādikaṁ kaiḥ kartavyaṁ ?
gopāyasva samāhitaḥ \[bhā.pu. 10.8.19\] iti
garga-maharṣi-nirdeśa-laṅghane pravṛttāḥ kathaṁ stha ?\" ity-ādi-vākyair
ity arthaḥ \| **bhagavān** iti tatra sāmarthyam \|\|23\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : pratyaṣedhad** iti \| \"bho
ārya-caraṇāḥ ! anena sarva-durgāṇi yūyam añjas tariṣyatha, gopāyasva
samāhitaḥ \[bhā.pu. 10.8.16,19\] iti gargācāryair uktaṁ kiṁ vismaratha ?
tac ca kāliya-durga-taraṇam asya mahā-puruṣasya mad-anujasya kiyat ?
daṣṭaś cāsakṛd asya prabhāvo bhavac-caraṇe yuṣmāsu viṣa-vahni-vipluṣṭeṣu
ko'sya lālana-kṛd iti tāny avārayat\" ity arthaḥ \|\|23\|\|

**\...**

**\|\| 10.16.23 \|\|**

**itthaṁ sva-gokulam ananya-gatiṁ nirīkṣya**

**sa-strī-kumāram atiduḥkhitam ātma-hetoḥ \|**

**ājñāya martya-padavīm anuvartamānaḥ**

**sthitvā muhūrtam udatiṣṭhad uraṅga-bandhāt \|\|**

**śrīdhara-svāmī (bhāvārtha-dīpikā) : ananya-gatim** ātmānam **itthaṁ
nirīkṣya**, ata eva **ātma-hetoḥ** **sva-gokulam atiduḥkhitam ājñāya
uraṅga-bandhād udatiṣṭhad** ity anvayaḥ \|\|23\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : ittham** sarpa-veṣṭitam \|
nānyo gatis trātā yasyāsau'**nanya-gatiḥ** tam \| sarva-rakṣakatve sati
sarvārakṣya **nirīkṣya** vimṛśya \| *ata eva* ananya-gatitvād eva \|
**ātma-hetoḥ** mad-artham \| **uraṅga-bandhād** ahi-veṣṭanāt \|
**udatiṣṭhat** pṛthag babhūva \| **gokula**-pakṣe tv amo lug-abhāva
ārṣaḥ \| sakalāḥ striyaḥ kumārāḥ **sa-strī-kumāram** iti
sākalye'vyayībhāvaḥ \| muhūrtaṁ stabdhaṁ iva **sthitvā,** \"kiṁ re
kāliya ! tvayā vikrama-sarvasvaṁ darśito\'haṁ samprati gopāla-bālako'py
ayaṁ vikrama-lavaṁ darśayati, paśya !\" ity uktvā uraga-bandhād
udatiṣṭhat pṛthag bhavitum udyato'bhūt \|\|23\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : ājñāya martya-padavīm**
ity-ādi \| **martya-padavīm ājñāya** jñātvā, \"ete **martyā**
atikṣaṇa-bhaṅgura-prāṇā asmad-anālokena mariṣyanty eva, tad alaṁ
vilambena\" ity **anuvartamāno** vicārayan muhūrtaṁ **sthitvā**
**uraga-bandhād udatiṣṭhat** \|\|23\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ittham** anena teṣāṁ
sarveṣām api mohādinā prakāreṇa \| na vidyate'**nyaḥ patiḥ**[^102]
rakṣako yasya tathā-bhūtam ātmānam iti śeṣaḥ \| **udatiṣthat**
śrī-kṛṣṇaḥ \| anyat tair vyāñjitam \|

yad vā, ittham uktenānena śoka-mohādy-anuparama-prakāreṇa
**atiduḥkhitam**, anyathā ekāntinas teṣāṁ patiṁ cātmānaṁ **nirīkṣya**
ālocyety \"eṣāṁ rakṣā avaśyam evāśu kāryā\" iti bhāvaḥ \| viśeṣataś ca
**ātma-hetor** eva atiduḥkhitaṁ svakīyam akṛtyenāpi vakṣyaṁ **gokulam
ājñāya** svabhāvaḥ para-duḥkhāsahiṣṇutā bhāty eva \| tatra ca svakīyānāṁ
tatrāpy ātma-hetukam ity utthāne'titvarā bodhitā \| **sa-strī-kumāram**
iti śrī-yaśodādīnāṁ gopīnāṁ śrīdāmādi-sahacara-gopa-kumārāṇāṁ ca
duḥkha-viśeṣa-vivakṣayā pṛthaṅ-nirdiṣṭam \|

athavā, ittham ukta-prakārakaṁ paramārtaṁ maraṇodyataṁ ca
sva-gokula-svāminam \| kiṁ vā, anyathā gopās teṣāṁ **patiṁ**
**śrī-nandaṁ** sa-strī-kumāram ātma-hetor atiduḥkhitam ājñaya \| he
**ananya** ! iti śrī-parīkṣitaṁ prati sambodhanaṁ vā---tava iva
ananyānāṁ teṣām api prāṇa-rakṣā-pūrvakāśeṣa-maṅgalaṁ tenāvaśyaṁ kṛtyam
eveti bhāvaḥ \| tathāpi patiṁ gokulasyety arthāt tam eva \| anyat
samānam \|

**martya-padavīm anuvartamāno** laukika-līlāyāṁ darśayann ity arthaḥ \|
ato **muhūrtam** alpa-kālam evoraga-bhoga-bandhe **sthitvā** \| yad vā,
yaṁ prati niḥsāraṇādi-daṇḍo vidhīyate, tasya doṣo lokeṣu darśyata
itīdṛśīṁ martya-padavīm anusarann api śīghram udatiṣṭhad ity arthaḥ \|
bhāva-viśeṣāliṅganādinā yo hi milati, sa balān na mocyate, kintu kṣaṇaṁ
tena saṅgatya sthīyata iti loka-rītim anusarann iti tattvārthaḥ
\|\|23\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ittham** anena sarveṣāṁ teṣām
api mohanādinā prakāreṇa **na** vidyate **anyā gatiḥ** rakṣako yasya
tathā-bhūtam ātmānam iti śeṣaḥ \| \"patim\" iti pāṭhe sa evārthaḥ \|
**udatiṣṭhat** śrī-kṛṣṇaḥ \| anyat taiḥ \|

yad vā, sa ca **muhūrtaṁ sthitvā uraṅgama-bandhād** udatiṣṭhat \|
muhūrta-sthitau hetuḥ\--**martya-padavīṁ** yaṁ prati daṇḍo vidhīyate
tasya doṣo loke darśyate itīdṛśīṁ tan nītim **anuvartamāna** iti \|
utthāne hetuḥ\--svam ātmīyaṁ **gokulam** itthaṁ nijotthānaṁ vinā na
jīviṣyatīti prakāreṇa na vidyate'nyā gatiḥ rakṣako yasya \| kiṁ vā, na
vidyate'nyā yatrāhi-veṣṭane svasyāvasthitiḥ, tasmād aparā gatir gamanaṁ
yasyeti, tatraiva praveśa-niścayo yasyety arthaḥ \| tādṛśaṁ **nirīkṣya**
tac ceṣṭā-darśanena niścitya \| amo lug-abhāvaḥ ārṣaḥ \| tatrāpi
**sa-strī-kumāraṁ** kṛtsnam ity arthaḥ, sākalye'vyayībhāvaḥ \|
ceṣṭā-darśanam evāha---**ātma-hetor** **atiduḥkhitaṁ**
duḥkha-parākāṣṭhām āpannaṁ samyak jñātveti svabhāvato jana-mātrasya
duḥkhā-sahiṣṇutā tasmin vartata eva \| tatrāpi svīyasya tatrāpy
ātmānavāpti-hetuka-duḥkhasya \| tatrāpy ātma-duḥkha-duḥkhitasyeti
krama-jñānenotthāneti tvarā bodhitā evaṁ tad-utthānādikā sarvaiva
līlā-vraja-janena dṛṣṭeti gamyate \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** sa ca **muhūrtaṁ sthitvā**
**uraga-bandhād udatiṣṭhat** \| tāvat sthitau hetuḥ\--**martya-padavīm
anuvartamānaḥ** \| utthāne hetuḥ\--**svam** ātmīyam **itthaṁ gokulaṁ**
nijotthānaṁ vinā na jīviṣyatīti prakāreṇa na vidyate'**nyaḥ patiḥ**
rakṣako yasya tādṛśaṁ **nirīkṣya** dṛṣṭvā, tathāpi **sa-strī-kumāraṁ**
śrī-kṛṣṇam ity arthaḥ \| prakāram evāha---**ātma-**ity-ādi \|\|23\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha teṣām eva
karuṇa-rasa-parākāṣṭhām ālakṣya kadācid amī mad-viyogam āśaṅkya
naśyeran, tad atyasamañjasaṁ bhaviṣyatīti tāṁ līlāṁ sajihīrṣur yad
akarot tad āha---itthaṁ sva-gokulam ity-ādi \| ete martya-prāyā
mad-viyogena mariṣyanty eveti teṣāṁ **martya-padavīm ājñāya** jñātvā
kāliyena saha tāṁ pūrvoktāṁ khelām **anuvartamānaḥ** san **muhūrtaṁ
sthitvā** **uraṅga-bandhanāt** urage yaḥ sva-kṛto bandhaḥ, na tu
tat-kartṛko bandhaḥ, tasmād **udatiṣṭhat**, svādhīna-bandhatvād
icchā-mātreṇaivotthānam \| anyat samam \|\|23\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : ananya-gatim** iti puṁs
tvam ārṣam \| **ājñāya** samyak jñātvā **muhūrtaṁ** ghaṭikā-dvayaṁ
stabdha iva **sthitvā,** \"kiṁ re kāliya! tvayā vikrama-sarvasvam ahaṁ
darśita iva, samprati gopa-bālako'py ayaṁ vikrama-lavaṁ darśayati \|
paśya !\" ity uktvā **uraṅga** uragaḥ, tad-**bandhāt udatiṣṭhat**
\|\|23\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kāliyasyotsāha-vardhanāya
vrajaukasāṁ bhāva-śobhā-darśanāya ca nirīhatāṁ prakāśyedānīṁ vikramaṁ
prakāśayad ity āha---ittham iti \| sarveṣāṁ mohādinā prakāreṇa na **anyo
gatir** yasya, tat puṁstvaṁ chāndasaṁ \| **ātma-hetor atiduḥkhitam
ājñāya** **martya-padavīṁ** yaṁ prati daṇḍo vidheyas tad-doṣo loke dṛśya
iti nītim **anuvartamāno** 'nusaran **muhūrtaṁ sthitvā uraṅgasya bandhād
udatiṣṭhat** nirgataḥ \|\|23\|\|

**\...**

**\|\| 10.16.24 \|\|**

**tat-prathyamāna-vapuṣā vyathitātma-bhogas**

**tyaktvonnamayya kupitaḥ sva-phaṇān bhujaṅgaḥ \|**

**tasthau śvasan chvasana-randhra-viṣāmbarīṣa-**

**stabdhekṣaṇolmuka-mukho harim īkṣamāṇaḥ \|\|**

**śrīdhara-svāmī (bhāvārtha-dīpikā) :** tasya **prathyamānena vapuṣā
vyathitātma**-śarīro **bhujaṅgaḥ** kuṇḍalīm unmucya taṁ tyaktvā
**kupitaḥ** **sva-phaṇān** **unnamayya** **śvasan** kevalam **īkṣamāṇas
tasthau** \| kathaṁ-bhūtaḥ ? **śvasana-randhreṣu** nāsā-vivareṣu
**viṣaṁ** yasya sa tathā, **ambarīṣo** maṇḍaka-pāka-bhājanaṁ tadvat
santaptāni **stabdhāni īkṣaṇāni** yasya sa tathā, **ulmukāni mukheṣu**
yasya, sa ca sa ca sa ca \|\|24\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : prathyamānena** baddhamānena
\| meḍakaṁ sūkṣma-rāṭike iti śāśvataḥ \| taptāya prasiddham \| yad vā,
**ambarīṣo** bhrāṣṭram anna-bharjanārthaṁ racito gṛhakāra-yantraḥ
klībo\'mbarīṣaṁ bhrāṣṭro na ity amaraḥ \|\|24\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** utthāna-prakāram eva
darśayan kāliyasya glānim āha---tad iti \| **tasya** kṛṣṇasya
**prathyamānena** svayaṁ vistāryamāṇena kiñcid ucchvāsyamānena
**vapuṣā** **vyathitaḥ** pīḍita **ātma-bhogaḥ** sva-dehaḥ \| kiṁ vā,
ātmano deho[^103] vā, bhogaś ca deho yasya saḥ \| niviḍa-dṛḍha-veṣṭanaṁ
gatasya bhogasya tad-antarvarti-śrī-vapuṣaḥ kiñcid utphullanenākṛṣṭyā
troṭana-duḥkhotpatteḥ **kupitatvād** eva \| kiṁ vā,
vyathitātma-bhogatvāt **śvasenaiva** tad- atyantābhivyañjanāt
**ambarīṣo**'tra **viṣa**-pāka-pātraṁ tad-upamay**ekṣaṇānām**
atiraktatvaṁ durviṣamayatvaṁ ca \| **ulmuka-mukhatvaṁ** ca mukhato
jvalad-viṣāgni-śikhā-mocanāt \| eṣām uttarottaraṁ ghoratvam ūhyam \|
evaṁ pūrvoddiṣṭaṁ sarvato'tidurviṣamayatvaṁ darśitam \| **hariṁ**
durabhimāna-doṣa-haranān nijāvāsa-haraṇodyamād vā \|

tattvārthas tu **avyathitātma-bhogas** tvarayotthānāt praṇayena
**kupito** manoharatvāt tam **īkṣamāṇa** eva **tasthau** \|
**śvāsādayaḥ** sāttvika-vikārā eva \| tatra **viṣāmbarīṣa**tvādikaṁ
jāti-svābhāvikam eveti \|\|24\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** utthāna-prakāram eva darśayan
kāliyasya glānim āha---tad iti \| **tasya** kṛṣṇasya **prathyamānena**
svayaṁ vistāryamāṇena kiñcid ucchvāsyamānena **vapuṣā** **vyathitaḥ**
truṭyann iva pīḍitaḥ **ātma-bhogo** yasya \| ātma-śabdena tatrātyantam
adhyāsaṁ saṁvyajya pīḍā vaiśiṣṭyaṁ dyotitaṁ \| **sva**-śabdaś
cāsādhāraṇatayā vivakṣayā \| **ambarīṣam** atra
jvalad-**viṣa**-bharjana-pātraṁ **hariṁ** durabhimāna-doṣa-haraṇāt
nijāvāsa-haraṇodyamatvād vā \| anyat taiḥ \| tatra *kuṇḍalaṁ* veṣṭanam
\|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** utthāna-prakāram eva
darśayan kāliyasya glānim āha---tad iti \| **tena** kṛṣṇena
**prathyamānaṁ** veṣṭana-samaya-gata-saṅkocanāṁ parityajya vistāryamānaṁ
yad **vapur** bhuja-jaṅghādikaṁ, tena **vyathitaḥ** truṭyann iva pīḍitaḥ
**ātmano bhogo** yasya saḥ \| veṣṭanam unmucya taṁ tyaktvā **svaphaṇān
unnamayya** **śvasan** kevalam **īkṣyamāṇa** eva **tasthau** \| kīdṛśaḥ?
śvasana-randhreṣu nāsā-vivareṣu viṣaṁ yasya \| tathā ambarīṣaṁ jvalad
viṣa-bharjana-pātraṁ "bhāṇḍa" iti khyātaṁ tadvat taptāni **stabdhāni**
īkṣaṇāni yasya tathā **ulmukāni** niḥsaranti **mūkhebhyo** yasya sa ca
sa ca sa ca saḥ \|\|24\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** utthāna-vidhaṁ darśayan
uragasya glānim āha---tad iti \| **tasya** kṛṣṇasya **prathyamānena**
vistāryamānena **vapuṣā** bāhūru-jaṅghādinā **vyathitaḥ** truṭitavat
**pīḍita** **ātma-bhogaḥ** sva-deho yasya saḥ, bhogaḥ sukhe dhane cāheḥ
śarīra-phaṇayor mataḥ iti viśvaḥ \| veṣṭanaṁ **tyaktvā sva-phaṇān
unnamayya** **svasan harim īkṣamāṇa** eva **tasthau** \| kīdṛśaḥ ?
**śvasana-randhreṣu** nāsā-chidreṣu **visaṁ** yasya **ambarīṣaṁ**
jvalad-bharjana-bhājanaṁ bhrāṣṭras tat samāni śuddhānīkṣaṇāni yasya
**ulmukāni** viṣāgnikhaṇḍāni niḥsaranti **mukhebho** yasya sa ca sa ca
sa ca saḥ \|\|24\|\|

**\...**

**\|\| 10.16.25 \|\|**

**taṁ jihvayā dvi-śikhayā parilelihyamānaṁ**

**dve sṛkkiṇī hy atikarāla-viṣāgni-dṛṣṭim \|**

**krīḍann amuṁ parisasāra yathā khagendro**

**babhrāma so'py avasaraṁ prasamīkṣamāṇaḥ \|\|**

**śrīdhara-svāmī (bhāvārtha-dīpikā) :** hariś ca **krīḍaṁs tam amuṁ**
sarvaṁ **parisasāra** parito **babhrāma** \|
**atikarāla**-**viṣāgni**-yuktā **dṛṣṭir** yasya tam \| **jihvayā**
**dvi-śikhayā** iti pratimukham \|\|25\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : taṁ** kāliyam \| **amum**
aṅguli-nirdiṣṭam \| **sṛkkiṇī** auṣṭha-prāntau \| **so'pi** sarpo'pi
**babhrāma** \|\|25\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : dve śikhe** agra-bhāgau
yasyāḥ, tayā **jihvayā** **dve sṛkkiṇī** sṛkkaṇī parito muhur lihantam
iti yugapad eva dvābhyāṁ dvayoḥ **parilehanād** asya jāti-svabhāvatve'py
adhunā kopenātiśayo'bhipretaḥ, tenātighoratvaṁ sūcitam \| ata eva
**karāla-** iti punar uktiś ca bahu-śirasas tasya mukhānāṁ bahutve'pi
**jihvayā** ity ekatvaṁ **sṛkkaṇaś** ca dvitam aṅgānāṁ yugalānāṁ bahūnāṁ
vaikatvena dvitvena cānirdeśe'pi svato dvitvādi-siddheḥ \| kiṁ vā,
pratimukhaṁ tasyās tayoś caikatva-dvitvābhiprāyeṇa \| **hi** api \|
tādṛśam apy **amuṁ** **paritaḥ sasāra**, bhramaṇārthaṁ tasya sarvato
**babhrāma** ity arthaḥ \| yathā **khagendraḥ** śrī-garuḍa iti sadyo
hantuṁ śakto'pi yathā kevalaṁ krīḍārtham eva parito bhramatīti krīḍāyāṁ
vā dṛṣṭāntaḥ \| sa kāliyo'pi daṁśanāvasaraṁ **pra**karṣeṇa pratipadaṁ
**sam**yag **īkṣamāṇa** āsīd ity arthaḥ,[^104] apekṣamāṇa iti vā,
parisaraṇena[^105] tad-aprāpter iti sarpeṇa saha krīḍā-kauśalam uktam
\|\|25\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : sṛkkiṇī** sṛkkaṇī **parito**
muhur **lihantam** iti yugapad eva dvābhyāṁ dvayoḥ parilehanāt asya
jāti-svabhāvatve'py adhunā kopanātiśayo'bhipretaḥ tenātighoratvaṁ
sūcitam \| ata eva **karāle**ti punar uktiś ca \| **hi** eva \|
**krīḍann** eva **paritaḥ** **sasāra** bhramaṇāya tasya sarvato
**babhrāma** ity arthaḥ \| **yathā khagendraḥ** śrī-garuḍa iti
prabalatvena krīḍāyāṁ śīghratāyāṁ vā dṛṣṭāntaḥ sa kāliyo'pi
darśanāvasaraṁ **pra**karṣeṇa pratipadaṁ **sam**yag **īkṣamāṇaḥ**
abhīkṣṇaṁ **babhrāma** iti sarpeṇa krīḍā-kauśalam uktam \|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : dve** svīye **sṛkkaṇyau**
punaḥ punar **lihantaṁ** tam **amuṁ** **pari** paritaḥ **sasāra**, taṁ
bhramayituṁ tasya sarvato babhrāma ity arthaḥ \| **sa** kāliyo**'pi**
daṁśanasya avasaraṁ **samīkṣyamāṇa** eva **babhrāma**,
kṛṣṇa-kartṛka-bhramaṇa-lāghavād daṁśan**āvasaraṁ** na prāpeti
tiryag-bhrami-khelayāpi taṁ jigāyety arthaḥ \|\|25\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kṛṣṇaḥ **krīḍann amuṁ**
bhujaṅgaṁ **paritaḥ** **sasāra** taṁ bhramayituṁ tasya sarvato
babhrāmety arthaḥ \| sa bhujaṅgo'pi daṁśan**āvasaraṁ**
**prasamīkṣamāṇa** eva **babhrāma** tad-bhrāmāna-lāghavat
tad-**avakāśaṁ** na prāpeti tiryag bhramaṇa-līlayāṁ taṁ jitavān ity
arthaḥ \|\|25\|\|

**\...**

**\|\| 10.16.26 \|\|**

**evaṁ paribhrama-hataujasam unnatāṁsam**

**ānamya tat-pṛthu-śiraḥsv adhirūḍha ādyaḥ \|**

**tan mūrdha-ratna-nikara-sparśātitāmra-**

**pādāmbujo'khila-kalādi-gurur nanarta \|\|**

**śrīdhara-svāmī (bhāvārtha-dīpikā) : evaṁ paribhrameṇa** eva **hatam
ojo** yasya tam \| **unnatāv aṁsau** yasya tam \| tasya **mūrdhasu** ye
**ratna-nikarāḥ,** teṣāṁ **sparśena** **atyaruṇaṁ pādāmbujaṁ** yasya saḥ
\| nanu, kathaṁ cañcaleṣu śiraḥsu nanarta ? tatrāha---**akhila-kalānām
ādi-guruḥ** \|\|24\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : evam** grahaṇārtham \|
nartanāsambhavaṁ matvā āśaṅkate---*nanv* iti \| **akhilānāṁ**
rajjvady-uparitana-nṛtyādīnāṁ **kalānāṁ** vidyānāṁ prathamācāryaḥ
\|\|26\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : paribhrama-hataujasam** api
unnatāṁsam, ata eva **ānamya** ceti \| pṛthu ativistīrṇatayā
tad-raṅga-yogyatoktā \| **tan murdha** iti saundarya-viśeṣas tathā
nṛtya-gatāv abhiniveśo vaidagdhyaṁ coktaṁ \| **akhila-kalānām
ādi-gurur** upadeṣṭṛ-śreṣṭhaḥ prathama-pravartako vā \| yad vā, ādyo yaḥ
sa tac-chiraḥsv adhirūḍha iti tasya mahā-bhāgyaṁ sūcitam \| tac cāgre
vistarato vyaktaṁ bhāvi \| kalāś cāgre tair evābhivyañjayitavyāḥ
\|\|26\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : paribhrama-hataujasam** api
**unnatāṁsam,** ata eva **ānamya** taṁ śrī-hastena \| tathā ca
śrī-hari-vaṁśe śiraḥ sa kṛṣṇo jagrāha sva-hastenāvanamya ca \[ha.vaṁ.
2.12.33\] iti \| **pṛthv** iti tad-raṅga-yogyatoktā \| **tan
mūrdha-**iti-saundarya-viśeṣaḥ **sparśa**- iti lāghava-viśeṣaḥ tathāpi
atitāmratvaṁ komalatvāt ādi-gurutve hetuḥ\--**ādyaḥ** anena kāliyasya ca
mahā-bhāgyaṁ sūcitam \|\|26\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : unnatāv** uccāv **aṁsau**
yasya tam **ānamya** iti **paribhrama-hataujastvāt** bhramaṇāsamarthasya
tasya **śirāṁsy** eva eka-hastenaiva ānamya tatra **adhirūḍhaḥ** san
**nanarta**, śiraḥ sa kṛṣṇo jagrāha sva-hastenāvanamya ca \[ha.vaṁ.
2.12.33\] iti hari-vaṁśokteḥ \| **tasya mūrdhaṣu** ye **ratna-nikarāḥ,**
teṣāṁ kaṭhorāṇāṁ **sparśena** atisukumāratvād **atitāmram** atyaruṇaṁ
**pādāmbujaṁ** yasya saḥ \| sthālī śarāvādiṣu kalā-jñāpanāya naṭā
naṭanti, ayaṁ tu sarva-**kalānām ādi-gurutvāt** cañcaleṣu
kāliya-mūrdhasu **nanarta** iti sva-kalābhijñatva-darśaneyaṁ
vraja-sundarīṣu pūrva-rāgavatīṣu jñeyā \|\|26\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : unnatāv aṁsau** yasya, tam
**ānamya** iti **paribhrama-hataujatvād** bhramaṇāśaktasya tasya
**śirāṁsy** eka-hastena ānamayya teṣv **adhirūḍhaḥ** san **nanarta** \|
tan-mūrdhasyasya **ratna-nikarasya** sparśena **atitāmre** **pādāmbuje**
yasya saḥ, kāliya-phaṇā-maṇikya-rañjita-śrī-pādāmbujaḥ iti
tan-nāma-stotre \|

nanu, sarpa-śiraḥsu cañcaleṣu kathaṁ nartanaṁ ? tatrāha---**akhila-**iti
\| **naṭāḥ** khalu **kalā**-vijñāḥ sthālī-varatrādiṣu nṛtyanti \| asya
tu nikhila-**kalācāryatvān** na tac-citram \| etat kalā-pradarśanaṁ
svānurāginīnāṁ rañjanārtham \|\|26\|\|

**\...**

**\|\| 10.16.27 \|\|**

**taṁ nartum udyatam avekṣya tadā tadīya-**

**gandharva-siddha-sura-cāraṇa-deva-vadhvaḥ \|**

**prītyā mṛdaṅga-paṇavānaka-vādya-gīta-**

**puṣpopahāra-nutibhiḥ sahasopaseduḥ \|\|**

**śrīdhara-svāmī (bhāvārtha-dīpikā) : upaseduḥ** prāptāḥ \|\|27\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : nartum** nartitum \|
varṇa-lopaḥ chāndasaḥ \| **tadā** nartana-kāle \| **tadīyā** bhagavadīyā
eva **gandharvādayas** tasya sarveśvaratvāt, eṣa sarveśvaraḥ \[bṛ.ā.u.
4.4.22\] iti śruteḥ \| **puṣpopahāraḥ** puṣpa-vṛṣṭiḥ \| **upaseduḥ**
siṣevire \|\|27\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : taṁ nartum** ity-ādi \|
nṛtye vādya-gītādy upayujyate, tena **gandharva-siddha-cāraṇa-vadhvo
mṛdaṅga-gītābhyāṁ** yathā-yogam **upaseduḥ** \| vadhva iti gāne
madhura-svaratvāt, vādye kara-kamalānāṁ komalatvād āghāta-lāghavāt
suśravyatvāt \| muni-vadhvo deva-vadhvaś ca **puṣpopahāra-nutibhyām
upaseduḥ** \| samyaṅ nṛtyantam, \"aho nṛtyam ! aho nṛtyam !\" iti
stuvanti, puṣpa-vṛṣṭyā ca sammānayanti \| vadhva iti śrī-kṛṣṇe strīṇām
evātyantikī ratir iti vā tātparyam \|\|27\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nṛtya-sukhārthaṁ tad
upakaraṇam āha---tam iti \| **tadā** tat-kṣaṇa eva \| **tadīyāḥ**
śrī-garuḍādayaḥ pārṣadā **gandharvādayaś** ca svargyāḥ \| yad va, tadīyā
vaikuṇṭha-vartino ye gandharvādayas te, tatra **mṛdaṅgādīnāṁ vādyaiś**
**cāraṇā upaseduḥ** asevanta, **gītair** gandharvāḥ, **puṣpair**
**deva-vadhvo**'psarasaḥ, śrī-bhagavan-nṛtyāpekṣayā nṛtyānācaraṇāt \|\
\
kiṁ vā, sarvā eva devyaḥ, tathāpi nṛtyānuktis tathaivopahārā
vividha-gandha-sugandhi-cūrṇādayas taiḥ siddhāḥ \| **nutibhiś** ca
munaya ity evaṁ vivecanīyam \| kramātikramaḥ prītyā, teṣāṁ
sahasopasattyā[^106] tat-tat-saṅkīrṇatābhiprāyeṇa \| kiṁ vā,
harṣa-bhareṇa śrī-bādarāyaṇer ananusandhānāt \| yad vā, tena prītyā
sarveṣām api pravṛttir abhipretā \|\|27\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nṛtya-sukhārthaṁ tad
upakaraṇam āha---tam iti \| **avekṣya** \"avetya\" iti vā pāṭhaḥ
samānārthaḥ, īkṣer iṇaś ca jñānārthatvāt \| **tadīyāḥ** śrī-garuḍādayaḥ
pārṣadāḥ, **gandharvādayaś** ca svargyāḥ \| yad vā, vaikuṇṭha-vartina ye
gandharvādayaḥ, te tatra **mṛdaṅgādīnāṁ** vādanaiś cāraṇā **upaseduḥ**
asevanta **gītair** **gandharvāḥ,** **puṣpair devāḥ,** tad-**vadhvaś**
cety arthaḥ \| **upahārāḥ** vividha-gandha-sugandhi-cūrṇādayaḥ, taiḥ
**siddhāḥ**, **nutibhiś** ca munayaḥ ity evaṁ vivecanīyaṁ \|
kramātikramo harṣa-bhareṇa bādarāyaṇair ananusandhānāt \| yad vā, prītyā
sarveṣām api sarvatra pravṛttir abhipretā \|\|27\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** athotthite bhagavati
roṣāveśād utthitasya kāliyasya phaṇa-maṇḍalāni dṛṣṭvā bhagavataḥ
karkaśa-mārgasya-gati-viśeṣeṇa ninartiṣā jātā \| tad-anurūpa-vādyaṁ
**gandharvādi-vadhūbhir** ābaddham iti darśayati---**taṁ nartum
udyatam** **avekṣya** ity-ādi \| taṁ śrī-kṛṣṇaṁ **nartum udyatam
avekṣya** **tadā** tasminn eva kāle **gandharvādi-vadhvaḥ** prītyā
**mṛdaṅgādi-vādya-gītābhyāṁ** **puṣpopahāra**-balibhyāṁ ca **upasedus**
tadīyaṁ nṛtyam upacakruḥ \| gandharva-siddha-cāraṇa-vadhvo
vādya-gītābhyām, vadhva iti madhura-kamala-karatāla-ghātena vādyasya
mādhuryam, saundarya-viśeṣeṇa ca gītasya mādhuryam, muni-deva-vadhvaḥ
puṣpopahāra-valibhyām, kāścit puṣpa-vṛṣṭyā, kāścid upahāraiḥ, sarveṣāṁ
vadhva eveti gandharva-siddhādi-pumbhyas tat-tad-vadhūnām evātiharṣo
jātaḥ, tad-viṣaye tad-vidhānām atiratimattvāt \|\|27\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : nartuṁ** nartituṁ \|
**tadīya-**iti \| **vādyaṁ** vinaiva sva-mukhenaivoccāritais
thai-thai-śabdaiḥ prabhur nṛtyati, tad vayaṁ **kaṁ** samayaṁ prati
sthitā iti vicāryeti bhāvaḥ \|\|27\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** na ca nartane sāmagrī
nyūnatety āha---tam iti \| **nartitum udyataṁ mṛdaṅgādi-vādyair**
vinaiva thai tathai śabdam uccārayantaṁ prabhum avetya ity anyad
vikāsitārthaṁ **tadīyās** tat-sevakāḥ \|\|27\|\|

**\...**

**\|\| 10.16.28 \|\|**

**yad yac chiro na namate'ṅga śataika-śīrṣṇas**

**tat tan mamarda khara-daṇḍa-dharo'ṅghri-pātaiḥ \|**

**kṣīṇāyuṣo bhramata ulbaṇam āsyato'sṛṅ**

**nasto vaman parama-kaśmalam āpa nāgaḥ \|\|**

**śrīdhara-svāmī (bhāvārtha-dīpikā) : śataika-śīrṣṇaḥ** śatam ekāni
mukhyāni śīrṣāṇi yasya, tasya **kṣīṇāyuṣo**'pi punar **bhramato** **yad
yac chiro na namate** stabdhatāṁ na jahāti \| nṛtya-cchalena
**aṅghri-pātais** **tat tan mamarda** \| tadā ca **āsyato** mukhebhyo
**nasto** nāsā-vivarebhyaś ca **asṛg vaman** \|\|27\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *śatam ekāni* *mukhyāni*
śirāṁsi *yasya* tasyāgre phaṇā-sahasrokteḥ \| kṣiṇāyuṣo'pi
kṣīṇa-balasyāpi āyur vai ghṛtam ity atrāyuḥ-śabdo bala-paro\'sti yathā
tathātrāpi \| *stabdhatām* uccatām parama-kaśmalam, atīva-kleśaṁ
kaśmalaṁ kleśa-pāpayoḥ iti dharaṇiḥ \|\|28\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : eka**-śabdena anyāny api
bahūni santīti bodhyate, agre phaṇā-sahasrokteḥ \| **kṣīṇāyuṣo**
mṛta-prāyasyety arthaḥ \| **āsya-nāsābhir asṛjo vamanāt** tena
tat-tad-dvāra-nirodhāt \|\|28\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : śatam ekāni mukhyāni śirāṁsi**
yasya, tasya agre phaṇā-sahasrokteḥ \| **yad yat na namaty**
uccībhavati, tatraiva sahasāruhya **aṅghri-pātais** **tān** eva kṣaṇān
**mamarda** \| tadā ca **āsyato** mukhebhyaḥ **nasto** nāsā-vivarebhyaḥ
**asṛg vaman** \|\|28\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasya śiraḥsu madhye
**yat yat** samunnamati **tat tad** eva padā pāda-prahāreṇa anunamayan,
tasminn avasare hṛṣṭair gandharvādibhir vṛṣyamāṇaiḥ puṣpaiḥ prapūjita
iva prasannaḥ san, teṣām eva hitārthaṁ duṣṭaṁ taṁ damayān babhūva
\|\|28\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : śatam ekāni mukhyāni
śīrṣāṇi** yasya, agre phaṇā-sahasrokteḥ \| tasya **yad yac chiro na
namate** uccībhavati, tatraiva sahasā balenāruhya aṅghri-pātas
tāla-rakṣaṇāt **mamarda** sa tad-**āsyato** mukhebhyo **nasto**
nāsikā-chidrebhyaś ca **asṛk** rudhiraṁ **vaman** \|\|28\|\|

**\...**

**\|\| 10.16.29 \|\|**

**tasyākṣibhir garalam udvamanataḥ śiraḥsu**

**yad yat samunnamati niḥśvasato ruṣoccaiḥ \|**

**nṛtyan padānunamayan damayāmbabhūva**

**puṣpaiḥ prapūjita iveha pumān purāṇaḥ \|\|**

**śrīdhara-svāmī (bhāvārtha-dīpikā) :** punar api **ruṣā** uccair
niśvasato **yad yat samunnamati,** tat tat **padāghāte**
**nānunamayann** **iha** asminn avasare hṛṣṭair gandharvādibhiḥ
śeṣāsanaḥ **purāṇaḥ puruṣa** iva yaśodā-nandanaḥ **puṣpaiḥ prapūjitaḥ**
\| yad vā, tadā gandharvādibhiḥ puṣpaiḥ prapūjito gopaiḥ purāṇaḥ pumān
**iva** dṛṣṭa iti \| yad vā, puṣpaiḥ prapūjita iva prasannaḥ san
**damayāmbabhūva** \| hitaṁ kṛtavān ity arthaḥ \|\|29\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : garalam** viṣam \|
**samunnamati** uccair bhavati \| tat tac chiraḥ \| gandharvāṇāṁ
deva-yonitvena bhramo'nucita iti matvā prakāntareṇa āha---*yad vā* iti
\| gopānām api vastuto devarṣitve tatrāpi sa nocita iti matvā *punar*
āha---*yad vā* iti \| *ity artha* iti---paramo'nugraho daṇḍo bhṛtyeṣu
prabhūnārpitaḥ iti nyāyena tad-dhitam eva cakaṛeti bhāvaḥ \|\|29\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** adhunā kevalam
**akṣibhir** evaṁ[^107] viṣam **uccair vamataḥ** \| anena tadānīm api
tīkṣna-dṛṣṭitvam abhipretam, tattvārtha-pakṣe dvayam \| aṅghri-pātair
nṛtya-gatyā pādābja-nyāsa-viśeṣair mardanaṁ taj
jāti-svābhāvika-doṣa---nirasanam \| kiṁ vā,
pādābja-sparśa[^108]-viśeṣa-mahā-saubhāgya-labhanam, ata eva tena
śirasām uttambhanaṁ ca kṣīṇāyuṣṭvādikaṁ
sahaja-duṣṭa[^109]-bala-darpādy-apagamas tad-artham eva khaleṣu
durviṣamayāsyādi-sthāneṣu daṇḍaṁ dadhat \| tataś ca
premānanda-mūrcchāptis taptaś ca **garalodvamanaṁ**
nijāśeṣāntar-doṣa-tyāgaḥ, **ruṣā** praṇaya-kopena \|

yad vā, a-kāra-praśleṣeṇa na vidyate ruṭ yasyāṁ tayā bhaktyety arthaḥ \|
**damayāmbabhūva** sahaja-jāti-doṣaṁ tyājayāmāsety arthaḥ \| tena ca
tattvato hitam evākarot \| tac ca tair api vyākhyātam \| \"dayayām
babhūva\" iti pāṭhe'pi kvacit \|

nanv īdṛśīm adbhutāṁ kṛpāṁ kim iti kṛtavān ? ity āśaṅkya svayam eva
hetuṁ vitarkayati---puṣpair iti \| iha śrī-vṛndāvanāntaḥ
śrī-yamunā-hrade **purāṇaḥ pumān** śrī-kṛṣṇo'yaṁ **puṣpaiḥ** prakarṣeṇa
**pūjitaḥ** \| **iva** ity utprekṣāyāṁ vitarka eva vā \| purāṇaḥ pumān
iti puruṣottamatvenety arthaḥ \| yad vā, purāpi nava iti niruktyā
pūrvato vartamāṇo'pi nitya-nūtana ity arthaḥ \| yad vā, puraṁ
śrī-mathurākhyam ānayati prāṇayatīti purāṇaḥ pumān śrī-kṛṣṇa eva \|
anyat samānam iti \|\|29\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** sarvāṅga-vaivaśye'pi
**akṣibhir garalam udvamata** iti duṣṭa-svabhāva-nirdeśaḥ \|\|29\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : tasya** śirassu madhye
**yat yat** **sanunnamati** tat tad eva **padā** pāda-prahāreṇa
**anunamayan** tasminn avasare hṛṣṭair gandharvādir vṛṣyamāṇaiḥ
**puṣpaḥ** **prapūjita iva** prasannaḥ san teṣām eva hitārthaṁ duṣṭantaṁ
**damayāṁbabhūva** \|\|29\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tasya** śiraḥsu nṛtyan
kṛṣṇas teṣu madhye **yad yat samunnamati** tat-tad eva
**padāṅghri**-prahāreṇānunamayan tadā gandharvādibhir vṛṣṭiḥ **pūṣpaiḥ
prapujita ivāti** prasannas teṣāṁ hitāya taṁ nāgaṁ **damayāmbabhūva**
\|\|29\|\|

**\...**

**\|\| 10.16.30 \|\|**

**tac citra-tāṇḍava-virugṇa-phaṇātapatro**

**raktaṁ mukhair uru vaman nṛpa bhagna-gātraḥ \|**

**smṛtvā carācara-guruṁ puruṣaṁ purāṇaṁ**

**nārāyaṇaṁ tam araṇaṁ manasā jagāma \|\|**

**śrīdhara-svāmī (bhāvārtha-dīpikā) : araṇaṁ** śaraṇam \|\|30\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tasya** kṛṣṇasya
**citra-tāṇḍavena** adbhuta-nṛtyena **rugṇaṁ** bhugnaṁ **phaṇātapatraṁ**
phaṇa-rūpa-cchatraṁ yasya saḥ \| **uru** mahat \| **bhagna-gātro**
marditāṅgaḥ \| **tam** śrī-kṛṣnam \|\|30\|\| \[atra viśvanāthaḥ\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** **tasya**
tattvānirvacanīyaṁ **citraṁ** vividhaṁ bharatam
anuyukta-bhrānti-recakādi-gati-bhedāt \| yad vā, nṛtya-gatyaiva
dṛḍha-praharaṇāt, kiṁ va, nigrahāyācaryamāṇasyāpi tasyāgrahe
paryavasānād adbhutaṁ yat **tāṇḍavaṁ** tena viśeṣato **rugnaṁ**
jāta-vraṇaṁ **bhagnaṁ** vā **phaṇānāṁ** sahasraṁ yasya saḥ \| he
**nṛpeti** yathā bhavādṛśāṁ prajā-pālanāya duṣṭasya nigraho daṇḍo'pi
tattvato hitāyaiva, tatheti bhāvaḥ \| tattvārtha-pakṣe tu sarva-phaṇeṣu
tādṛśa-nṛtyena tat-sāphalyato'tyantānugraha eva \| tatra virugnety anena
pūrvokta-mardanavad anugrahabhara-sampattaye tāṇḍavādhikyaṁ dyotyate \|
evaṁ phaṇāvarga-virugnatvādinā durmadādy apagamād-dīnaḥ san,
tattvārtha-pakṣe---sahajāntardoṣakṣayeṇa ca viśuddha-bhāvotpattyā
śrī-bhagavantaṁ sasmāra, tataś ca taṁ prapanna ity āha-smṛtveti \|
carācarāṇaṁ guruṁ janakam, yataḥ purāṇaṁ puruṣaṁ sarveṣām ādyam ity
arthaḥ, yato nārāyaṇaṁ loka-padmākara-nābhim ity arthaḥ \| kiṁ vā,
sarva-jīvānām āśrayam \| ete sarvathā śaraṇāpattau hetavaḥ \| **smṛtvā**
vismṛtam api taṁ **manasi** kṛtvā cintayitvā vā, taṁ **nārāyaṇam** eva
śaraṇaṁ gataḥ \| manaseti paramārtyā tavāsmi ity uktāvapyaśakteḥ \| yad
vā, manasā śaraṇa-gamane hetuḥ---**purāṇam** antaryāmitayā
hṛdaya-rūpāyāṁ puri śete sadā vartata iti tathā tam iti \| anyat samānam
\| tattvārtha-pakṣe---**taṁ** śrī-kṛṣṇaṁ nārāyaṇaṁ smṛtvā, kutaḥ ?
**carācarāt** tanmaya-brahmāṇḍād api **guruṁ** gariṣṭhaṁ
mahā-bhāravattvāt[^110], kiṁ ca, purāṇaṁ **puruṣaṁ** bālye'py avālam ity
arthaḥ[^111], nṛtyādi-kalā-viśeṣāt, atas tam eva śaraṇaṁ **gataḥ**
\|\|30\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tasya** yad vā anirvacanīyaṁ
**citraṁ** vividhaṁ bhrānti-recakādi-gati-bhedaṁ yat **tāṇḍava** tena
viceṣato **rugṇaṁ** jāta-vraṇaṁ **bhagnaṁ** vā **phaṇānāṁ** sahasraṁ
yasya saḥ \| atha sākṣāt śrī-caraṇa-kṛta-daṇḍāt sahajāntar doṣakṣayeṇa
śrī-balivat tat sparśādi viśuddha-bhāvotpattyā ca śrī-bhagavantaṁ
jñātavān prapannaś cety āha---smṛtveti \| **taṁ** śrī-kṛṣṇaḥ
**carācarāṇāṁ guruṁ** janakatvādeḥ yataḥ **purāṇaṁ puruṣaṁ** sarveṣām
ādyam ity arthaḥ \| yataḥ **nārāyaṇaṁ** loka-padmākāranābhim ity arthaḥ
\| kiṁ vā, sarva-jīvānām āśrayam ete sarvathā śaraṇāpattau hetavaḥ
smṛtyeti prācīnena tena śataśaḥ śrutasyāpi tasya daurātmyamāna-rāhityāt
manaseti paramāttyaṁ tavāsmīty uktāv apy aśakteḥ \| yad vā, manaso
śaraṇa-gamane hetuḥ puruṣam antaryāmitayā hṛdaya-rūpāṇāṁ puri śete sadā
vartata iti tathā \| yad vā, taṁ śrī-kṛṣṇaṁ nārāyaṇaṁ **smṛtvā**
sva-patnībhyas tathā śrutam anusandhāya śeṣaṁ prāgvat \|\|30\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : taṁ** śrī-kṛṣṇaṁ **nārāyaṇaṁ
smṛtvā** sapatnībhyaḥ śrutam anusandhāya evaṁ śaraṇāpattyā kṣāntavantam
api tad-apekṣayā śirasy eva sthitaṁ tat-patnyaḥ prapedire ity
āha---kṛṣṇasyeti dvābhyām \| garbhaja-gata iti vibhutvāt bhuvi kāyaṁ
nidhāyeti tatra madhya-dvīpaḥ sūcitaḥ \|\|31-36\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** parama-bhaktābhis
tat-patnībhiḥ kṛpā-rūpaṁ bhakti-bījaṁ pūrvam uptam api
pūrva-pūrvāparādha-janita-kraurya-doṣa-vyāpte kāliyasya tasyāntaḥ-karaṇe
duṣṭa-kṣetre iva paroḍhum asamartham evāsīt \| tadā tu
śrī-caraṇa-sparśena tat-kṛta-daṇḍa-prāptyā ca tat-tad-doṣa-kṣaye sati
sahasaiva tad-bhakti-bījam aṅkuritaṁ babhūvety āha---smṛtveti \|
mad-vairiṇo garuḍād apy asya paraḥ sahasra-guṇādhikaṁ balaṁ
mayopalabdhaṁ, tasmān mat-patnībhir upadiṣṭa-bhaktiko'yam eva
parameśvara iti svīya-smṛti-gocarīkṛtyety arthaḥ \| **carācara-gurum**
ity asādhāraṇaṁ balaṁ darśayann aham eva parameśvara upāsya iti mūḍham
api māṁ jñāpayan kṛpayā mac-chiro 'rpita-caraṇo gurur bhavān prasīdati
**tam** imam aham idānīṁ śaraṇaṁ yāmīti \| **araṇam** śaraṇam \|\|30\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**
śeṣa-devānugrahāvāpta-hari-bhaktibhyaḥ svā-patnībhyaḥ śruto\'pi
hari-mahimā kāliyasya hṛdi krauryādi-doṣān noditaḥ adhunā tu
tac-caraṇa-sparśena tad-vimardana-daṇḍena ca tad-doṣa-parikṣayāt tatra
tad-udayo babhūvety āha---tac citreti \| patnībhyaḥ śrutaṁ mahimānaṁ
**smṛtvā** vicintya **taṁ puruṣaṁ araṇaṁ śaraṇam** \|\|30\|\|

**\...**

**\|\| 10.16.31 \|\|**

**kṛṣṇasya garbhaja-gato'tibharāvasannaṁ**

**pārṣṇi-prahāra-parirugna-phaṇātapatram \|**

**dṛṣṭvāhim ādyam upasedur amuṣya patnya**

**ārtāḥ ślathad-vasana-bhūṣaṇa-keśa-bandhāḥ \|\|**

**śrīdhara-svāmī (bhāvārtha-dīpikā) : garbhe** jaganti yasya
tasyāt-bhāreṇāvasannam ākrāntam \| **pārṣṇiḥ** pāda-pṛṣṭham \| **ādyaṁ**
śrī-kṛṣṇam \| **ślathanto** visraṁsamānā vasanādayo yāsāṁ tāḥ \|\|31\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** garbha-*jagata* iti \|
roma-vivarāntar niviṣṭānanta-brahmāṇḍatvād iti bhāvaḥ \| kvedṛg
vidhāvagaṇi-tāṇḍavarāṇḍavarāṇḍa-caryāvātādhvaroma-vivarasya iti
parameṣṭhy ukteḥ \| bahir mukho'yaṁ bhagavat kṛta-daṇḍena mriyate cen
mriyatām vayaṁ vidhavā bhūtvā bhagavantaṁ bhajāmeti \| yadā tu bhaktyā
śaraṇaṁ gatasya tasya patyur
dainya-nirveda-viṣāda-vitarkamatvādi-sañcāri-lakṣaṇaṁ dadṛśur mukhādy
aṅgeṣu tadaivāho'yam asmad bhāgyavaśād vaiṣṇavo'bhūt tad asya rakṣaṇe
yatām aha iti saṁhatās tatra jāta-snehatvaḍārtāḥ śrī-maccaraṇa-sannidhim
ājagmuḥ \|\|31\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : garbhaja-gata** iti
bharātiśaye utprekṣā \|\|31\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ śaraṇāpattyā
prasanne'pi śrī-bhagavati tat-patnīḥ prati prasāda-viśeṣārthaṁ tāsāṁ
māhātmyaṁ darśayituṁ tam atyajati sati
patiprapattyādikopanna-san-jñānānām ādau samyak-prapattim
āha---kṛṣṇeṣyeti dvābhyām \| **ātapatra**-rūpakeṇa **phaṇānāṁ**
**parirugṇatayā** tasya rājyaśriyo'pi bhraṁśaḥ[^112] sūcyate \|
**upaseduḥ** pārśve **jagnur** **ārtatvād** eva
**ślathad**-**vasanādikā** iti mahā-dainyam uktam \|\|31\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ śaraṇāpatyā
tyakta-caraṇāghāta-daṇḍe samyak prasanne yāsāṁ sva-bhaktānām api
duṣṭa-svāmi-saṅkocād anāgata-carīṇāṁ sambandhena svayam eva tasya tasya
tādṛktvaṁ sādhitaṁ tad apekṣānyāyeti tad artham eva tābhyas
tādṛśa-prasāda-darśanārtham eva ca śirasy eva vilambamāne śrī-bhagavati
tāsāṁ pratipattim āha---kṛṣṇasyeti dvābhyām \| **garbhaja-gata** iti
vibhutvād uktaṁ na cāntar na bahir yasya \[bhā.pu. 10.9.13\] iti nyāyena
garbha-śabdena hy atrāntaram ucyate tato vyāpta-sarvasyety arthaḥ \|
tathāpi jagat sparśābhāvas tu darśitaḥ mayā tatam idaṁ sarvam \[gītā.
9.4\] tasmiṁś caivambhūte bhāratāyāḥ kaimutyād yat kāliyādeḥ sarvasyāpi
cūrṇatvaṁ na jāyate tat khalu tasyecchāmaya-nija-śakti-prākaṭyasyopekṣāt
eva sambhavatīti bhāvaḥ ātapatra-rūpakeṇa **phaṇānāṁ** **parirugṇatayā**
tasya bāhyaśriyo vimarśaḥ sūcitaḥ upaseduḥ pārśve jagmuḥ ārtatvād eva
**ślathad** vasanādikāḥ iti mahā-dainyam uktam \|\|31\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evaṁ nṛtyatas tasya
pādāghātena tālatyāga-samayātiśaya-śabdena bhugnaśirasaṁ patim ālokya
nāgapatnyaḥ samupatasthur ity āha---kṛṣṇasya garbha-jagata ity-ādi \|
**gabha-jagad** yasya sa tathā \| ko'rthaḥ ? garbhe udare svīkṛtaṁ
jagadyena \| na tu sadaiva tasyodare jagat tiṣṭhati tadā sarvadaiva
sarvasyaiva duḥsahaḥ syāt, api tu aicchikyā prakāśikyā yoga-māyayā
jagato yāvān bharastāvān tasminn eva sva-vapuṣi sañcārita iti tena
tat-**pārṣṇi** prahāra---**rugṇaṁ** **phaṇā-rūpam ātapatraṁ** yasya, tad
dṛṣṭvā **ādyaṁ** taṁ śrī-kṛṣṇa-manuṣya kāliyasya **patnya** ārtāḥ satya
**upaseduḥ** \| ātantve hetuḥ---**śalathad**-valayety ādi \|\|31\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : garbhe** jaganti yasya
tasya, ata evātibhareṇa **ādyaṁ** śrī-kṛṣṇam **ārtā** ity
etāvat-kāla-paryantaṁ yā patyāv udāsīnā evāsan, bahir-mukho 'yaṁ
bhagavat-kṛta-daṇḍena mriyate cet mriyatām, vayaṁ vidhavā bhūtvā
bhagavantaṁ bhajāmeti, yadā tu manasā śaraṇaṁ **gatasya** tasya patyur
dainya-nirveda-viṣāda-vitarkam ity-ādi-sañcāri-lakṣaṇaṁ mukhādy-aṅgeṣu
dadṛśus tad evāho asmad-bhāgya-vaśād ayaṁ vaiṣṇavo 'bhūt tad asya
rakṣaṇe yatāmahe iti \| saṁhatās tās tatra jāta-snehatvād **ārtāḥ**
śrīmac-caraṇa-sannidhim ājagmuḥ \|\|31\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha kāliyasya
śaraṇāpatteḥ prāk tat-**patnyo** hari-vimukho'yaṁ tat-kṛtena daṇḍena
mriyatāṁ vayaṁ vaidhavya-daśayeva hariṁ bhajāma iti patvāvapi udāsīnās
tasthuratha dainyādi-cihnair iti tac-caraṇāpattikās tat-prāṇatrāṇāya
prapedire ity āha\--kṛṣṇasyeti garbhe jaganti yasya ata
evātibhareṇāvasannaṁ nipīḍitamahiṁ svapatiṁ dṛṣṭvā **ādyaṁ kṛṣṇam
upasedus** tac-caraṇāntikam ājagmuḥ \|\|31\|\|

**\...**

**\|\| 10.16.32 \|\|**

**tās taṁ suvigna-manaso'tha puraskṛtārbhāḥ**

**kāyaṁ nidhāya bhuvi bhūta-patiṁ praṇemuḥ \|**

**sādhvyaḥ kṛtāñjali-puṭāḥ śamalasya bhartur**

**mokṣepsavaḥ śaraṇa-daṁ śaraṇaṁ prapannāḥ \|\|**

**śrīdhara-svāmī (bhāvārtha-dīpikā) : tāḥ śaraṇaṁ prapannāḥ** satyas
**taṁ praṇemuḥ** \| **suvigna-manaso**'tivihvala-cittāḥ \| **bhuvī**ti
tasmin sthāne jalādhastādvā tīre vā \| **śamalasya** pāpātmano'pi
**bhartur mokṣepsavaḥ** \| bhartur yac chamalaṁ tasya vā \|
**bhūta-patiṁ** prāṇi-mātrasya patim \| **śaraṇa-dam** āśraya-pradam
\|\|32\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tā nāgapatnyaḥ \| tam
śrī-kṛṣṇam \| puraskṛtā agre kṛtā arbhā bālā yābhis tās tathā \|
*jalādhasthajailagato* nantuṁ darśanamṛte'śakya ity arucy āha---*tīre
ve*ti \| yād vā, **bhuvī**ty ukter hradasya madhye dvīpāsti yatra
sthitaḥ kṛṣṇaḥ kāliya-veṣṭito gokula-janair adṛśyateti jñeyam atra \|
**sādhvīnāṁ** strīṇāṁ *pāpe*'pi bhartarīśvara-dṛṣṭir evocitā na tv
anyathā \| pāpa-dṛṣṭikaraṇe sādhvītvahater arthāntaram āha---**bhartur**
iti \| kṛtānjali-puṭā ity ukte stāsāṁ kāma-rūpatvaṁ pratīyate,
anyathāstutikaraṇādikam api durghaṭaṁ syād iti bhāvaḥ \|\|32\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** suvignaṁ
pati-maraṇa-śaṅkayāti-bhīta-mati-duḥkhitaṁ vā **mano** yāsāṁ **tāḥ**,
ayaṁ praṇāme prapattau vā parama-dainyena guṇa-viśeṣa uktaḥ, **bhuvi**
**kāyaṁ nidhāya**, daṇḍavan nipaty ety arthaḥ \| **puraskṛtārbhatvaṁ**
kṛpā-jananārtham \|

nanu, **bhartur** aparādhena kuto na bibhyati sma ? tatrāha **bhūtānāṁ**
prāṇiṇāṁ sarveṣām api **patimananya**-gatitvā-d ity arthaḥ, ata eva
bhartur yat **śamalam** aparādhas tasya mokṣaṁ marṣaṇam icchantyaḥ, \|
kiṁ vā, pañcamy arthe ṣaṣṭhī, śamalān mokṣecchava ity arthaḥ \| yad vā,
aparādhināpi bhartur **mokṣaḥ** saṁsāra-duḥkha-dhvaṁsas tad iccvavaḥ \|
kutaḥ ? **sādhvyaḥ** pari-vratāḥ śrī-kṛṣṇa-bhaktimatyo vā \| atas tasmād
api āsu tat pādānugraha-viśeṣo yukta eveti bhāvaḥ \| **śaraṇadaṁ**
tad-hṛdāśraya-pradam, anyathā śrī-vṛndāvana-madhye tatra nivāsāsambhavaḥ
\| yad vā, rakṣaka-niyojakaṁ yad anyena kenāpi rakṣyate, tat tasyaiva
preraṇād ity arthaḥ \| atas tāsāṁ tad-rakṣā-hetu-prapattyādikaṁ tenaiva
sampāditam iti bhāvaḥ \| śaraṇaṁ **prapannāḥ** rakṣa rakṣety
ārta-svareṇa śaraṇāgatayā tamāśritāḥ yad vā, śaraṇaṁ sarvāpadbhyo
rakṣitāraṁ tathaivāśritāḥ \| kiṁ vā, stotuṁ pravṛttāḥ satya ity arthaḥ
\| tatvārtha-pakṣe---aparādho yogyo\'syāpi
\[śrī-kṛṣṇa-bhakti-parāyaṇa-tat-patnī\] tac cumbanādi-pravṛtteḥ, \| kiṁ
vā, durviṣajvālayā śrī-vṛndāvanavarti-prāṇi-hiṁsātaḥ \| evam anyad api
ūhyam \|\|32\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : suvignaṁ** patimaraṇa-śaṅkayā
tad apy aparādha-śaṅkyā vātibhītam ati-duḥkhitaṁ va **mano** yāsaṁ
**tāḥ,** ayaṁ praṇāme prapattau va parama-dainyena guṇa-viceṣa uktaḥ
**bhuvi** **kāyaṁ** **nidhāya** daṇḍavan nipatyety arthaḥ \| evaṁ
hṛdasya madhye kaścit dvīpo bodhate yatra krīḍā-viśeṣārtham utthitaḥ
śrī-kṛṣṇaḥ kāliyenāvṛto gokula-janair adṛśyateti varṇitaṁ
**puraskṛtārbhatvaṁ** kṛpā-bhajanārtham,

nanu, **bhartur** aparādhena kuto na bibhyati sma ?
tatrāha---**bhūtānāṁ** prāṇināṁ sarveṣām api **patiṁ** tāsāṁ tādṛśatayā
sphuritaṁ tasmād bhaye'pi kutrāny atra gantavyam iti bhāvaḥ \| ata eva
bhartuḥ bhartrā yaḥ **śamalasya mokṣas** tyāgaḥ tam icchantyaḥ kutaḥ
**sādhvyaḥ** pati-vratāḥ śrī-kṛṣṇa-bhaktimatyaś ca \|\|32\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : tās** taṁ prathamaṁ
**praṇemuḥ**, **bhuvī**ti hradasya madhye kaścid dvīpo buddhyate,
yatraiva sthitaḥ kṛṣnaḥ kāliya-veṣṭito gokula-janair adṛśyateti jñeyam
\| puraḥ kṛṣṇasyāgre kṛtā **arbhā** bālā yābhis tā iti kṛpā-jananārtham
\|\|32\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** purasmṛtārbhā iti
dayotpādanāya **bhuvi** kāmaṁ **nidhāye**ti hṛda-madhye kāścid-dvīpo
budhyate yatraiva kāliyo harimaveṣṭayan **śamalasya** sāparādhasya
\|\|32\|\|

**\...**

**\|\| 10.16.33 \|\|**

**nāgapatnya ūcuḥ---**

**nyāyyo hi daṇḍaḥ kṛta-kilbiṣe'smiṁs**

**tavāvatāraḥ khala-nigrahāya \|**

**ripoḥ sutānām api tulya-dṛṣṭer**

**dhatse damaṁ phalam evānuśaṁsan \|\|**

**śrīdhara-svāmī (bhāvārtha-dīpikā) :** prathamaṁ tāvat kupitaṁ
bhagavantaṁ daṇḍānumodanenopaśamayantyaḥ stuvanti---nyāyyo hīti \|
tatra---

> daṇḍānumodanaṁ ṣaḍbhir daśabhiś ca harer natiḥ \|
>
> prārthanaṁ pañcabhiḥ ślokais tataḥ pannaga-yoṣitām \|\|

na ca nigrahānugraha-lakṣaṇaṁ vaiṣamyaṁ tavāstīty āhuḥ---**dhatse
damam** iti \| **anuśaṁsann** ālocayan \|\|33\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *kupitā*nunaya-kovidā
nāgāṅganā āhuḥ---*daṇḍānumodanaṁ* daṇḍa-praśaṁsā ṣaḍbhiḥ ślokair
aṣṭatriṁśad antaiḥ, tato daśabhir aṣṭacatvāriṁśad-antaiḥ, tataḥ
pañcabhis tripañcāśad-antaiḥ \| pannaga-yoṣitāṁ sarpa-strīṇāṁ nyāyād
anapeto **nyāyya** ucitaḥ \| **asmin** sarpe \|
*nirgrahānugraha*-kartṛtvena kim ahaṁ *viṣamas* tatrāhuḥ---*na ceti* \|
**ripoḥ sutānām** iti ṣaṣṭhyau saptamy-arthe \| ripau suteṣu cety arthaḥ
\| **damaṁ** daṇḍaṁ, **khalo**\'yaṁ daṇḍārha ity *ālocayann* iti bhāvaḥ
\| **phalam** iti pāṭhe tu aparādhānurūpaṁ phalaṁ vicārayann ity arthaḥ
\| yad vā, ripoḥ sutānāṁ ripu-suteṣu, apinā sva-suteṣu, ca tulya-dṛṣṭe
ripor api putrasya prahlādasya śiṣṭasya pālana-darśanāt, svasyāpi
sutasya narakāsurasya vadha-darśanāc ceti bhāvaḥ \| na ca
**khala-nigrahe**\'pi nairgṛṇyam *ity āhuḥ*---**dhatsa** *iti* \|
khalatva-hetukanānā-naraka-duḥkhopaśama-pūrvaka-nitya-sukha-maya-mokṣa-*lakṣaṇaṁ*
**phalam** eva dīyate mayety anuśaṁsan kathayann eva damaṁ **daṇḍaṁ**
dhatsa iti \|\|33\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kṛtaṁ kilbiṣam aparādho
yena tasmin \| nyāyyatve hetuḥ---tavety-ādi \| yadyapi tattvataḥ
prema-bhakti-vistāraṇāyāvatāraḥ, tathāpi **khala-nigrahe** saty eva tat
sampadyata ity āśayena \| kiṁ vā, daṇḍa-prasaṅgānusāreṇa
khala-nigrahāyety uktam \| **phalaṁ** hitam evālocayan, ato vaiṣamyaṁ
kiñcit tatra kutrāpi na bhajasīty āhuḥ---ripor iti \| ṣaṣṭhī
saptamy-arthe duḥkha-bhāvena dveṣṭari sādhutvena sutavat sneha-viṣayeṣv
api tulya-dṛṣṭiḥ san, anyathā tat-tad-dhitāsiddhiḥ \|

yad vā, **ripoḥ sutānām** api **kṛta-kilbiṣāṇāṁ** satāṁ **damaṁ dhatse**
\| katham ? tulya-dṛṣṭiḥ san, ripau suteṣv api sāmyenety arthaḥ \| ripor
ity ekatvaṁ jāty-apekṣayā \| ṣaṣṭhy-anta-pāṭhe parameśvaratvena tatra
tatra tulya-dṛṣṭir api tava \| anyat tathaiva \| ayam eva pāṭhas teṣāṁ
sammataḥ \|

dhatse **damam** iti dhāraṇād anyathā viśeṣaṇatvena vartamānasya ripor
iti-ādeḥ sarvasyāpi dhāryatvena ripor iti likhanopapatiḥ \| yad vā,
phalam eveti lekhye lekhaka-bhramāt dhatse damam iti phalam
evety-ādinaiva vaiṣamya-parihāra-siddheḥ \| evaṁ prathamānta-pāṭhas
teṣām api sammataḥ syāt \| tatra yadyapy atrānugraha-prasaṅgo nāsti,
tathāpi nigrahānugraha-lakṣaṇam iti vyākhyā suteṣv anugraha-sambhāvanayā
\| kiṁ vā, tulya-dṛṣṭitvādinānugrahasyāpi sūcanād iti \| athavā daṇḍasya
**nyāyyatve** hetuḥ---kṛteti \| viśeṣataś cātiduṣṭe tavāyaṁ daṇḍo yogya
evety āhuḥ---**tave**ti \| damaṁ khalānāṁ dhatse \| prathamānta-pāṭhe
damasya sāmye tātparyam \|

nanu, tarhi sarvatra gīyamānaṁ paraṁa-dayālutvaṁ nāma kathaṁ siddhyet ?
tatrāhuḥ---phalam eveti hitārtham eva tad-ācaraṇād ity arthaḥ \| anyat
samānam \|\|33\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** asmin daṇḍo nyāyya eva \|
tatra hetuḥ---kṛtāni kilbiṣāṇi garuḍe śrī-yamunā-vṛṇdāvanayos
taj-jīva-samūhe śrī-bhagavati ca aparādhā yena tādṛśe yas tavāvatāraḥ
prākaṭya-mātraṁ khalānāṁ sādhu-drohiṇāṁ nigrahāya bhavati evaṁ sādhūnām
anugrahāya ceti sūcitam \| anyathā tu na nigraho na cānugraha ity
āha---ripor iti \| **ripūṇāṁ** **sutānāṁ** ca sambandhe ca tulyā dṛṣṭir
yasya, tādṛśasya na ca **khala-nigrahe**\'pi nairghṛṇyam ity
āha---**dhatsa** iti \| **phalaṁ**
nānā-narakādi-duḥkha-hetutva-khalatvopaśama-pūrvakaṁ
nitya-sukha-dāna-lakṣaṇam \|\|33\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** prathamaṁ stuvatyaḥ kopam
upaśamayituṁ daṇḍam anumodayati---nyāyya iti\| anena
sādhu-droha-lakṣaṇasya sva-khalatvasya phalam avaśya-prāpyaṁ prāptam iti
bhāvaḥ \| śiṣṭa-pālana-duṣṭa-nigraha-kṛtas tava tu kvāpi vaiṣamyaṁ
naivāstīty āhuḥ---ripoḥ sutānāṁ ripu-suteṣu \| api-kārāt sva-**suteṣu**
ca tulya-dṛṣṭis tvam \| **ripor** api sutasya śiṣṭasya prahlādasya
pālana-darśanāt, svasyāpi sutasya narakāsurasya vadha-darśanāc ceti
bhāvaḥ \|

na ca **khala-nigrahe**'pi nairghṛṇyam ity āhuḥ---dhatsa iti \|
khalatva-hetuka-nānā-naraka-duḥkhopaśama-pūrvaka-nitya-sukhamaya-mokṣa-lakṣaṇaṁ
phalam eva dīyate mayety anuśaṁsan kathayann eva **damaṁ daṇḍaṁ dhatse**
\|\|33\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nāgapatny ūcur iti---

> ṣaḍbhir daṇḍasya yuktatvaṁ daśabhiḥ prabhoḥ \|
>
> pañcabhiḥ prārthanā ceti stutiḥ kāliya-yoṣitām \|\|

tatra prathamaṁ kopopaśamanārtha pati-daṇdāsya yuktatvam āhur **nyāyya**
iti **khalenānena** khalatāyāḥ **phalam** avaśyaṁ prāpyam ity arthaḥ \|
sādhva-sādhutrāṇa-daṇḍanakattas tava na vaiṣamyam ity āha---**ripoḥ
sutānām** api sva-sutānāṁ ca tulya-dṛṣṭeḥ ripu-sutasya sādhoḥ
prahlādasya trāṇāt svasutasyāsādhoḥ bhaumasya vināśāc cety arthaḥ \| na
ca khale **daṇḍo** vaiṣamyam ity āha---**dhatse** ity anena daṇḍena
**sādhutvaṁ bhāvīti** phalam evābhiśāṁsan damaṁ dhatse iti \|\|33\|\|

**\...**

**\|\| 10.16.34 \|\|**

**anugraho'yaṁ bhavataḥ kṛto hi no**

**daṇḍo'satāṁ te khalu kalmaṣāpahaḥ \|**

**yad dandaśūkatvam amuṣya dehinaḥ**

**krodho'pi te'nugraham eva sammataḥ \|\|**

**śrīdhara-svāmī (bhāvārtha-dīpikā) :** "nigraho'py anugrahāyaṁ" ity
uktam, idānīm anugraha evāyaṁ na nigraha ity āhuḥ, anugraha iti \|
**no**'smākam \| yasmād **amuṣya** sarpatvaṁ dṛśyate, atas tan
mūla-pāpa-nivartako **daṇḍo'nugraha** eva **krodhatvena**
pratīyamāno'pīty arthaḥ \|\|34\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** pūrvaṁ nigraha-dṛṣṭir
asmākaṁ pramādo\'taḥ kṣamyatām *ity āhuḥ---nigraho\'pīti* \| **asatām**
asadyoni-prāptānām \| *yasmāt* pāpāt \| **amuṣya** asmat-pateḥ \|
**dandaśūkatvam** \| *tan-mūla-pāpa-nivartakaḥ*
sarpa-yoni-kāraṇī-bhūtāgha-nivartako **daṇḍo\'taḥ** pāpa-nivartakatvād
**anugraha** eveti sambandhaḥ \| ity artha iti---krodho\'pi devasya
vareṇa tulyaḥ ity uktim āśrtya loka-dṛṣṭau nigraho\'pi phalato\'nugraha
eveti bhāvaḥ \|\|34\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : no**\'satām iti puṁstvena
nirdeśaḥ kāliyādi-saṅgrahāt \| **hi** yataḥ \| **khalu** niścitam \|
**dehino** vicitraṁ dehaṁ prāpnuvato\'pi \| **eva**-śabdena kathañcid
api na nigraha iti bodhyate \| samyaṅ-mato\'smābhir vidvadbhir vā \|
anyat tair vyākhyātam \|

yad vā, no\'smān prati, yato **daṇḍo\'satāṁ** sarveṣāṁ **kalmaṣām** aho
durvāsanonmūlakaḥ \| tac cedaṁ sākṣād anubhūyata ity
āhuḥ---dehābhimānino\'py **amuṣya** mahāparādhino\'py asya sarpatvasya
yad apasaraṇaṁ dṛśyate bhavatīti vā śaraṇāpattyā sad-buddhy-utpatter ato
daṇḍa-hetuḥ **krodho\'py anugraha** eveti sammataḥ \|

yad vā, asatāṁ kalmaṣāpahato\'pi **te** tvayā daṇḍo na kṛtaḥ, **yad**
yasmād amuṣya sarpatvaṁ śarīram ity arthaḥ \| tathāsya krodho
jāti-svabhāvo\'nugrahe nimitta eva tvayā sammataḥ ,
bhoga-pariveṣṭana-svīkārāt, tathā phaṇeṣu krodhenonnamyamāneṣu
parama-harṣeṇa nṛtyācaraṇāc ca \|\|34\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : hi** niścitaṁ, **no**\'smān
pratidaṇḍo daṇḍatvena dṛśyamāno\'tyayam **anugraha** **eva bhavatā
kṛtaḥ**, yatas **te** tvayā kṛtaḥ so\'yam asatāṁ **kalmaṣāpaha** eva
syāt \| **yad** yasmāt kalmaṣād **amuṣya** **dehinaḥ** karmabhir
nānā-dehaṁ prāpnuvataḥ samprati **dandaśūkatvaṁ** jātaṁ kṛte tv anugrahe
nirantara-bhavad-āveśena jīvan-muktatvāt dandaśūkatvābhāsa eva
sthāsyatīty arthaḥ \| tasmāt **krodho\'pīty** ādi \|

yad vā, asatāṁ kalmaṣāpao\'pi te tvayā daṇḍo no kṛto kṛtaḥ yad yasmāt
amuṣya sarpatvaṁ sarpa-śarīraṁ tat **khalu** anugrahe nimitte tvayā
**sammatam eva**, tathā krodho jāti-svabhāvo\'pi anugrahe nimitta eva
tvayā sammataḥ aṅgīkṛtaḥ sva-krīḍārthaṁ yojita ity arthaḥ \|
bhoga-pariveṣṭana-svīkārāt tathā phaṇeṣu krodhenonnamyamāneṣu
parama-harṣeṇa nṛtyācaraṇāc ca \|\|34\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tasmāt duṣṭeṣv api tava
vastutastv **anugraha eva** nigrahākāra ity āhuḥ, **anugraha** iti \|
**no** 'smākaṁ **daṇḍaḥ kalmaṣaṁ** prācīna-vividha-pāpam apahantīti saḥ,
yataḥ kalmaṣāt **amuṣya** dehino jīvasya **dvandvaśūkatvam** tasmāt
**krodho** 'pīty-ādi \|\|34\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nigraho'nugrahāyety uktam
idānīṁ so'nugraha evety āhuḥ \| aher **ayaṁ daṇḍo'nugraha eva kṛtaḥ
asatāṁ te daṇḍo** yataḥ **kalmaṣāpaho** bhavati \| yataḥ kalmasād
**amuṣya dehino** jīvasya **dandaśūkatva**ṁ sarpatvam abhūt tasmād
**akrodho'pīty**-ādi krodhatvena pratīto'pi daṇḍo'nugraha eva satāṁ
**sammataḥ** \| itthaṁ vāroṣaṇo **hy** asu deva iti smṛti saṅgatā
\|\|34\|\|

**\...**

**\|\| 10.16.35 \|\|**

**tapaḥ sutaptaṁ kim anena pūrvaṁ**

**nirastamānena ca mānadena \|**

**dharmo'tha vā sarvajanānukampayā**

**yato bhavāṁs tuṣyati sarvajīvaḥ \|\|**

**śrīdhara-svāmī (bhāvārtha-dīpikā) :** mahāṁś cāyam anugraha iti tasya
pūrva-puṇyam abhinandanti, tapa iti \| svayaṁ māna-rahitenānyebhyo
**mānadena** ca \| sarvaṁ jīvayatīti **sarva-jīvaḥ** \|\|35\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** aho asya bhāgyam ity
āhuḥ---mahāṁś ceti \| **anena** sarpeṇa \| **pūrvaṁ** pūrva-janmani \|
**yatas** **tapa** ādeḥ \| **sarva-jīvaḥ** sarvātmā \|\|35\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : yato bhavāṁs tuṣyatī**ty
asyāyam abhiprāyaḥ toṣaś cet tava na bhavati, tadā aparāddho\'yaṁ
phaṇipatis tadaiva vyāpādito\'bhaviṣyat na tac cet tena tava toṣaś ca
prasādaś cānumataḥ prasāda-hetus tv **iha** janmani nāsya dṛśyate
\|\|35\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tapaḥ sva-dharmācaraṇaṁ
kṛcchrādikaṁ vā, suṣṭhu **taptaṁ** kṛtam \| sauṣṭhavam eva
darśayati---nirasteti \| viśeṣaṇa-dvayena
mada-mātsaryādi-kṛt-svabhāvakasya **tatpasas** tat-tad-abhāvena
suṣṭhutvam \| tena ca tasya santoṣam asambhāvya pakṣāntaram
āhuḥ---dharma iti \| kṛta iti śeṣaḥ \| **sarva-janānukampaye**ti
**sarva-jīveṣv** ahiṁsā-lakṣaṇo hitācaraṇa-lakṣaṇaś cety arthaḥ \|
**pūrvam** ity etaj-janmani tat-tad-asambhavāt \| **yatas** tapa-ādeḥ
sarve jīvā yasyeti jīveṣu sarveṣu māna-mātsarya-hiṁsādy-abhāvena
sammānānukampādiṣu ca svata eva tat-prabhos toṣa-siddheḥ \|\|35\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tapaḥ kṛcchrādi suṣṭhu taptaṁ
kṛtam \| sauṣṭhavam eva darśayati---nirasteti viśeṣaṇa-dvayena \| tena
cecchikena tasya santoṣam asambhāvya pakṣāntaram āhuḥ---dharma iti \|
sva-**dharmo** nityaḥ kṛta iti śeṣaḥ \| evaṁ svarūpeṇa sāmarthyam uktvā
viśeṣaṇenāpy āhuḥ---**sarva-janānukampaye**ti \| anukampā sarvātmanā
hitācaraṇaṁ tat-pūrvaka ity arthaḥ \| **pūrvam** ity etaj-janmani
tat-tad-asambhavāt \| **yato** yābhyāṁ **tapo**-dharmābhyāṁ
tvat-santoṣārthaṁ kṛtābhyām iti gamyaṁ **sarve jīvā** yasyeti jīveṣu
sarveṣu samānādy-abhāvena sammānanānukampanādinā ca tava tat-prabhos
toṣa-siddheḥ \|\|35\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** āgatya yad ūcus tad
āha---tapaḥ sutaptam ity-ādi \| bho nātha ! **anenā**smat-patinā kiṁ
**tapaḥ** suṣṭhu vidhi-pūrvakaṁ taptam \| asya tamo-yoneḥ kathaṁ nāma
tapa ity āśaṅkyāha---pūrva-pūrvasmin janmani \| nanu, pūrva-janmany apy
ayaṁ mahā-matta evāsīt ? maivam ity āha---**nirasta-mānena** \| na
kevalaṁ svayaṁ nirasta-māna āsīt mānado\'py āsīd ity āha---**mānadena**
sarva-bhūta-sammāna-kāriṇā \| tapasaḥ phalaṁ tāvad īdṛśaṁ na bhavatīty
āha---dharmo\'thavā kaḥ sukṛta iti liṅga-vyatyayenānvetavyaḥ \|
**dharmo** bhagavad-ukti-lakṣaṇo dharmaḥ \| anyathā tapa ity anenaiva
dharmo labhyate \| bhakti-lakṣaṇo dharmo\'pi sādhana-rūpa eveti na sa ca
sādhya-rūpa evety āha---**sarva-janānukampayā** saha smaraṇānukampā hi
bhaktau jñānena vā siddhasyaiva bhavati, tenāyaṁ pūrva-janmany
uttama-bhakta evāsīd iti niścayaḥ \|

nanu, kuta idaṁ vo niścaya-jñānam ? ity āhuḥ---yata ity-ādi \| **yato**
hetor **bhavān** śrī-kṛṣṇas **tuṣyati** \| tava toṣas tu na tapa-ādibhir
bhavati, api tu niṣkaitavayaiva bhaktyā \| tathā ca, na dānaṁ na tapo
nejyā na śaucaṁ na vratāni ca \| prīyate\'malayā bhaktyā hariḥ \[bhā.pu.
7.7.52\] ity-ādi \|\|35\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** idānīṁ tu nigrahākāro'pi
naivāyam angrahaḥ, kintu śiṣṭa-janatā kaṣṭa-labhyam api vastv ayam
anāyāsenaiva labhate sma yatra tu kiṁ prācīnaṁ supuṇyam astīti
vitarkayantya āhuḥ---tapa iti \| **nirastamānena** garva-śūnyatvād
anya-kṛta-sammānanābhilāṣa-rahitena **mānadena** anyebhyo mānaṁ dadateti
**tapaso** vaiṣṇavīyatvaṁ sūcitam \| vaiṣṇavatareṣu tapasviṣv
amānitva-mānadatvādarśanāt nāhaṁ dānair na tapasā \[gītā 11.53\] iti
tvad-ukter anya-tapasas tvat-prasādakatvābhāvāc ca
**sarva-janānukampayā** upalakṣito yo **dharmaḥ** \| sakṛt iti
dharmasyāpi vaiṣṇavīyatvaṁ karmiṇāṁ sarva-bhūtānukampayānutpatteḥ
**yatas** tapaso dharmād **vā** hetos **tuṣyati** asya śiraḥsu
raṅga-sthalī-kṛteṣu praharṣa-nṛtyācaraṇāt
sarva-jīva-sammānanānukampādinā sarva-jīveṣu santoṣiteṣu
**sarva-jīva**-mandiro **bhavān** api santuṣyatīty arthaḥ \| śleṣeṇa
sarvāṁs tvaṁ jīvayasi tvat-santoṣakam idam eva kiṁ pārṣṇi-prahārair
haṁsīti dyotitam \|\|35\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** anugraha-rūpe daṇḍe
tasmin purātanaṁ puṇyaṁ sambhāvayanti tapa iti **nirastamānena**
svasatkāra-spṛhā-śūnyena anyebhyo **mānadeneti** **tapaso**
viṣṇūddeśyakatvaṁ vyajyate, tad anya-tapasi tathātvādarśanāt nāhaṁ
vedair na tapasā \[gītā 11.53\] ity-ādi vākyāt tena tvad anugrahābhāvāc
ca **sarva-janānukampayā dharmo ve**ti tasyāpi tad uddeśyatvaṁ svargādy
uddeśyaka-dharme tasya abhāvāt **yatas** tapado dharmād vā **bhavāṁs**
**tuṣyati** asya phaṇāraṅgasyalīrvidhāya praharṣeṇa nṛtyasīty arthaḥ \|
**sarva-jīvo** nikhila-jīvana-pradaḥ tenāsyāpi jīvana-dānaṁ sāmpratam
iti bhāvaḥ \|\|35\|\|

**\...**

**\|\| 10.16.36 \|\|**

**kasyānubhāvo'sya**[^113] **na deva vidmahe**

**tavāṅghri-reṇu-sparśādhikāraḥ \|**

**yad-vāñchayā śrīr lalanācarat tapo**

**vihāya kāmān suciraṁ dhṛta-vrataḥ \|\|**

**śrīdhara-svāmī (bhāvārtha-dīpikā) :** na tapa-ādi-nimitta eṣa
bhāgyodayaḥ, kintv acintyaṁ tava kṛpā-vaibhavam ity āhuḥ
śloka-trayeṇa---kasyānubhāva iti \| **tapa**-ādinā brahmādayo'pi yasyāḥ
**śriyaḥ** prasādam **icchanti**, sā śrīr **lalanā** uttamā strī yasya
**tvad-aṅghri-sparśādhikārasya vāñchayā** **tapa ācarat** \| **asya**
sarpasya \| sa kiṁ-kṛta iti ko vettīty arthaḥ \|\|36\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *nahi tapa-ādibhis* tava
pāda-dhṛti-mastake jāyate\'tyanta-kṛpāmṛta *ity āhuḥ*---na tapa iti \|
kasya tapa-ādeḥ karmaṇaḥ **anubhāvaḥ** prabhāvaḥ \|
so**\'ṅghri-reṇu-sparśādhikāraḥ** \| *kiṁ kṛtaḥ* kena kṛtaḥ \| *ity
artha* iti---na *ko*\'pīti bhāvaḥ \|\|36\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tena prāktanaṁ kim api
tapo\'numātavyam\| etam evārthaṁ vivṛṇvate **kasyānubhāva** ity-ādi
yenāyaṁ **tvat-pāda-sparśādhikārī** babhūvety arthaḥ \|\|36\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tavāṅghrayo reṇūnāṁ
sparśas teṣv adhikāro'syāparādhinaḥ kāliyasya katamasya tapa-āder
anubhāvaḥ phalam, tan na vidmas tādṛśa-tapa-ādināpi durlabhatvāt \|
durlabhatvam evāhuḥ---yad iti \| tac ca yuktam eveti
sambodhayanti---**deva** he adbhutānanta-mahimnā dyotamāneti \| yad vā,
he krīḍāparetīdṛśa-nṛtyādi-bālya-krīḍā-ratasyāpi **tava
pāda-reṇu-sparśa-mātrādhikāro**'py adhunāpi sudurlabha eveti bhāvaḥ \|
priyatayā nitya-siddhāyā api lakṣmyā bhūgate'vatāre bhagavad-arthaṁ
tapaś-caraṇābhiprāyeṇa tathoktam iti \| yad vā, sadā vaikuṇṭheśa
vakṣaḥ-sthayāpi **śriyā** kṛṣṇasya mādhuryātiśayaṁ dṛṣṭvā lubdhayā tath
ātal-labdhaye **tapaḥ kṛtam**, tathāpi tan **na** labdham, kintu kevalaṁ
gaura-sūkṣma-rekhā-rūpeṇa vakṣasi nivāsābhāsa eva varo labdha ity
āgama-dik \|\|36\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tava śrī-gokuleśvara-rūpasya
āṅghri-reṇūnāṁ sparśaḥ, tatrādhikāro'syāparādhinaḥ kāliyasya katamasya
kāraṇasyānubhāvaḥ phalaṁ, tan na vidmaḥ \| tatra hetuḥ---yad iti \|
tādṛśa-tapa-ādi-prasādyā śrīr api **lalanā** parama-sukomalāpi yad
**vāñchayā** **kāmān** tvad-vidha-parama-dhava-saṅga-maya-tat-tad-bhogān
**vihāya** **dhṛta-vratā** baddha-niyamā satī **tapa ācarad** eva, na tu
taṁ prāpety arthaḥ \| prāptau satyāṁ, **kasyānubhāvo\'sya** **na deva
vidmahe** it nocyateti bhāvaḥ \|

tac ca yuktam eveti sambodhayanti---**deva** he adbhutānanta-mahimnā
dyotamāneti \| etad uktaṁ bhavati---**śrīr** iyaṁ
vaikuṇṭheśvarādi-preyasī-rūpā, na tu gopa-rāmā-rūpā rekhādi-rūpā ca,
gopyo\'ntareṇa bhujyor api yat spṛhā śrīḥ iti tad-uktes tasminn eva
paryavasānāt, sūkṣma-svarṇa-rekhā-rūpeṇa tad-vāma-vakṣo bhāge sthitatvāt
ca \| taop\'tra strītvāt sva-paty-ārādhanaṁ, ata eva pūrvata utkṛṣṭatvaṁ
śrī-kṛṣṇasya tena sahaikātmya-jñāt tathāpi smaraṇayatyādi-vaiśiṣṭyena
lobha-viśeṣāt tad-vāñchātvaṁ ca yuktam iti \| strītvena sarvāsāṁ tāsām
aikātmye saty apy anyatamāyā abhilāṣaḥ
prādurbhāva-bhedenābhimāna-bhedāt, yathā vaikuṇṭha-nāthādi-saṅginīṣv api
tat-tal-lakṣmīṣu sītādīnāṁ śrī-rāma-virahādyaṁ śrūyata iti tasyāś ca
tapa-ādinā trikālam aprāptir eva vivakṣitā \|

aprāpti-kāraṇaṁ ca gopīvat tad-ananyatvābhāva eveti ca \| yadyap tāsāṁ
parama-tad-bhaktānāṁ saṅga eva śrī-vṛṇdāvanāntar-yamunā-vāsa eva ca
hetur asti, tathāpi svāvamānanāt tad-vāsasya ca
tad-rajaḥ-**sparśamayatvena** phalāntaḥ-pātāt tad-aprastāva iti jñeyam
\|\|36\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** yad-vāñchayeti śrīr iyaṁ
vaikuṇṭheśvarādi-preyasī-rūpā tapo'tra strītvāt sva-paty-ārādhanam, ata
eva pūrvata utkṛṣṭatvaṁ śrī-vrajendra-nandana-rūpāvirbhāva-viśeṣe'smin
lobha-viśeṣāt tad-vāñchatvaṁ ca yuktam \| tasyāś ca tapa-ādinā
tri-kāla-prāptir eva vivakṣitā---kasyānubhāvo'syety-ādeḥ \|
aprāpti-kāraṇaṁ ca gopīvat tad-ananyatvābhāva eva, tāsāṁ
parama-tad-bhaktānāṁ saṅga eva yadyapi śrī-vṛndāvanāntar-vāsa eva ca
hetur asti, tathāpi svāvamānanāt tad-vāsasya tad-rajaḥ-sparśa-mayatvena
phalāntaḥ-pātāt tad-aprastāva itivaj jñeyam \|\|36.44\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nanu, katham ahaṁ tuṣyāmi ?
hantum eva pravṛtto'ham \| paśyata mṛta-prāya evāyam \| kim idaṁ
toṣa-kāryam ? atha kim ity āhuḥ---kasyānubhāva ity-ādi \| he nātha !
toṣaś cen nāyam, tadāyaṁ **kasyānubhāvaḥ**, tathāvidhasyānyasyāsambhavāt
\| ko **reṇu-sparśādhikāra** eva tava toṣasyānubhāvaḥ \| **asya** samyak
sparśa evābhūt \| astu reṇu-sparśasyādhikāraḥ \|
yasy**āṅghri**-samyak-sparśasya reṇu-sparśādhikārasya vā **vāñchayā**
**śrīr** **lalanā** vakṣaḥ-sthitāpīti boddhavyam, **tapo'carat** \| kiṁ
kṛtvā ? **kāmān** svayam upasthitān bhogān vihāya \| kīdṛśī ?
**dhṛta-vratā** \|\|36\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kiṁ ca, na
tapa-ādi-hetuka eṣa bhāgyodayaḥ kintv atarkyaṁ tava kṛpā-vaibhavam
evedam ity āhuḥ---kasyeti tribhiḥ \| **asya** mahā-nīcasyāpi kāliyasya
kasya tāvad anubhāvaḥ phalaṁ tan na jāṇīmahe \| phalam eva kiṁ dṛṣṭam ?
tatrāhuḥ---tava nanda-putrasya **aṅghri-reṇor** api **sparśe**
sva-kartṛko yo'dhikāraḥ \| so'pi **tapa**-ādi-sarva-sukṛta-durlabhaḥ \|
ayaṁ tu **aṅghri**-dvaya-kartṛkaṁ sparśaṁ taṁ ca nṛtya-lakṣaṇaṁ tatrāpi
sva-śiraḥsu prāpeti bhāgyasya kiyān mahimā vācya iti bhāvaḥ \|
brahmādi-sarva-bhaktebhyo'dhikāpi **śrīs** tava nārāyaṇa-rūpasya
**lalanāpi** yasya gopāla-rūpasya tava caraṇa-sparśa-**vāñchayā** tapa
ācarat \| tad api **na** prāpa \|\|36\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kiñcāyaṁ bhāgyodayas
tapodharmābhyāṁ na bhavet kintu karuṇaiva taveyam ity āhuḥ---kasyeti
tribhiḥ \| **kasya** sādhanasyāyam anubhāvaḥ phalam iti vayaṁ **na**
**vidmahe** \| kiṁ tad ity atrāhuḥ---asyātiduṣṭasyāhes tava nanda-sūnor
**aṅghri-reṇoḥ sparśe yo'dhikāraḥ** karuṇaiveyam iti draḍhayanti yasya
nanda-sūnos tava caraṇa-sparśa-**vañchayā** brahmādi-vandyāpi **śrīr**
**lalanā** vaikuṇṭhagatān bhogān **vihāya** tapo'carat tathāpi na prāyaḥ
yat-tapaḥ sthānaṁ śrīvanam iti khyātam \|\|36\|\|

**\...**

**\|\| 10.16.37 \|\|**

**na nāka-pṛṣṭhaṁ na ca sārva-bhaumaṁ**

**na pārameṣṭhyaṁ na rasādhipatyam \|**

**yoga-siddhīr apunar-bhavaṁ vā**

**vāñchanti yat-pāda-rajaḥ-prapannāḥ \|\|**

**madhvācāryaḥ (bhāgavata-tātparyam) :**

apunar-bhava-mātrāt tu hari-sāmīpyam uttamam \|

atrāpi sparśa-yogyatvaṁ yathā veda-vido viduḥ \|\| iti pādme \|\|37\|\|

**---------------------------------------------------------------------------------------------------------------------**

**śrīdhara-svāmī (bhāvārtha-dīpikā) : yat** tava **pāda-rajaḥ
prapannāḥ** prāptāḥ pārameṣṭhy-ādy api tucchaṁ manyante\|\|37\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : yasya** **pāda-rajo**
yat-pādarajaḥ \| *tucchaṁ manyante* mṛṣātvāt, apunarbhava-vāñchā tu
teṣām anicchato gatim aṇvīṁ prayuṅkte iti tasyānicchā-labhyatvāt \| yad
vā, na punar-bhavo yasmāt tad-raja iti jñeyam \|\|37\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : yaḥ** pāda-sparśas tava
sarva-nairapekṣyeṇaiva bhavatīti darśayati---na nāka-pṛṣṭham ity-ādi \|
kiṁ **bahunā**, apavargam api na **vāñchantī**ty āha---**apunar bhavaṁ
ve**ti \| te ke ? tatrāhuḥ---**mat-pāda-rajaḥ-prapannāḥ**, sa īdṛk te
pāda-sparśas tiryak-yoner apy asyābhūd aho kim anena sukṛtaṁ kṛtam ity
arthaḥ \|\|37\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** aho ! astu tāvac
chrī-padābjayor bahutara-reṇūnāṁ sparśa-viśeṣa-māhātmyam \| tad ekasya
yathā-kathañcid āśrayaṇa-māhātmyam apy anirvācyam ity āhuḥ---neti \|
**nāka-pṛṣṭhaṁ** svārājyam, **sārvabhaumaṁ** sāmrājyam,
**rasādhipatyaṁ** pātāla-svāṁyam \| **yoga-siddhīr** aṇimādyāḥ \| anyat
spaṣṭam \| sac-cid-ānanda-ghana-mūrteḥ śrī-bhagavataḥ
**pādābja-rajaso**'pi tādṛśatayā tat-prapatti-mātreṇāpi tat-tad-anicchā
yuktaiva, tad-apekṣayā nākapṛṣṭhādīnām atitucchatvād iti bhāvaḥ \| atra
ṭīkāyāṁ nāka-pṛṣṭhād iti lekhye pārameṣṭhy-ādīti lekhaka-bhramāt
\|\|37\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** aho astu tāvat
tvat-pādābjayor dvayor bahutara-reṇūnām sparśa-māhātmyam \| tad ekasya
yathā kathañcit āśrayaṇa-māhātmyam apy anirvācyam ity āhuḥ---neti \|
**nāka-pṛṣṭhaṁ** na **vāñchanti**, kim uta **sārvabhaumam**, evaṁ
**pārameṣṭhyam** ity-ādikarma-phalaṁ kaimutyenoktvā yogādi-phalaṁ
samuccayenāhuḥ---na yogeti \| atra ṭīkāyāṁ nāka-pṛṣṭhādīti lekhye
pārameṣṭhy-ādīti lekhaka-bhramāt \|\|37\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** bho nātha ! vayaṁ striyaḥ,
tatrāpi tiraścyaḥ, tatrāpi śokārtā ity asmākaṁ pralāpa evāyam iti mā
jānīthāḥ \| kintu tava pāda-rajasaḥ prabhāva īdṛśa evety āhuḥ---na
nāka-pṛṣṭham ity-ādi \| **yat-pāda-rajaḥ-prapannā** yasya tava
pāda-rajasi prapannā janās tad vinā na kiñcid api **vāñchanti** iti
bhāvaḥ \|\|37\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** etāvan-mahimabhir
mat-pāda-reṇubhiḥ kiṁ phalaṁ syāt ? iti cen maivaṁ vācyaṁ, tava
caraṇa-reṇava eva phalaṁ sarva-phalebhyo'py adhikam ity āhuḥ---neti \|
**prapannā** eva **vāñchanti** \| kiṁ punas tat-prāptāḥ apavargam, api
kiṁ **punar nāka-pṛṣṭhādikam** \|\|37\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, kiṁ
mat-pāda-reṇubhiḥ phalam iti cen naite phala-hetavo'pi tu parama-phalāny
evety āhuḥ---na nāketi \| **yasya** te **pāda-rajaḥ-prapannāḥ**, na tu
prāptāḥ, te'pi **nāka-pṛṣṭhādikaṁ na vāñchanti,** **apunarbhavaṁ**
sukhaiśvarya-pradhānaṁ mokṣam \|\|37\|\|

**\...**

**\|\| 10.16.38 \|\|**

**tad eṣa nāthāpa durāpam anyais**

**tamo-janiḥ krodha-vaśo'py ahīśaḥ \|**

**saṁsāra-cakre bhramataḥ śarīriṇo**

**yad-icchataḥ syād vibhavaḥ samakṣaḥ \|\|**

**śrīdhara-svāmī (bhāvārtha-dīpikā) :** aho **tad eṣaḥ** ayatnata eva
prāpa \| **anyaiḥ** ścyādibhir api \| kathaṁ-bhūtaṁ pāda-rajaḥ \| **yad
icchataḥ** sevyaṁ me bhavatv iti prārthayamānasyaiva **samakṣaḥ**
pratyakṣa eva **vibhavo**'pekṣitā saṁpad bhavati \|\|38\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *aho* adbhutam \|
tat-pādaraja eṣa sarpa āpa *prāpa* \| yat-*pāda-rajo*'pekṣitā
sampadbhavatīty anvayaḥ \| aihikī pāratrikī ca vibhūtiḥ prema-sampad vā
*bhavatīty* arthaḥ \| **anyair durāpam** atra śrutiḥ---nānyair devair
manasā vācā iti \| mano-vāk śabdāv atra jñāna-karmendriyopalakṣakau \|
manuṣya-śarīram *eva* kalyāṇa-hetur iti niyam astu nāstīty
āha---**ahīśa** iti \| yadā bhavataḥ kṛpākaṭākṣapātas tadaiva kalyāṇam
iti tātparyam \|\|38\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** etad eva
prapañcayati---tad eva ity-ādi \| he **nātha** **!** **anyair**
bhaktetarair **durāpaṁ** tvat-pāda-raja **eṣa** āpa---aho **citram** \|
tamojanis tatrāpi krodhavaśas tatrāpy **ahīndraḥ** saṁsāra-cakre
bhramato\'sya **śarīriṇaḥ** \| **samakṣaḥ** sākṣād aparokṣo **vibhavo**
brahma-sampat **syād** bhavati \| **yad icchato janasya** ity anādare
ṣaṣṭhī \| anicchato\'py asya yad icchantaṁ janamanādṛtya syād ya icchati
tasya varam eṣa **bibhavo** na syāt, anicchato\'pi syād ity arthaḥ
\|\|38\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : anyair**
brahmādi-sevya-śryādibhir api duḥkhena prāyam \| yad vā, tvad
abhaktetarair braj janetarair vālabhyam api **eṣa** mahāparādhyapi,
yatas tamojanis tatra ca **krodha**-vaśas tatrāpy **ahiṣu** śreṣṭho\'pi
**tad** eva prāptaḥ \| etac ca kayāpi yuktyā na ghaṭate, kevalaṁ tv
acintya-prabhāvād eveti sambodhayanti---**nātha** he īśvareti, kartum
akartūm antyathā-kartuṁ samartha he parama-svatantrety arthaḥ \|
**tamo-janir** ity-ādi-viśeṣaṇānām ayaṁ gūḍho\'bhiprāyaḥīśvareṇa tvayā
vihita-jāti-svabhāvasya doṣo nāmāyam, tatrāsya ko\'parādha iti vicārya
tvayā kṣantum eva yujyate iti \| etac cāgre vyaktaṁ bhāviḥ kiṁ ca,
yasmin manaḥ-sambandha-mātreṇa sakāmānāṁ dehādy āsaktānām api sadya eva
sarveṣṭa-siddhiḥ **syād** ity āhauḥ---saṁsareti \| **saṁsārasya**
janma-maraṇādi-lakṣaṇāsya **cakraṁ** samūhaḥ \| kiṁ vā, saṁsāra eva
cakravat-punaḥ punar āvṛttyā cakram, tasmin \| ata eva bhramato
vividha-duḥkham anubhavataḥ, puṇya-pāpādi kurvato\'pi vā,
dehābhimānino\'pi vibhava aihikī vibhūtiḥ, prema-sampad vā---rajasḥ
śrī-caraṇābja-sambandhena paramādbhutatānanta-māhātmyāt \| yad vā,
samyak sāraś catur varga-śreṣṭho mokṣaḥ, sa eva cakraṁ
parama-bhrāmakatvāt, tasmin bhramato mumukṣu-vargaṁ
pratipādyamānādhyātma-vākyādibhis tato niḥsartum aśaknuvato\'pi janasya,
**vibhavaḥ** śrī-vaikuṇṭha-loka-sampattiḥ, **samakṣaḥ** sākṣād atraiva
syāt \| anyat samānam \| eva prāpyam uddiṣṭam ato\'dhunā sākṣāt tvat
pādābja-dvayam aṅgī-kṛta-gaṇa-gaṇo\'yaṁ vyakta-vibhava-viśeṣam eva khalu
prāptum arhatīti bhāvaḥ \|\|38\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : anyair** brahmādibhiḥ
paramopāsakair api duḥkhena prāpyaṁ na tv adyāpi prāptam **eṣa**
mahāparādhy api yatas **tamo-janis** tām asajātiḥ tatra ca
**krodhavaśaḥ** tatrāpi **ahiṣu** śreṣṭo'pi **tad** eva prāptaḥ etac ca
sādhana-sahasrād api na ghaṭate kevalatvat kāruṇyād eveti sambodhayanti
nāthayati dīnān yācayatīti he **nāthe**ti \| kiṁ ca, yasmin manaḥ
sambandha-mātreṇa sarveṣāṁ sa eva siddhiḥ **syād** ity
āhuḥ---**saṁsāre**ti dehābhimānino'pi **vibhavaḥ** ehikī pāralaukikī ca
vibhūtiḥ prema-sampad vā evaṁ prāpyam udyiṣṭam ato'dhunā sākṣāt tvat
pādābja-dvayāṅgīkṛta-phaṇāgaṇo'yaṁ vyakta-**vibhava**-viśeṣam eva khalu
prāptum arhatīti bhāvaḥ \|\|38\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** aho kim asya bhāgyam yad
anena tad aprayatnenaiva prāptam ity āhuḥ---tad eṣa nāthety-ādi \| he
**nātha** **!** **tat** te pāda-rajaḥ eva āpa \| tad ity
evaṁ---prakāreṇa svayam eva mūrdhni naṭatā tena sarvataḥ sañcāritam \|
ata āhuḥ---**dūrāpamanyaiḥ**, anyeṣām idṛk saubhāgyaṁ nāsti \| tasmād
ayam **ahīśaḥ** **krodhavaśo**'pi **tamo'janiḥ**, tamasā ajaniḥ,
atamojanir ity arthaḥ \| tamasā jātasyaivaṁvidhasobhāgyabhāktaṁ na syāt
\| anyathā tapaḥ sutaptaṁ kim anena pūrvam \[bhā.pu. 10.16.35\] ity-ādi
pūrvoktasyāsaṅgatiḥ \| tasmāt vaivedṛśī līlā nānyathā prākāreṇa **syād**
iti tavaivecchayāyaṁ nāga-yonim āptaḥ krodhāndhaś cābhūt \| vastutas
tava bhṛtyo'yam \| tat prāpeti tac-chabdasya sākā tv anudbhāvya
yac-chabdena tad arthaṁ paripoṣayantya āhuḥ---saṁsāra-cakre ity-ādi \|
**saṁsāra-cakre** bhramato jana-samūhasya madhye yad-vāñchato
yat-tavāṅghrirajo'bhilaṣata eva samakṣaḥ sākṣād-vartī vibhavaḥ
parama-pada-lābhaḥ syāt \| prāptavatas tu kim utety asya tava bhṛtyatvaṁ
siddham eveti \|\|38\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** anyair lakṣmy-ādibhir api
kiṁ ca, sarva-phala-mukuṭa-bhūtam api tvat-pāda-rajaḥ sakāma-janyasya
phala-sādhanam api bhavatīty āhuḥ---saṁsāreti \| **icchataḥ** sakāmasya
**śarīriṇaḥ** yat yato **vibhavaḥ** **samakṣaḥ** icchā-viṣayībhūtād api
yataḥ apekṣitā sampattiḥ pratyakṣaiva bhavatīty arthaḥ \|\|38\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tat** tvat-pāda-rajaḥ
**anyair** mayādibhir api **durāpaṁ** **icchataḥ** sakāmasya
**śarīriṇo** jīvasya **yad** yato vibhavaḥ **samakṣaḥ**, tad-rajo me
sevyaṁ bhūyād iti **vāñchā** viṣayī-bhūtād api yasmād apekṣitād api
yasmād apekṣitā sampattiḥ pratyakṣā **syād** ity arthaḥ \|\|38\|\|

**\...**

**\|\| 10.16.39 \|\|**

**namas tubhyaṁ bhagavate puruṣāya mahātmane \|**

**bhūtāvāsāya bhūtāya parāya paramātmane \|\|**

**śrīdhara-svāmī (bhāvārtha-dīpikā) : namas tubhyaṁ** **bhagavate**
'cintyaiśvaryādi-guṇāya \| tad-upapādanāya daśabhiḥ ślokair viśeṣaṇāni
\| **puruṣāya** pūrṣv antaryāmi-rūpeṇa vartamānāya \| **mahātmane** evam
api nāti-paricchinnāya \| kutaḥ ? **bhūtāvāsāya** ākāśādy-āśrayāya \|
etad api kutaḥ \|? **bhūtāya** pūrvam api sate\| kutaḥ ? **parāya**
kāraṇāya \| kiṁ ca, **paramātmane** kāraṇātītāya \|\|39\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tad *acintyaiśvaryādi* \|
*evam* *api* *pūrṣu* *vartamānatve*'pi \| *nāsti*-*paricchinnāya*
atiśayenāparimitāyety arthaḥ tad api \| tatra hetuṁ śaṅkate---*kuta* iti
\| *ākāśādy* *āśrayatvam* api \| *kāraṇasyāpy* ākāśād *etas* tan
mātrā-karyatvaśrutes tasyāpi kāraṇāntareṇa bhāvyam ity āśaṅkā-nivṛtty
artham āha---*kiṁ ceti* \|\|39\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tasmāt kartum akartum
anyathā-kartuṁ samrthāya namaste ity āha---namas tubhyam ity-ādi \| yad
vā, **puruṣāṇāṁ** nārāyaṇādīnāṁ trayāṇāmāyo vuddhis tat-svarūpo yo maha
utsava ānandas tad ātmane \| **bhūtavāsāya** bhūtāni pṛthivyādīni teṣām
āvāsāya ānanda-mātra-vigrahāya \| **bhūtāya** bhūḥ sattā tatra utāya
nitya-vigrahāyety arthaḥ \| yataḥ **parāya** **paramātmane** paramātmā
hi yaḥ kathyate, tasmād api parāha \|\|39\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nātheti \[bha.pu.
10.16.38\] sūcitam acintya-prabhāvatvam eva bahudhā darśayantyo bhaktyā
praṇamanti, nama iti daśabhiḥ \| bhagavate\'tarkyān antaiś
carya-nidhaye, ata eva sarve virodhās tvayi vilīyanta iti
stuvanti---puruṣāyety-ādinā \| etac ca prāyo hetu
hetu-mattādi-pradarśanena tair api vyañjitam eva \| yad vā,
**puruṣāye**ty ādi-viśeṣaṇānāṁ madhye prāyo dvābhyāṁ dvābhyām
atidurghaṭatayā kvacid ekeko virodhaḥ, kvacit tu viśva-vailakṣaṇyena
vismayo draṣtavyaḥ \| tathā hi puruṣāyāpi **mahātmane** vyāpakāya,
**bhūtāvāsāya** sarva-jīveṣv antaryāmitayā niyāmakāya, atha ca
**bhūtāya** jīvānāṁ tad aṅgatvenābhedāj jīva-rūpāya-tad rūpatvena
niyamyāyety arthaḥ \| yad vā, bhūtāvāsāya jana-nivāsāya bhūtāya gṛhīta
janmane \| tathā ca vakṣyati skandhānte---jayati janani-vāso
devakī-janmavādaḥ \[bhā.pu.10.90.48\] ity adbhutatvam eva \| **parāya**
sarva-niyantre\'tha ca \| **paramātmane** sarva-pravartakāya
niyojakasyājñayā kṛtasya karmaṇo niyojyeṣu doṣādy aspṛṣṭyā
daṇḍadi-niyamanam adbhbhutam eva \| yad vā, parāya sarvato bhinnatvena
sthitāya \| atha ca sarveṣāṁ hṛdi hṛdi vartamānāya \|\|39\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evaṁ daṇḍam anumodamānā
evedṛśe'py etāvad anugraheṇāścaryaṁ matvātat parihārāya mitho
virodhinānā-dharmāśrayatvaṁ darśayantyo'takya-śaktitāsphūrtyā kṣamāpaṇad
anyena ca praṇamanti---nama iti daśabhiḥ \| **bhagavate**
atarkyānantaiśvarya-nidhaye ata eva sarve virodhās tvayi vilīyanta iti
stuvanti **puruṣāye**ty-ādinā \| etac ca prāyo
hetu-hetumattādi-pradarśanena tair api vyañjitam eva \| yad vā
puruṣāyety-ādi-viśeṣeṇāṇāṁ madhye prāyo dvābhyāṁ dvābhyām
ati-durghaṭatayā kvacid ekaiko virodhaḥ kvacit tu viśva-vailakṣaṇyena
vismayo draṣṭavyaḥ tathāhi puruṣāyāpi **mahātmane** vyāpakāya
**bhūtāvāsāya** sarva-jīveṣv antaryāmitayā niyāmakāya atha ca
**bhūtāya** jīvānāṁ tad aṁśatvenābhedāt jīvana-rūpāya tad rūpatvena
niyamyāyety arthaḥ \| yad vā, bhūtāvāsāya janani-vāsāya bhūtāya
gṛhīta-janmane tathā ca vakṣyati skandhānte jayati jananivāso
devakī-janmāvādaḥ \[bhā.pu. 10.90.48\] ity adbhutatvam eva **parāya**
sarvato bhinnatvena syitāyā atha ca **paramātmane** sarveṣāṁ hṛdhi
vartamānāya \|\|39\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** tasmān-nirupama-karuṇāya
tubhyaṁ nama ity āhuḥ---namas tubhyam ity-ādi \| **tubhyaṁ bhagavate
namaḥ** \| kīdṛśāya ? **mahātmane**, maha utsava ānanda ity arthas-tat
svarūpa ātmā vigraho yasya tasmai \| ata eva **puruṣāya** puruṣottamāya,
bhīmo bhīmasenavat \| athavā apuruṣāya puruṣasyāpi **parāya** \| ata eva
**bhūtāvāsāya**, bhūtānāṁ pṛthyādīnām avāsāyānanda-mātra-vigrahāya \|
**bhūtāya** bhūḥ sattā tad rūpāya sattārūpāya, ataḥ parāya paramātmane
parama-paramātmana ity arthaḥ \|\|39\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

ṣaḍbhiḥ ślokaiḥ kṛpām evaṁ vivṛtya daśabhiḥ punaḥ \|

ekādaśa natīścakrur bhaktyā kāliya-yoṣitaḥ \|\|

bhakter upāsyatvenāhuḥ, **bhagavate** aprākṛta-ṣaḍaiśvaryavate
**puruṣāya** narākārāya **mahātmane** narākṛtyāpi sarva-vyāpakāya
yogibhir upāsyatvenāhuḥ, sarva-bhūta-nivāsāya **bhūtāya** pūrvam api
sate \|\|39\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha daśabhir namas
kurvanti---nama ity-ādibhiḥ \| **bhagavate** nitya-pūrṇa-ṣaḍaiśvaryāya,
**puruṣāya** narākārāya tatve'pi **mahātmane** vyāpakāya atobhūtāvāsāya
nikhila-prāṇihṛd-gatāya **bhūtāya** pūrva-siddhāya **parāya**
sarva-śreṣṭhāya parā cāsau mā ca śrīs tad ātmane tad-vyāpine \|\|39\|\|

**\...**

**\|\| 10.16.40 \|\|**

**jñāna-vijñāna-nidhaye brahmaṇe'nanta-śaktaye \|**

**aguṇāyāvikārāya namas te prākṛtāya ca \|\|**

**śrīdhara-svāmī (bhāvārtha-dīpikā) :** kāraṇatvaṁ kāraṇātītatvaṁ ca
samarthayitum āhuḥ---jñāna-vijñāna-nidhaye \| **jñānaṁ** jñaptiḥ,
**vijñānaṁ** cic-chaktiḥ, ubhayor **nidhaye** tābhyāṁ pūrṇāya \| kathaṁ
tathātvam? ata uktaṁ **brahmaṇe'nanta-śaktaye** \| kathaṁ-bhūtāya
brahmaṇe ? **aguṇāyāvikārāya** \| kathaṁ-bhūtāya ? ananta-śaktaye \|
**prākṛtāya** prakṛti-pravartakāya, aprākṛtāyeti vā,
aprākṛtānanta-śakti-yuktāya \| ayam arthaḥ---aguṇatvād avikāraṁ
brahma-jñapti-mātratvāt kāraṇātītaṁ prakṛti-pravartako'nanta-śaktir
vijñāna-nidhitvād īśvaraḥ kāraṇaṁ tad ubhayātmane **nama** iti
\|\|40\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *samarthayituṁ* bodhayitum
\| tathātvam ubhaya-pūrṇatvam \| ubhaya-*pūrṇatva*-pratipādanāya \| ata
iti caturthyathe tasiḥ \| uktam pada-dvayaṁ **brahmaṇe antata-śaktaye**
iti \| prakṛti-pravartakatve tasya prayojakatvaṁ matvāno'rthāntaram
āha---aprākṛteti \| prakṛti-kārya-katṛtvādi-varjitāya \| ayam artha iti
\| vyāvahārika-**jñānasya** sakāraṇatve'pi paramārtha-jñānasya
*kāraṇātītatvam* eva, alpajñasya sṛṣṭi-kāraṇatābhāve'pi
sarvajñasyānanta-śaktimataḥ kāraṇatā bhavety eveti nirgalito'rthaḥ
\|\|40\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** he nātha ! kathaṁ
stotavyo\'smābhis tvam anirvācuya-mahimā, vayaṁ tiryaṁ caḥ, tatrāpi
striyas tatrāpi śokārtāḥ, tadā kathaṁ stotavyas tvam ? tvad-vaibhavaṁ
brahma ity āhuḥ---jñāna-vijñāna-nidhaye ity-ādi \| he **ananta**
aparicchinna ! tava **śaktaye** śakti-rūpāya **brahmaṇe** **namaḥ** \|
kim-bhūtāya brahmaṇe ? **jñāna-vijñāna-nidhaye** ity-ādi kṛṣṇāya nama
ity antaṁ sarvaṁ tulyam \|\|40.44\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** jñāna-svarūpāyātha ca
**vijñāna-nidhaye
brahmaṇe\'thacānanta-śaktaye\'guṇatvenāvikārāyā**thaca-pravṛtti-pravartakāya
\| yad vā, jñānādi-nidhe\'pi brahmaṇe\'nanta-śaktaye\'py
aguṇāyāvikārāyāpy **aprākṛtāye**ty atrādbhutvam eva paratrāpy evam eva
jñeyam \|\|40\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : jñāna**-svarūpāya atha ca
**vijñāna-nidhaye** karmadhārayaḥ **brahmaṇe**
sajātīyādi-bheda-rahita-svarūpāya atha ca **ananta-śaktaye
aguṇatvenāvikārāya** atha ca prakṛti-pravartakāya ity ātrādbhutatvam eva
paratrāpy evam eva jñeyam \|\|40\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** bho bhagavan ! brahmeti pare
yat parātparaṁ vadanti, tad api tvam eva \| tvad itaranna tad iti
brahmatvenāpi taṁ stuvantya āhaḥ---jñāna-vijñāna-nidhaye
brahmaṇe'nanta-śaktaya ity-ādi bahubhiḥ \|\|40.44\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** jñānibhir
upāsyatvenāhuḥ---jñāna-vijñānayoḥ sampado nidhir iva nidhis tasmai,
punar bhaktopāsye narākāre tasmin manda-dhībhiḥ prasañjitān
guṇa-vikārādi-doṣān vārayantya āhuḥ---**ananta-śaktaye**
atarkyānanta-śakti-samudrāya **aguṇāyāvikārāya**
prākṛta-guṇa-**vikāra**-rahitāya aprākṛtāya
aprākṛta-guṇa-vikāra-sahitāya ity arthaḥ \|\|40\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : jñāna-vijñānayor
nidhikāraṇāya brahmaṇe** bṛhad-guṇāya **anantāḥ** **śaktayo** yasya
tasmai na guṇā satvādayo yasmin na **vikārāḥ** ṣoḍaśa yasmin
ato'**prākṛtāya** \|\|40\|\|

**\...**

**\|\| 10.16.41 \|\|**

**kālāya kāla-nābhāya kālāvayava-sākṣiṇe \|**

**viśvāya**[^114] **tad-upadraṣṭre tat-kartre viśva**[^115]**-hetave
\|\|**

**śrīdhara-svāmī (bhāvārtha-dīpikā) :** ananta-śaktitvāt kāla-śaktyā
viśva-sraṣṭṛtvādi-rūpeṇa namasyanti \| **kālāya** kāla-svarūpāya \|
**kāla-nābhāya** kāla-śaktyāśrayāya \| **kālāvayavānāṁ**
sṛṣṭy-ādi-samayānāṁ **sākṣiṇe** \| tataś ca **viśvāya** viśva-rūpāya \|
tarhi kiṁ jaḍo'ham \| nahi, **tad upadraṣṭe** \| na ca draṣṭṛ-mātrāya,
kintu **tat kartre** \| na ca kartṛ-mātrāya, **viśva-hetave**
sarva-kāraka-rūpāya \|\|41\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** sataś ca sarva-sākṣitvāc
ca yady ahaṁ **viśva-rūpas** *tarhi jaḍatāpattis* tatrāha---*nahī*ti \|
nanu, kevalam upadraṣṭaivāhaṁ tatrāhuḥ---*na ca* kiṁ tviti saṁbandhaḥ \|
evam agre'pi \|\|41\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : kālāya** kāla-śaktikatvena
tad rūpāyātha ca kālasyāśrayāyā \| yad va, kālāya, ataḥ **kāla-nābhāya**
tathāpi **kālāvayavānāṁ** paramātmādīnāṁ dviparārdhāntānāṁ **sākṣiṇa**
eva, na tu pravartakāya \| pravartakatve saṁhāraka-kāla-sambandhādinā
nirdayatvādi-prasakteḥ, **viśvāya** sarva-kartṛ-karma-karaṇādi-rūpāya
tat tac chaktyādi-pradatvāt, atha ca **tad-upadraṣṭre**
viśva-sākṣi-mātrāya tat tat-karmabhir aliptāyety arthaḥ \| yad vā,
viśvāya virāḍ-rūpāya māyāśravatvāt adupadraṣtre **viśvāntaryāmiṇe**
bhūtādīnām ātmanām ātmane cetayitre jñāna-pradāyety arthaḥ \|\|41\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : kālāya** kāla-śaktikatvena tad
rūpāya atha ca kālasya **kāla**-cakrasya **nābhaye** madhyavalayāya
**tad** āśrayāyety arthaḥ \| samāsāntatvam ārṣaṁ tathāpi
**kālāvayavānāṁ** **sākṣiṇa** eva na tu teṣu prasaktāya **viśvāya**
virāḍ-rūpāya **tad upadraṣṭre** **viśvāntaryāmiṇe** \|\|41\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kāla-viśeṣe deśa-viśeṣe
ca prādurbhavati tasmin tat-tat-paricchedādi-doṣān vārayantya āhuḥ,
**kālāya**, kāla-svarūpāya **kāla-nābhāya** kāla-śakty-āśrayāya, tathāpi
**kālāvayavānāṁ** sṛṣṭādi-samavāyānāṁ **sākṣiṇe** eva, natu teṣu saktāya
**viśvāya** viśvarūpāya tarhi kiṁ jaḍo 'haṁ? na hi **tad-upadraṣṭre**,
na ca draṣṭṛ-mātrāya kintu **tat-kartre** \| na ca kartṛ-mātrāya kintu
**viśva-hetave** viśvasya hetu-samudāyāya \|\|41\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : kālāya** kala-vila-vikṣepe
kalayati guṇa-kṣobha-lakṣaṇaṁ vikṣepaṁ karotīti tasmai, nanau, taṁ
samayaḥ karoti tatrāha **kālasya nābhaye** madhya-valayāyāśrayāya
samāsānta ārṣaḥ tena taṁ karoṣīty arthaḥ \| **kālāvayavānāṁ**
sṛṣṭyādi-samayānāṁ **sākṣiṇo** sākṣād-draṣṭro **viśvāya**
pradhāna-kṣetrajña-śaktibhyāṁ jagad rūpāya tasy**opa** samīpe
**draṣṭre** na ca draṣṭṛ-mātrāya kintu utkartre na ca kartṛ-mātrāya
kintu **viśvasya** **hetave** tad-dhetunicaya-rūpāya tan-nicayasya tad
adhīna-vṛttikatvādinā tato anitaratvād iti bhāvaḥ \|\|41\|\|

**\...**

**\|\| 10.16.42 \|\|**

**bhūta-mātrendriya-prāṇa- mano-buddhy-āśayātmane \|**

**tri-guṇenābhimānena gūṭha-svātmānubhūtaye \|\|**

**śrīdhara-svāmī (bhāvārtha-dīpikā) :** tad evāhuḥ,
**bhūta-mātrendriya-prāṇa-mano-buddhy-āśayātmane**, āśayaś cittam,
bhūtādi-rūpāya, ataḥ sarva-kāraka-rūpāyeti \| ahaṅkārātmatayā
namasyanti, tri-guṇeneti \| evaṁ sṛṣṭe kārye yas **tri-guṇo'bhimānas**
tena **gūḍhā** **svaṁśa**-**bhūtānām** **ātmanāṁ** jīvānām **anubhūtir**
yena tasmai \|\|42\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tad* *eva*
*sarva-kāraka-rūpatvam* eva \| yato **bhūtādi***-rūpo*'si *ato* hetoḥ \|
evam uktarītyā \| *sṛṣṭi-kaṛye* dehādau \| **triguṇo'bhimānaḥ**
sāttviko'haṁ brāhmaṇo'smīty ādyākārakābhimānaḥ \| **gūḍhā**cchāditā
**svāṁśa-bhūtānāṁ** *jīvānām* **anubhūtir** jñānam \|\|42\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atha ca **gūḍhā**
ācchāditā **svāṁśa-bhūtānām** **anubhūtir** ātma-tattva-jñānaṁ yena
tasmai \|\|42\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : bhūtādīnām** **ātmane**
cetayitre jñāna-pradāyety arthaḥ \| atha ca **gūḍhā** ācchāditā
**svaṁśa-bhūtānāṁ** jīvānām **anubhūtir** **ātma**-tattva-jñānaṁ yena
tasmai \|\|42\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca hetumātrāyāpi, yato
**bhūtānām ātmane** cetayitre sato 'dbhutaṁ te caritraṁ yato jaḍānapi
cetayasi cetanān api jaḍīkaroṣīty āhuḥ, **triguṇo** yo 'bhimānas tena
**gūḍā** āvṛtā śobhanā **ātmano** jīvasyānubhūtir jñānaṁ yena tasmai
\|\|42\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** na ca hetu-mātrāya kintu
**bhūtādīnām ātmane** citayitre jīva-jñāna-haratvaṁ cāha **tri-guṇo**
yo'sbhimāvo'haṅkāras tena **guḍhā** āvṛtā śobhanā **ātmano**
ljīvasyānubhūtir yena tasmai tvātto jñānaṁ hi jīvānāṁ pramoyas
te'traśaktiś ca iti vakṣyamāṇāt \|\|42\|\|

**\...**

**\|\| 10.16.43 \|\|**

**namo\'nantāya sūkṣmāya kūṭa-sthāya vipaścite \|**

**nānā-vādānurodhāya vācya-vācaka-śaktaye \|\|**

**śrīdhara-svāmī (bhāvārtha-dīpikā) :** tvaṁ tv ahaṅkārānāvṛta iti
stuvanti \| **namo'nantāya**, ahaṅkārāparicchedāt \| ataḥ **sūkṣmāya**,
adṛśyatvāt \| ata eva **kūṭa-sthāya**, upādhi-kṛta-vikārābhāvāt \| ata
eva **vipaścite** sarva-jñāya \| evaṁ vastutaḥ stutvācintya-māyātvena
stuvanti, **nānā-vādānurodhāya** \| asti nāsti sarva-jñaḥ kiñcij-jño
baddho mukta eko'neka ity-ādi-nānā-vādān anuruṇaddhi māyayānuvartate yas
tasmai \| kiṁ ca, **vācya-vācaka-śaktaye** \|
abhidhānābhidheya-śakti-bhedād api nānātvena pratīyamānāyety arthaḥ
\|\|43\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ahaṅkārāparicchedāt*
ahaṅkāra-kṛta-paricchedābhāvavattvāt \| ataḥ paricchedābhāvāt \| *ata
eva* *adṛśyatvād* eva \| ata eva *upādhi-kṛta*-*vikārābhāvād* eva \|
*anuruṇaddhi* anusarati \| nānātve'nyad api āha---*kiṁ ce*ti \| *ity
artha* iti \| **vācya-vācaka**-bhedo'pi **nānātva**pratītau hetur iti
bhāvaḥ \|\|43\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : anantāya** parama-mahate
atha-ca **sūkṣmāya**, **kuṭa-sthāya** nirvikārāya atha-ca **vipaścite**
vicitra-vaidagdhī-gurave \| yad vā, kuṭaṁ śāṭhyaṁ tat-sthāya, atha-ca
vivekine **nānāvāda**-pravarkāya, yato **vācya-vācakayor**
artha-śabdayoḥ śaktir yasmāt tasmai \|\|43\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : anantāya** parama-mahate atha
ca **sūkṣmāya** **kūṭa-sthāya** nirvikārāya atha ca **vipaścite**
vicitra-vaidagdhi-gurave **nānāvādān** **anurodhayati** pravartayatīti
tasmai yataḥ **vācya-vācakayoḥ** atha-śabdayoḥ **śaktir** yasmāt tasmai
\|\|43\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, kim atra tattvam
tatrāhuḥ, **anantāya** asyāntaṁ vayaṁ na prāpnuma ity arthaḥ \| tatra
hetuḥ **sūkṣmāya** durjñeyatvād ity arthaḥ \| nanu, jīvātmānaṁ
madabhinnam eva paṇḍitā āhus tat kim aham ātmānam eva mohayāmi tatra
maivaṁ vādīrity āhuḥ, **kūṭasthāya** eka-rūpatayā tu yaḥ, kālavyāpī sa
kūṭasthaḥ \[amara-koṣa\] ity abhidhānāt tvam-ekenaivāpracyuta-svarūpeṇa
sarva-kālaṁ vyāpnoṣi, sa tu deva-manuṣya-tiryag-ādibhir anekaiḥ
pracyutaiḥ svarūpaiḥ kiñcid eva kālaṁ vyāpnotīti kathaṁ tvad abhinnaḥ sa
iti bhāvaḥ \| deva-manuṣyāditvaṁ vastuto jīvasya na svarūpam iti cet-tad
api tvattaḥ sa bhinna evety āhuḥ, **vipaścite** sarvajñāya satu alpajña
eva prasiddha ity arthaḥ \| kiṁ ca, tad api jīvātmā īśvarābhinna iti,
jaḍa iti, cetana ity eka ity aneka ity-ādinā **nānāvādān** anuruṇatsi
kautukārtham avakāśayasīti tasmai ata-eva tvad-icchāvaśād eva tatra
mitho vivādino mithaḥ samvādinaś capaṇḍitāḥ śabdam eva pramāṇī
kurvantīty āhur vācyānām arthānāṁ vācakānāñ ca śabdānāñ ca nānā-vidhāḥ
**śaktayo** yasmāt tasmai \|\|43\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : anantāya**
ahaṅkāra-priccheda-rahitāya **sūkṣmāya** pratyg-rūḍhāya **kūṭasthāya**
sadaika-rūpāya **vipaścite** sarvajñāya nirguṇo'bhinna guṇo bhinna-guṇā
amūrtir-nitya-mūrtir ātma-mūrtiś cety-avanānāvādānanu, ruṇatsi
vinodārtham avakāśayasīti tasmai etad eva spaṣṭayanti **vācyānām**
arthānāṁ **vācakānāṁ** ca śabdānāṁ tat-tad-vāda-sthāyikāḥ **śaktayo**
yatas tasmai \|\|43\|\|

**\...**

**\|\| 10.16.44 \|\|**

**namaḥ pramāṇa-mūlāya kavaye śāstra-yonaye \|**

**pravṛttāya nivṛttāya nigamāya namo namaḥ \|\|**

**śrīdhara-svāmī (bhāvārtha-dīpikā) :** anāvṛtatvam eva hetv-antareṇāpi
sūcayantyaḥ stuvanti, **namaḥ pramāṇa-mūlāya** cakṣur-ādīnāṁ
cakṣur-ādi-rūpāya \| ata eva **kavaye** svayaṁ tan nirapekṣa-jñānāya \|
kutaḥ ? **śāstra-yonaye** vedātmaka-niḥśvāsāya \| kiṁ ca, **pravṛttāya
nivṛttāya** **nigamāya namo namaḥ** \|\|44\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** anāvṛtatvam
āvaraṇa-hīnatvam \| cakṣurādi-rūpāya cakṣuṣaś cakṣuruta śrotrasya
śrotram ity-ādi-śruteḥ \| yad vā, pramāṇānāṁ pratyakṣādīnāṁ mūlāya
pratiṣṭhāpakāya \|

> pramāṇam indriya-grāme pratyakṣādau pramātari \|
>
> maryādā nitya-śastreyattāsatye hetum ānayoḥ \|\| iti viśvaḥ \|

ata eva cakṣurādi-prakāśakatvād eva \| tan nirapekṣa-jñānāya
cakṣurādi-nirapekṣa-jñānāya \| tatra hetuṁ śaṅkate---kuta iti \| yad vā,
**śāstraṁ yonir** jñapti-kāraṇaṁ yasya tathā \| yoniḥ strīṇāṁ bhage
sthāne kāraṇe tāmrake paṇe iti yādavaḥ \| yad vā, nirdeśa-kārānāya idaṁ
kuryād idaṁ nety-ādi-nirdeśasya kartre nirdeśa-granthayoḥ śāstram ity
amaraḥ \| **pramāṇasya** vedasyāpi **mūlāya** śrī-bhāgavata-svarūpāya,
catuśloky upadeśānantaram eva brahma-mukhebhyo vedānām āvirbhāvāt \|
**kavaye** tad āvirbhāva-kartre vyāsa-devāya nama ity arthaḥ \| vyāsaḥ
prākaṭya-kṛnmataḥ iti siddhānta-darpaṇokteḥ \| śāstraṁ śrī-bhāgavatam
eva pramāṇa jñapti-sādhanaṁ vā yatrety api viśvanāthaḥ \| na hi kevalaṁ
śāstra-yonir eva kiṁ tu tad rūpam api tvam ity āha---kiñceti \|
**pravṛttāya** pravṛtti-mārga-pravartakāya vidhi-rūpāyety arthaḥ \|
**nivṛttāya** nivṛtti-mārga-pravartakāya niṣedha-rūpāya \| yād vā,
sṛṣṭau pravṛttāya, pralaye nivṛttāya \| **nigamāya** ubhayeṣāṁ mārgāya,
viṣayāyety arthaḥ, ayanaṁ padavī mārgaḥ pādyā ca nigamaḥ pathi iti
haladharaḥ \| yad vā, ubhaya-rūpatve hetuḥ---nigamāya veda-mūrrteye
nigamo niścaye vede pare pathi vaṇik-pathe iti yādavaḥ \|\|44\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** atha-ca **pramāṇaṁ** vedā
vaiṣṇava-siddhāntā vā, tasya **mūlāya** kāraṇāya āśrayāya vā, **kavaye**
**śāstra**-kṛte, atha-ca śāstrārthāśrayāya \| yad vā,
svataḥ-siddha-jñānāya, atha-ca śāstra-parāya
**pravṛtta-nivṛtta**-rūpāya, śāstrāya **nigamāya** tvad ājñā-rūpāya
tat-tad vihitācārāya vā, adbhutatvena punar **namo nama** iti \|\|44\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ata **pramāṇaṁ**
śrī-bhāgavata-śāstra-sāra-saṅgrahāḥ vedāḥ tasya **mūlāya**
kāraṇāyābhayāya vā **kavaye** svataḥ siddha-jñānāya atha ca
**śāstra-yonaye** śāṣtram eva yoniḥ pramāṇaṁ yasya śaṣtra-yonitvāt
\[bhr.sū.1.1.3\] ity atra tathā tathā vyākhyānāt **pravṛttaṁ** ca
**nivṛttaṁ** ca śāstraṁ tad ubhayasmād api **nigama**-rūpāya
adbhutatvena punar **namo nama** iti \|\|44\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** śiṣṭha-śabda-mātrasya
prāmāṇye 'pi śrī-bhāgavatasya sarvādhikyam āhuḥ, **pramāṇa-mūlāya**
śrī-bhāgavata-svarūpāya **kavaye** tat-kartre vedavyāsa-svarūpāya
ata-eva **śāstrasya** **yonaye** prādurbhāvakāya, śāstraṁ śrī-bhāgavatam
eva yoniḥ pramāṇaṁ yasya śāstra-yonitvāt \[bhr.sū.1.1.3\] ity atraiva
vyākhyānāt \| tathā caturvarga-pratipādakaṁ śāstram api pramāṇam ity
āhuḥ, **pravṛtta**-śāstrāya **nivṛtta**-śāstrāya tan mūla-**nigama**
śāstrāya \|\|44\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ced evaṁ tarhi
vāstavārthakṣatis tatrāha---pramāṇānāṁ mūlāya caturlakṣaṇī-rūpāya
tenaiva hi \| **pramāṇāni** sthiratāṁ labhante tatra hi śrutir mukhyaṁ
pramāṇāṁ pratyakṣānumāne tu tad anugṛhīte eva pramāṇo iti nirṇītaṁ
śrutestu śabda-mūlatvād ity anena \| **kavaye** tad āvirbhavikāya
bādarāyaṇāya **śastraṁ** śāsanaṁ tasya **yonaye** kāraṇāya tvatta eva
tat-pravṛttam ity arthaḥ \| **pravṛttāya** jyotiṣṭomādi-rūpāya
**nivṛttāya** śamadamādi-rūpāya **nigamāya** tad āvedaka-veda-rūpāya
\|\|44\|\|

**\...**

**\|\| 10.16.45 \|\|**

**namaḥ kṛṣṇāya rāmāya vasudeva-sutāya ca \|**

**pradyumnāyāniruddhāya sātvatāṁ pataye namaḥ \|\|**

**śrīdhara-svāmī (bhāvārtha-dīpikā) :** kiṁ ca, anāvṛtaiśvaryatvād eva
catur-mūrti-rūpeṇa sarvopāsyatvena namanti, namaḥ kṛṣṇāyeti ślokena \|
**rāmāya** saṅkarṣaṇāya \| **vasudeva-sutāya** ca \| vasudeva-śabditaṁ
śuddhaṁ sattvaṁ tatra prakāśamānāya vāsudevāyety arthaḥ \| **sātvatām**
upāsakānāṁ **pataye** sālokyādinā-pālakāya \| evaṁ catur-mūrtaye
**kṛṣṇāya** tubhyaṁ **nama** iti \|\|45\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** veda-rūpatve'pi
bhakta-vatsalatayā *catur-vyūhaṁ* dadharthety āhuḥ---*kiṁ ce*ti \| yad
vā, **kṛṣṇāya** sad-ānanda-rūpāya prapannāghakarṣakāya, daityādiṣu
vahnaye nīla-varṇāya vā

> kṛṣṇaḥ sīsādy aloheṣu kṛṣṇe nīle'nale kalau \|
>
> śūdre kāke pike vyāse dhvante pakṣe'rjune harau \|\| iti yādavaḥ \|

**rāmāya** abhirāmāya \| **pradyumnāya** prakṛṣṭadhanāya dyamnaṁ
draviṇaṁ dhanam iti halāyudhaḥ \| jñānaṁ vinā na nirudhyate ity
**aniruddhas** tasmai \|\|45\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** evaṁ brahma stutvā
manaḥ-prasādābhāvena punaḥ śrī-kṛṣṇam eva stuvanti-namaḥ kṛṣṇāyety-ādi
\| kūle rāmaṁ dṛṣṭā ayaṁ sahāyo bhavatv iti tam api **stuvanti-namo
rāmāye**ti \| prabho ! tvaṁ nanda-suta eva, striyo\'pi vayaṁ sarvaṁ
jānīma eva, kintu vasubhir godhanair dīvyatīti **vasudevaḥ** \| vasuṣu
deva-bhedeṣu dīvyatīti vā droṇo vasūnāṁ pravaraḥ \[bhā.pu.10.8.48\] ity
ukteḥ \| vasudeva iti nandasya nāmāntaram \| tena tvaṁ vasudeva-sutāya
ceti ca-kārasyārthaḥ \| tvam eva **pradyumnas** taj janakatvāt, tam
ev**āniruddhas** tat pitāmahatvāt tvam eva **sātvatāṁ** **patir** ity
āhuḥ---pradyumnāyety-ādinā bhāvi-dvārakā-vilāso\'pi tadā stutaḥ
\|\|45\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kiṁ ca, kṛṣṇa eko'pi tvaṁ
catur-vidha ity āhuḥ---namaḥ kṛṣṇāyeti \| **sātvatānām** upāsakānāṁ
**pataya** iti patitvenaikyam eva sādhitam, anyathā nārthāpattiḥ, tathā
coktaṁ pañcama-skandhe śrī-lakṣmī-devyā sa vai patiḥ syād akutobhayaṁ
svayaṁ, samantataḥ pāti bhayāturaṁ janam \| sa eka evetarathā
mithobhayam \[bhā.pu. 5.18.20\] iti yad vā, vṛṣṇīnāṁ pataye iti
śrī-yadu-kulāvatīrṇa-caturṇām eva paramābhinnatvaṁ darśitam \| tataś ca
**kṛṣṇāya** vāsudevāyety arthaḥ \| **rāmasya** viśeṣaṇaṁ
**vasudeva-sutāye**ti tasyaiva saṅkarṣaṇatvāt \|\|45\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kiṁ ca, svayaṁ bhagavān
kṛṣṇo'pi tvam ekaś catur-vidhaś ceti vadantas tatraiva nati
paryavasāyayanti---nama iti \| **sāttvatām** upāsakānaṁ **pataya** iti
patitvenaikyam eva sādhitam anyathān arthāpattiḥ, tathā coktaṁ
pañcama-skandhe śrī-lakāṣmī-devyā sa vai patiḥ syād akutobhayaḥ svayaṁ
samantataḥ pāti bhayāturaṁ janam \| sa eka evetarathā mithobhayam
\[bhā.pu. 5.18.20\] ity anyat taiḥ \| yad vā, **kṛṣṇāye**ti prastutatvāt
śrī-nanda-nanda-rūpāya vaktraṁ vrajeśa-sūtayoḥ \[bhā.pu. 10.21.7\]
ity-ādi prasiddhyā **rāmāya** ca tat tad rūpāya **vasudeva-sutāya** ca
tasmai tasmai tat sahayogena **pradyumnāyāniruddhāya** ca tad
vyūhāntaḥpātine evam atra kṛṣṇāyeti vāsudevāntarasya vyāvṛtty artham \|
rāmāyeti saṅkarṣaṇāntarasya ata eva vasudeva-sutāyeti krameṇa
dharma-putrādeḥ daśaratha-putrādeś ca tat tat sahayogena
pradyumnāniruddhayoś cānvayor iti \| tena sātvatā yādavā eva tad evaṁ
nityatvam api sūcitaṁ tathā ca śrī-gopāla-tāpanyām---

> prāpya mathurāṁ purīṁ ramyāṁ sadā brahmādi-sevitām \|
>
> śaṅkha-cakra-gadāśārṅga-rakṣitāṁ musalādibhiḥ \|\|
>
> yatrāsau saṁsthitaḥ kṛṣṇaḥ tribhiḥ śaktyā samāhitaḥ \|

rāmāniruddha-pradyumnaiḥ rukmiṇyā sahito vibhuḥ \|\|\[pad.pu. 1\] mm 49

iti tribhiḥ rāmādibhiḥ śaktyā ca rukmiṇyety anvayaḥ evam evoktaṁ mathurā
bhagavān yatra \[bhā.pu. 10.1.28\] iti vasudeva-sutāya ceti
śrī-kṛṣṇa-pakṣe cakārāt śrīman nanda-gopa-kumārāya prāg ayaṁ vasudevasya
kvacij jātas tavātmajaḥ \[gcp 33.45\] iti nyāyena vasudeva-sutāya cety
arthaḥ \| śrī-rāma-pakṣe tātaṁ bhavantaṁ manvānaḥ \[bhā.pu. 10.8.34\]
iti vaktraṁ vrajeśa-sutayoḥ \[bhā.pu. 10.8.34\] iti vyavahāreṇa śrīman
nanda-gopa-kumārāya cety arthaḥ \|\|45\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : kṛṣṇāya rāmāya** ca vāsudevāya
**vasudeva-sutāye**ti vāsudevādi-catur-vyūhāntaraṁ vyāvarttitam
\|\|45.46\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** brahmatvena stuvantyo
bhakti-vāsanayā sarasatayā tathā stavane santoṣam alabhamānāḥ punaḥ
svarūpeṇa stuvanti nama kṛṣṇāya rāmāyety-ādi \| **kṛṣṇāya**
parabrahmaṇe,

> kṛṣir bhū-vācakaḥ śabdo ṇaś ca nivṛtti-vācakaḥ \|
>
> tayor aikyaṁ paraṁ brahma kṛṣṇa ity abhidhīyate \|\|\[bsc. 5.1\]

rāmādayo'pi catvāro vigrahās tvad-bhinnā eveti
darśayanti---**rāmāya**---

> ramante yogino'nante satyānande cidātmani \|
>
> iti rāmapadenāsau paraṁ brahmābhidhīyate \|\|\[rtu\] cc. 2.9.29\]

iti tulyārthakatvāt \| **vasudeva-sutāya** ca, vasudeva suto'pi tvam
satvaṁ viśuddhaṁ vasudeva-śabditam \[bhā.pu 4.3.23\] tatrāvirbhūter yo
vāsudevaś cittādhiṣṭhātā, sa ca tvam eva \| evaṁ **pradyumnāye**ti
prakṛṣṭaṁ dyamnaṁ dyatiḥ parama-mahas-tasmai \| **aniruddhāya** kenāpi
na niruddhaḥ svacchandatvāt tasmai \| ato
vāsudeva-saṅkarṣaṇa-pradyumnāniruddhebhyaḥ paraḥ sa tvaṁ śrī-kṛṣṇa ity
arthaḥ \| vakṣyati ca svayam eva sātvatāṁ nava-mūrtīnām ādi-mūrtir
ahaḥ-parāḥ \[bhā.pu 11.16.32\] iti vibhūti-yoga-kathane vibhūtitve'py
upacārād aham iti \| ataḥ **sātvatāṁ** **pataye** **namaḥ** sātvatā hi
kecid-vāsudevādi-nava-mūrtivādinas teṣāṁ patitvāt tvam eka eva
vāsudevādayo nava-mūrtayaḥ \| athavā, sātvatāṁ yadūnāṁ pataye ity anena
bhāvi-dvārakā-vilāso'pi stutaḥ \|\|45\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sarva-śāstra
pratipādita-sāra-svarūpāṇi tū tava catvāry-evety-āhur nama iti \|
cakārān **nanda-sutāya** ca **sātvatāṁ** sātvata-vaṁśotpanna-śūrādīnāṁ
parjanyādīnāṁ ca **pataye** pālakāya \|\|45\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** prāptanir ṇītam
upāsya-svarūpaṁ darśayantyo namanti---namaḥ kṛṣṇāyeti \| **rāmāya**
blabhadrāya ca **nanda-sutāya** ca **sātvatāṁ** sātvata-vaṁśodbhavānāṁ
śūrādīāṁ parjanyādīnāṁ ca **pataye** pālakāya \|\|45\|\|

**\...**

**\|\| 10.16.46 \|\|**

**namo guṇa-pradīpāya guṇātma-cchādanāya ca \|**

**guṇa-vṛtty-upalakṣyāya guṇa-draṣṭre sva-saṁvide \|\|**

**śrīdhara-svāmī (bhāvārtha-dīpikā) :** kathaṁ catur-murtiteti tad āhuḥ,
namo guṇa-pradīpāyeti \| **guṇā** antaḥ-karaṇāni tāni **pradīpaya**ti
prakāśayatīti tathā tasmai \| cittādy-adhiṣṭhātṛtvena catur-mūrtitety
arthaḥ \| nanu, tathāpy ekasyaiva kathaṁ catuṣṭvam ata āhuḥ,
**guṇātma-cchādanāya** tair eva guṇair upāsakānāṁ
phala-vaicitryāyātmānam ācchādya nānātvena prakāśam ānāyety arthaḥ \|
nanu, tarhi kathaṁ pratītir ata uktam, **guṇa-vṛtty-upalakṣyāya**
cittādīnāṁ cetanādhyavasāyādi-vṛttibhir upalakṣyāya \| upalakṣaṇam
evāhuḥ, **guṇa-draṣṭre** tat sākṣiṇe \| kathañcid upalakṣya eva na jñeya
ity āhuḥ, **sva-saṁvide**, agocarāyety arthaḥ \|\|46\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tad āhuḥ*---*catur
mūrtibhavane* prakāram āhuḥ \| ity artha iti caturvyūhaṁ
vināntaḥ-karaṇa-catuṣṭayādhiṣṭhātṛtvaṁ kathaṁ ghaṭeteti bhāvaḥ \|
tatrāpy āśaṅkate---*nanv* iti \| *tathāpi* caturmūrtitve'pi ataḥ atra \|
*ity artha* iti \| śuddha-brahma-rūpatvam *ācchādya* bhaktānāṁ yathā
yathā kāmaṁ tathā-tathā bhavanaśīlāyety abhiprāyaḥ \| **ātmānam
ācchādayāmi** cet tarhi katham ahaṁ pratīya ity āśaṅkate---nanv, iti ity
arthaṁ iti \| sva-*prakāśasyāny* agācaratve **sva-saṁvittā** bhraśyeteti
bhāvaḥ \| *yad vā*, **guṇāḥ** sattvādyā bhakti-jñānādyā vā teṣāṁ
jñāpakāya **guṇātmā** prakṛtir eva chādanam āvarakaṁ *yasya* *tasmai*
guṇair indriyādibhir ātmano jīvān ācchādayatīti vā \|\|46\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** guṇā eva pradīpās
tamo-hantāro yasya, **guṇātmanāṁ** brahmādīnām api **chādanāya**
ācchādanāya, **guṇa-vṛttīnāṁ** sattvādi-vṛttīnām **upalakṣyāya**,
athavā, guṇa-vṛttayo\'py upalakṣyā yasmād-gupṇa-vṛttīnām api prakāśāya
\| **gūṇa-draṣṭre** ādosa-darśiṇe, **sva-saṁvide** svataḥ-siddha-jñānāya
\|\|46\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** sātvata-patitvena
kāruṇyādi-guṇa-prakāśakāya, atha-ca tat-svabhāvāc chādakāya, kadācid
antardhānādinā guṇānām indriyāṇāṁ vṛttibhir upalakṣyāya, hṛṣīkeśatvādinā
tat-pravartanena lakṣaṇena, atha-ca guṇānāṁ teṣāṁ draṣṭre sākṣiṇe, kiṁ
ca, sva-samvide sva-prakāśāya \| yad va, **guṇa-pradīpatād** eva guṇair
dāmabhir **ātmānam** **ācchādaya**tīti tathā tasmai---dāmodaratve
śrī-yaśodayā bahubhir dāmabhir bandhanāt, tathāpi **guṇānāṁ**
bhakta-vātsalyādīnāṁ dāmnāṁ vā, **vṛttyā** vartanena **upalakṣyāya**,
bālya-līlādinā svacchandatve'pi nalakuvara-maṇigrīvābhyām iva sarvaiḥ
sallakṣayituṁ śakyāya, kiṁ ca, **guṇa-draṣṭe** guṇānāṁ dāmnāṁ teṣām eva
draṣṭe prītyā muhur darśanaparāya \| kiṁ ca, sveṣu vayasya-bālakeṣu
tadānīm eva navanīta-cauryādy arthaṁ **samvidaḥ** saṅketā yasyeti, idam
apy adbhutam eva navanīta-cauryato guṇair vaddhasya tān sākṣāt
paśyato'pi punas tac cauryārtha-saṅketāt \|\|46\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad evaṁ bhaktān prati
guṇa-pradīpāya sva-rūpa-bhūtānām aiśvaryādi-guṇānāṁ prakāśakāya abhaktān
prati tu guṇaiḥ prākṛtair ātmācchādanāya yadyapi evaṁ tathāpi seṣāṁ
prākṛta-guṇānāṁ jaḍānām api vṛttyāpravṛttyāpalakṣyāya tat
pravartakatvenānumeyāya tat pravartakatvam eva kathaṁ tatrāha---tad
draṣṭre vīkṣāmātreṇeti bhāvaḥ \| svayantu **sva-samvide**
sva-prakāśa-svarūpa-guṇāya \| yad vā, evaṁ yādava-sambandhe'pi
gokula-sambandha eva garīyān ity āhuḥ \| premavaśyatādīnāṁ **guṇānāṁ**
prakarṣeṇa **prakāśakāya** tādṛśa-guṇa-prakāśanāpy **ātmacchādanāya** ca
**āvṛta**-nijaiśvaryāya **guṇair** dāmabhir **ātmānam** āśchādayasi
tathā tasmai vā dāmodaratve śrī-yaśodayā bahubhir dāmabhir bandhanāt
tathāpi guṇānāṁ yamalārjuna-mocanādi-lākṣatānāṁ dāmnām eva vā bahūnām
apy aparyāptānāṁ vṛttyā pravartanena jñeyāya \| kiṁ ca, **guṇa-draṣṭre**
dāmnāṁ teṣām eva draṣṭre bhītyā muhur darśanaparāya \| atha ca sveṣu
vayasya-bālakeṣu tadānīm api navanīta cauryādy artha-**samvidaḥ**
saṅketā yasyeti idam adbhutam eva \|\|46\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** avyākṛta-vihārāya
prapañcātīta-līlāya \|\|46\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** he bhagavan tava guṇāḥ kiṁ
stotavyāḥ yatasta eva mohāndhakārahāriṇa ity āhuḥ---namo
guṇa-pradīpāyety ādi \| **guṇā** eva **pradīpās** tamonudā yasya tasmai,
**guṇātmano** brahmādayas teṣām api **chādanāya** sva-tejasāvarakāya,
**guṇānāṁ** satvādīnāṁ vṛtti-rūpa-**lakṣyāya** hīna-lakṣyāysa
**guṇa-vṛttibhir** anaṅkitāyety arthaḥ---hīne upaśca kathyate iti śruteḥ
\| ata eva **guṇa-draṣṭre** guṇa-niyantre \| sveṣāṁ bhaktānāṁ **samvit**
samyak vit sattā yasmāt, nitya---pārṣadāyety arthaḥ \|\|46\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yatas teṣv eva
**guṇānāṁ** prema-vaśyatvādīnāṁ prakarṣeṇa prakāśakāra tathā prakāśitena
prema-vaśyatva-guṇena **ātmācchādanāya** **āvṛta**-nijaiśvaryāya tadapi
tvaṁ bhakti-tattvajñai jñāta-svarūpa eva bhavasīty āhuḥ, **guṇasya**
bhakta-vātsalyātiśayasya **vṛttyā** asādhāraṇa-sattayā **upalakṣāya**
svayaṁ bhagavantaṁ vinā ko 'py evaṁ na bhavatīti jñeyāya vato
**guṇa-draṣṭre** sva-bhaktasya **guṇam** eva paśyati, natu doṣa-gandham
api yas tasmai ata-eva sveṣu bhaktaṣv eva **samvid** anubhavo vasya
tasmai \|\|46\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** teṣv eva
premādhīnatādīnāṁ **guṇānāṁ pradīpāya** pradarśakāya pradarśitais tair
**guṇair** **ātmācchādanāya** mukurādhara-citra-nyāyena
svaiśvaryāvarakāya tathāpi nihata-daitya-saukhya-dātṛtvādīnāṁ **guṇānāṁ
vṛtyā** svayaṁ bhagavattven**opalakṣyāya** bodhyāya **guṇa-draṣṭre**
bhaktasya **guṇam** eva tad anudoṣaṁ yaḥ paśyati tasmai ataḥ sveṣu
bhakteṣu **samvid** anubhavo yasya tasmai \|\|46\|\|

**\...**

**\|\| 10.16.47 \|\|**

**avyākṛta-vihārāya sarva-vyākṛta-siddhaye \|**

**hṛṣīkeśa namas te'stu munaye mauna-śāline \|\|**

**śrīdhara-svāmī (bhāvārtha-dīpikā) :** agocaratvam upalakṣyatvaṁ ca
darśayantyo namanti, **avyākṛta-vihārāya**, atarkya-mahimna ity arthaḥ
\| **sarva-vyākṛta-siddhaye**
sarva-kāryotpatti-prakāśa-hetutvenopalakṣaṇa-yogyāyety arthaḥ \|
upalakṣaṇāntaram āhuḥ---he **hṛṣīkeśa** ! karaṇa-pravartaka ! kiṁ
viṣayaipsayā ? na, **munaye** ātmā-rāmāya \| kiṁ sādhana-vaśena vā ? na
hi, **mauna-śīline** maunam ātmā-rāmatā tat-svabhāvāya \|\|47\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ity artha* iti
vyākṛta-vihāras tarkituṁ śakyo bhavatīti tvaṁ tu na tathety arthaḥ \|
ity arthaḥ iti \| kāraṇaṁ vinā *kāryotpatter* asambhavādity abhiprāyaḥ
\| pravartakatvaṁ kāraṇaṁ vinā mando'pi na pravartate iti nyāyāt kiñcid
apekṣyaiva bhavatīti śaṅkate---kim iti \| *ātma-rāma*tāpi
*sādhana*-sampattyaiveti punar āśaṅkate---*kim* iti \| yad vā,
**avyākṛtā** vyākartum aśakyāḥ sṛṣṭyādi-**vihārā** yasya tasmai \|
parveṣu bhakteṣu **vyākṛtā** prakaṭitā siddhiḥ svarūpaṁ yena tasmai \|
**munaye** sarvajñāya **mauna-śīline**'sambhāvitoktir ahitāya \|\|47\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : āvyākṛtā** aprākṛtā
**vihārā** yasya, **sarvā-vyākṛtasya** sarva-vyākārasya
sarva-puruṣārthasya **siddhaye** siddhi-rūpāya, teṣāṁ siddhir yasmād iti
vā, etāvatā stavenāpi na kiñcid vadasi tvaṁ munir iva tiṣṭhasi, tasmāt
**mauna-śīline** **munaye** **namaḥ** \| uktaṁ ca maunaṁ caivāsmi
guhyānām \[gītā 10.38\] iti \| **hṛṣīkeśa** ity asyāyaṁ
bhāvaḥ---asmābhir yad ucyate, tasyāpi tvam eva pravartakaḥ, tadā kathaṁ
nānumodase iti \|\|47\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** na vyākṛtaḥ kenāpi
vyākhyāto nirvaktum aśakyo vihāro lilāpi yasya tasmai, tathā ca
śrī-viṣṇu-purāṇe---anākhyeya-prayojana iti \| atha-ca **sarvaiḥ**
śāstrajñaiḥ śāstrair **vyākṛtā**[^116] niruktā **siddhir** yasya,
nyāya-śāstrādau sarvatra prāg īśvara-siddher eva prastutatvāt \| yad va,
**avyākṛtaḥ** prapañcātīti **vihāro** yasya, atha-ca sarvasya
laukikādi-karma-prapañasya siddhir yasmāt tasmai, ata eva **hṛṣīkeśa**
he tad artha-nija-sarvendriya-pravartaketi \| **munaye** ātmā-rāmāya,
atha-ca akāra-praśleṣeṇa **amauna-śīline**
dharmādyācaraṇād-gopī-kula-ramaṇād vā \|\|47\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : avyākṛtaḥ** prapaścātīto
**vihāro** yasya atha ca sarvatra **vyākṛte** na tat tal līlatvena
**siddhiḥ** prasiddhir yasya **sarva-vyākṛtasyaiva** siddhis tat tal
līlā-sādhakatā yasyeti vā tad uktaṁ prapañcaṁ niṣprapañco\'pi ity
avyākṛta-līlatvād eva

> pariniṣṭhito\'pi nairguṇye uttama-śloka-līlayā \|
>
> gṛhīta-cetā rājarṣe ! ākhyānaṁ yad adhītavān \|\|

ity-ādikaṁ ghaṭata ity āhuḥ, **hṛṣīkeśa** he svasminn
ātmā-rāma-paryantānāṁ sarvendriya-pravartaketi **munaye** ātmā-rāmāya
atha ca akāra-praśleṣeṇa **amauna-śīline** tad viparīta-vyākhyātā
siddhis tat tac ceṣṭā-phalaṁ dadhi-payo-bhakṣaṇādikam api yasya tasmai,
aho tena ca sarveṣāṁ prītir evāsīd ity āhauḥ---hṛṣīkeśa he
sarvendriya-vaśīkāriṇa-guṇa-gaṇeti \| kiṁ ca, tatropālambhādau munaye
mauna-śīlina iti svāntaḥ-karaṇa-nihita-tādṛśa-vayunāpi bahir maunena
supratīko yathās ta ity evam ukta-rūpo yas tasmā ity arthaḥ \|
śloka-dvaye'sminn ārthāntarācchannatayoktir iyaṁ prabhutāsphuraṇāt
saṅkoceneti jñeyam \|\|47\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : avyākṛta-vihārāya**
prapañcātīta-līlāya \|\|47.48\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** eva tava vihārā api stutuṁ
na śakyanta ity āhuḥ avyākṛta-vihārāyety ādi-bahubhiḥ \| **avyākṛtā**
aprākṛtā **vihārā** yasya, **sarva-vyākṛtasya** sarva-puruṣārthasya
siddhir yasmāt \| he **hṛṣīkeśety** asyāyaṁ bhāvaḥ \| sarva-hṛṣīkeśatvād
asmākaṁ yeyamuktis tasyāpi tvam eva pravartakaḥ, tat kathaṁ nānumodasa ?
ity arthaḥ \| etāvatā stavenāpi na kiñcid-vadasi, tasmān **maunaśāline**
**munaye** **namaḥ** \| maunañcāpi tava sattvam ekam, tena tan na
jahāsi, maunaṁ caivāsmi guhyānām \[gītā. 10.18\] iti śrī gītāsu svokteḥ
\|\|47\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** līlā-pūruṣottamasya tava
līlā-mādhūryādhikyam ity āhuḥ, **avyākṛtaḥ** anirvācyatvād avyutpāditaḥ
prākṛto vā vihāro yasya tasmai \| yad vā, na **vyākṛto**
vivāhādi-vyāpāra-rahita eva **vihāro** yasya saḥ \| sarveṣāṁ
bhakta-viśeṣāṇām eva vyākṛtānāṁ tat-sevocita-viśiṣṭākṛtīnāṁ siddhir
yasmāt tasmai ata-eva **hṛṣīkeśa** bhakta-sarvendriyākarṣaka
bhakti-hīneṣu **munaye** ātmā-rāmāya, ata-eva teṣu
svābhīpsita-prārthakeṣu satsu **mauna-śīline** na kim api bruvate
tebhyaḥ sukhaṁ duḥkhābhāvañ ca na dadate \|\|47\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : avyākṛto** vijhñāna-ghano
**vihāro** yasya tasmai nāma-rūpavan māyikaṁ vastu vyākṛtam ucyate \|
tad-bhinnaṁ nityam amāyikam avyākṛtaṁ nitya-vihārāyety arthaḥ \| eko
devo nitya-līlānuraktaḥ iti śruteḥ sarveṣāṁ vyākṛtānāṁ nāma-rūpiṇāṁ
mahad ādīnāṁ pṛthivyantānāṁ **siddhir** yatas tasmai \| he **hṛṣīkeśa**
**!** **munaye** devahūtī-putrāya kapilāya **mauna-śīline** brahmāṇam
api sābhimānaṁ prati kim apy abruvate ity arthaḥ \|\|47\|\|

**\...**

**\|\| 10.16.48 \|\|**

**parāvara-gati-jñāya sarvādhyākṣāya te namaḥ \|**

**aviśvāya ca viśvāya tad-draṣṭre'sya ca hetave \|\|**

**śrīdhara-svāmī (bhāvārtha-dīpikā) :** kutaḥ ? **parāvara-gati-jñāya**
sthūla-sūkṣmāṇāṁ gati-jñatvena, kvāpi saj jamānāyety arthaḥ \| api ca
**sarvādhyakṣāya** sarvasyādhiṣṭhātre \| kuta etat ? **aviśvāya** na
viśvaṁ yasmiṁs tan niṣedhāvadhaye \| **viśvāya ca**
tad-vivartādhiṣṭhānāyety arthaḥ \| kiṁ ca, **tad-dṛaṣṭre**
adhyāsāpavāda-sākṣiṇe \| api ca, asya viśvādhyāsasya tad-apavādasya
cāvidyāvidyābhyāṁ **hetave**\|

yad vā, aviśvāya viśva-taijasādy-avasthā-rahitāya \| viśvāya ca māyyā
svaṁśais tat-tad-avasthāya tad-draṣṭre tāsām avasthānāṁ
bhāvābhāva-sākṣiṇe \| anyat samānam \| tasmāt
sarva-gati-jñatva-sarvādhiṣṭhātṛtvātmā-rāmatvādibhir niratiśayaiśvaryāya
tubhyaṁ nama iti \|

viśeṣaṇair asaṅkīrṇaiḥ pañca-pañcā-śatān ataḥ \|

ahi-strībhiḥ prasanno vas tāsām iva bhaved dhariḥ \|\|48\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ātmārāmatve* hetum
āśaṅkate---*kuta* iti \| *ity artha* iti jīveṣv api jñānino na kutrāpy
āsaktā bhavanti parama-jñāninas tava tu katham āsaktir bhavet ? iti \|
tātparyam anyad āha---*api ca* iti sarvādhiṣṭātṛtve hetum
āśaṅkate---kuta etat ? sarvādhiṣṭhātṛtvam \| *ity artha* iti na hi
sākṣād viśva-rūpatvaṁ, kiṁ tu *vivartādhiṣṭhānatvena* tad astīti bhāvaḥ
\| tat samarthayati---*kiṁ ca* iti \| tatraivānyad āha---*api ca* iti \|
pūrva-vyākhyāne kliṣṭa-kalpanāṁ matvāha---viśve tūpalakṣaṇaṁ
*taijasa*-prājñayoḥ \| tat tat-*tad-avasthāpa* viśvādi-rūpāya \| yataḥ
ātmārāmādi-rūpo'si *tasmād* dhetoḥ asaṅkīrṇaiḥ amilitaiḥ
punar-ukti-doṣa-varjitaiḥ \| **vaḥ** yuṣmākam adhyetr-adhyāpakānāṁ
śrotṛvaktṝṇām \| tāsām iva nāgāṅganānām iva \|\|\*\|\|48\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : aviśvāya** viśvātītāya,
atha ca bhaktānāṁ **viśvāya** viśva-devatvaṁ bhaktānām,
sarvanāmatvābhāva āryaḥ \| **tad-draṣṭre** viśva-draṣṭre
viśva-**hetave** ca \|\|48\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : parāṇām** utkṛṣṭānām
**avarāṇāṁ** ca nikṛṣṭānāṁ **gatiṁ** śubhāśubha-lakṣaṇam, tattvaṁ
**jānātīti** tathā tasmai \| athavā parāṇām avarāṇāṁ ca **adhyākṣāya**
svāmine, nikṛṣṇānām upekṣyāṇām apy adhyakṣatvam adbhutam, **aviśāya**
viśva-taijasādy avasthā-rahitāya, atha-ca **viśvāya** tat tad
avasthā-svīkāriṇe, **tad-draṣṭe** tat-tad avasthānāṁ sākṣiṇe, atha-ca
tat-tad **dhetave**, yady apy anye'pi vividhā bahavo virodhādayaḥ
śrī-bhagavati vartante, tathāpīme prasiddhāḥ prāyaḥ śāstra-siddhā uktāḥ
virodhādy alaṅkārāc ca parama-māhātmyam eva paryavasyati, kiṁ ca, etad
eva bhagavattvam, yatra mahodadhau vicitra-vicitra-pravāha[^117] iva
sarve virodhāḥ praviśanti, yato nirguṇatva-nirviśeṣatvādayo brahmaṇaḥ
sa-guṇatva-saviśeṣatvādayaś ca māyika-prapañcasya dharmāḥ parasparaṁ
viruddhā api śrī-bhagavato nirguṇatvādāv api saguṇatvādinā saguṇatvādāv
api nirguṇatvādinā sarve'pi tasmin sukhaṁ liyanta eva,
saccidānanda-ghana-vigrahatvāt \| etad eva parabrahmatvam eva, tad eva
tarkāgamyaṁ tat-prasādair vijñeyaṁ bhagavattābhidheyaṁ[^118]
pāramaiśvaryam iti \| etac ca śrī-bhāgavatāmṛtottara-khaṇḍe vivṛtam asti
\| ato'śeṣa-virodhādyāśrayāt śrī-vṛndāvanāśritasya paramānugrāhyasyāpi
nigraho yukta eveti bhāvaḥ \|\|48\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tādṛśa-tarkya-līlatve hetuḥ
**parāvara-gati-jñāya** tat tad ātmatvena tat tat tattvajñāya na tu
jñeyāya tathāpi samprati sarveṣām **adhyākṣāya** akṣāṇyadhikṛtya
vartatta iti pratyakṣāya kiṁ ca, na vidyate **viśvaṁ** yatra tasmai
tathāpi **viśvāya** tad eva pratipādayanti **tad draṣṭre'sya ca hetave**
dṛṣṭṛtvāt dṛśyād asmād bhinnāya upādāna-rūpāt tvad avyatiriktam idam iti
viśva-rūpāya śrī-gopāla-līlā-pakṣe'pi adyaiva tvad dṛte'sya kiṁ mama na
te \[bhā.pu. 10.14.18\] ity-ādi-dṛṣṭyā tat tat saṅgamanīyam evaṁ
sarva-virodhāśrayatvenaivācintya-śaktitvaṁ tenaiva caiśvaryam iti pūrvam
api pratipāditam ato'śeṣa-virodhāśratvāt nigrāhyasyāny anugraho yukta
eveti bhāvaḥ \|\|48\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** nānābādhānurodhāya
paricchinnā vyāpī vigraho nityaḥ, eko'nekaḥ, nirguṇaḥ, svānanda-guṇavān,
ānando mūrtaḥ, ity ādayo ye nānāvādāḥ, teṣv anurodho yasya
sarva-vādasaṁvādaka iti yāvat tasmai \| **aviśvāya** viśvasmād bhinnāya,
**viśvāya** viśva-prakāśakāya, **tad-draṣṭre** tasya **hetave** ca
\|\|48\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yataḥ **pareṣām**
utkṛṣṭānāṁ bhaktānām **avareṣāṁ** nikṛṣṭānām abhaktānāṁ ca **gatiṁ**
prāpyaṁ **jānate** **sarvādhyakṣāra** sarva-phalādhyakṣatvāt jñātvā tat
tat samucita-phalasya dātre ity arthaḥ \| karma-phala-dātṛtve 'pi na
tava karma-sambandhaḥ yato **'viśvāya** prapañcātītāya tadapi
māyā-śaktyā **viśvāya** samaye viśvaṁ sraṣṭuṁ **tasya** viśvasya
**draṣṭre** tathaivāsya viśvasya hetuṁ pradhānañ ca cetayituṁ
vikārayituṁ vā tasya draṣṭre kriyārthopapadasya \[pāṇ. 2.3.14\]
ity-ādinā caturthī \|\|48\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : pareṣāṁ** jñāninām
**avareṣāṁ** karmiṇāṁ ca **gatiṁ** prāpyaṁ **jānātīti** tasmai \|
**sarveṣāṁ** mokṣa-svargādīnāṁ phalānām **adhyakṣāya** svāmine tat-tat
sādhanānūsāreṇa tat-tat phaladāyety arthaḥ \| **aviśvaya** na viśvaṁ
yasmiṁs-tasmai tat-sparśa-rahitāyety arthaḥ \| tathāpi **viśvāya** tad
antaḥ-praviṣṭāya viśvatīti tad-vyutpatteḥ etad īśanam īśasyety \[bhā.pu.
1.11.38\] ādi pūrvokteḥ asya viśvasya **hetave** hetuṁ pradhānaṁ
pariṇamayituṁ **tad-draṣṭre** sa aikṣata lokānnusṛjā \[chā.u. 6.2.3\]
ity-ādi śruteḥ kriyārthopapadasyeti caturthī \|\|48\|\|

**\...**

**\|\| 10.16.49 \|\|**

**tvaṁ hy asya janma-sthiti-saṁyamān prabho**

**guṇair anīho'kṛta-kāla-śakti-dhṛk \|**

**tat-tat-svabhāvān pratibodhayan sataḥ**

**samīkṣayāmogha-vihāra īhase \|\|**

**śrīdhara-svāmī (bhāvārtha-dīpikā) :** evaṁ tavad daṇḍānumodanena
namaskāraiś ca bhagavantaṁ prasādyedānīṁ tvad adhīnānāṁ prāṇināṁ
ko'parādha ity āśayavatyaḥ prārthayante, tvaṁ hīti \| **asya** lokasya
**janmādi** **tvam** eva **akṛta**'karoḥ, tataś ca tāṁs tān
saṁskāra-rūpeṇa sataḥ svabhāvān ghoratvādīn **pratibodhayann** **īhase**
krīḍasi \| yad vā, asya janmādīṁs tvam īhasa ity anvayaḥ \|
kathaṁ-bhūtaḥ \| akṛtānādiryā **kāla-śaktis** tāṁ dhārayatīti tathā \|
anyat samānam \|\|49\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *evam* uktavidhayā \|
śrī-kṛṣṇa eva doṣamādadhantya āhuḥ tvaṁ hīti \| guṇaiḥ sattvādibhiḥ \|
ādinā śāntamū ḍhatve grāhye \| **tvam** **akṛta** iha yuṣmat prayoge
prathama-puruṣaḥ cāndasaḥ \| ṛju-mārgeṇa iti nyāyam āśrity āha---yad
veti \| **īhase** karoṣi dhātūnām anekāthaḥ svādīhiratra karaṇe
\|\|49\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** tad evāhuḥ---taṁ
hasyety-ādi \|\|49\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanv ayam aparādhī
nigraha-yogya eveti cet tatrāhuḥ---tvam iti pañcabhiḥ \| hi eva,
**tvam** eva vibho he sarveśvara ! **guṇaiḥ** raja-ādibhir **janmādīn**
**īhase** karoṣi, **anīhas** tad-anapekṣo'pi **sataḥ** pūrvata eva
vartamānān iti vaiṣamyaṁ parihṛtam, **samīkṣayā** dṛṣṭi-mātreṇa
paramāpekṣayā vā \|

nanu, kim arthaṁ samīkṣā ? ity apekṣāyām āhuḥ---**amogha-vihāraḥ** sadā
krīḍartham ity arthaḥ \| yad vā, tat tat-krīḍārtham ity arthaḥ \| yad
vā, **svabhāva-pratibodhana**-rūpa-tvat-krīḍā kenāpi na vihantuṁ śakyata
ity āhuḥ-amogheti \| yataḥ svābhāvika-**kāla-śakti-dṛk**, brahmādibhir
api kālasyālaṅghyātvāt \|\|49\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nanv asya ko doṣaḥ sarpatvad
ātur mamaiveśvarasyety āśaṅkyāhuḥ tvam iti pañcabhiḥ \| **hi** eva he
vibho, sarveśvara ! **anīhaḥ** tat tad abhilāṣa-śūnya eva tvam **īhase**
karoṣi nanv etad viruddhaṁ tatrāhuḥ---sata iti \| tatra **janmani**
**sataḥ** prakṛti-līna-prācīna-kalpa-gata-sādhaka-bhakta-janasya
**samīkṣayā** tad udbodhanāya taṁ draṣṭum eva kṛtena prakṛtīkṣaṇenety
arthaḥ \| **sthitau** janma-madhye'vatīrya tam eva samyak kṛpā-pūrvakaṁ
sākṣād avalokitum ity arthaḥ \| **saṁyame** tam evāliṅgyāpi samīkṣitum
ity arthaḥ \| mad bhaktānāṁ vinodārthaṁ karomi vividhāḥ kriyāḥ iti
padmāt tata ānuṣaṅgitayānyeṣām api tat syād iti bhāvaḥ \|

nanu, yad arthā samīkṣāta evodbudhyantāṁ tatrāhuḥ---**amogha-vihāraḥ**
yathā kathañcid api tat sambandhasyāvyarthatvād ity arthaḥ \| teṣām api
udbodhane yuktiḥ **akṛta-kāla-śakti-dhṛk** kāla-svarūpayā
svābhāvika-śakty ety arthaḥ \| tathā **guṇair** upalakṣitān
**svabhāvān** prācīna-karma-saṁskārān prati bodhayann iti tasmāt tathā
kṛta-karmaṇo'syaiva doṣaḥ na tu tava īśvaras tu parjanyavat draṣṭavya
iti nyāyād iti bhāvaḥ \|\|49\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** nanv asya ko doṣaḥ? sarpatvad
āturmmamaiveśvarasyeti ced ity ata āhus tvam iti pañcabhiḥ \| **hi** eva
he vibho! sarveśvara **anīhas** tat tad-abhilāṣa-śūnya eva tvam
**īhase** karoṣi nanv etad viruddhaṁ tatrāhuḥ **sataḥ**
prakṛtilīna-prācīna-kalpa-gataḥ sādhaka-bhakta-vṛndasya **samīkṣayā**
tad udbodhanāya tad-draṣṭum eva kṛtena pratīkṣaṇenety arthaḥ \| mad
bhaktānāṁ vinodārthaṁ karomi vividhāḥ kriyāḥ iti pādmāt tata
ānuṣaṅgikatayā'nyeṣām api tat syād iti bhāvaḥ \| tasmāt tathā
kṛta-karmaṇasyaiva doṣo na tu bhaved iti bhāvaḥ \|\|49.59\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** viśvasya na kevalaṁ hetur
asi, tat-pālananāśa-hetur apy asīty āhuḥ---tvam asya janmety-ādi \|
viśvasya **janma-sthiti-saṁyamān īhase** yadyapi tathāpi
**amogha-vihāro** nitya-līlaḥ \| jagannāśa-līlāyāṁ tat-sthiti-līlāyā
asambhavād iti \| tathā vihārasya moghatve'pi amogha-līla eva,
nityāntaraṅga-līlatvāt, iyantu bahiraṅga-līlā \|\|49.57\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sva-sṛṣṭyā pradhānaṁ
cetana-yuktaṁ vikṛtañ ca kṛtvā mama kiṁ phalam iti cet tatrāhuḥ\--tvam
iti \| **sataḥ** pradhānasya **samīkṣayā** **asya** viśvasya
pūrva-kalpānte tatraiva līnasya **tat-tat-svabhāvān** tāṁs tān
saṁskāra-rūpeṇa sataḥ svatāvān ghoratvādīn **pratibodhayan**
**janmādīn** **guṇair** aja-ādibhir **īhase** karoṣi guṇānāṁ kartṛtvasya
tvayy-upacārād vastutas tu tvam **anīhaḥ**, **akṛtā** kṣaṇādir yā
**kāla-śaktis** tāṁ dhārayatīti saḥ evañ ca pradhāna-gata īkṣaṇa-rūpas
tava **vihāro 'moghaḥ** \|\|49\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** atha kṛpālutāṁ
darśayantyaḥ patyustrāṇaṁ prārthayante pañcabhiḥ \| nanu,
pradhāna-pariṇamanādinā me kiṁ phalaṁ tatrāha---tvam iti \| **sataḥ**
pradhānasya **samīkṣayā** **asya** viśvasya pūrva-klpāvasāne tatraiva
mokṣaṇe vilonasya **tat-tat-svabhāvān** ghoratvādīn **pratibodhayan**
**guṇair** ajaḥ-prabhṛtibhir **janmādīn** **īhase** karoṣi, kīdṛśaḥ ?
**akṛtāṁ** nityāṁ **kāla-śaktiṁ** dharasīti saḥ **anīho**
viśva-sargādi-karma-phalasya īha-śūnyaḥ tarhi
pradhānekṣaṇa-tat-pariṇāmanādi-pravṛttir me'pārthā
tatrāha---**amoghe**ti \| tad rūpo **vihāras** tavāmoghaḥ jīva-bhogādy
arthatvāt saphala ity arthaḥ \| tathā ca kṛpālutvāt tesyāpi nāgasya
trāṇaṁ yuktam iti \|\|49\|\|

**\...**

**\|\| 10.16.50 \|\|**

**tasyaiva te'mūs tanavas tri-lokyāṁ**

**śāntā aśāntā uta mūḍha-yonayaḥ \|**

**śāntāḥ priyās te hy adhunāvituṁ satāṁ**

**sthātuś ca te dharma-parīpsayehataḥ \|\|**

**śrīdhara-svāmī (bhāvārtha-dīpikā) :** atas **tasya** **tavaivāmūs**
**tanavas** **tanyanta** iti krīḍopaskarāḥ \| tathāpi tavādhunā
**śāntāḥ** priyāḥ \| kutaḥ ? **satāṁ** **dharma-paripālanecchayā**
īhataḥ pravartamānasya, atas tān avituṁ **sthātuḥ** sthitasya \|\|50\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yatas tvam evāsya
kāraṇamato *hetoḥ* \| **tasya** kartuḥ \| **amūḥ** sarpādyāḥ \|
*tathāpi* svītanutve'pi \| **śāntāsā**ttvikā devādayaḥ \| **aśāntāḥ**
rājasā manuṣyādayaḥ \| mūḍayonayaḥ tamasā asmādādayaḥ \|\|50\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tri-lokyāṁ** vartamānāḥ
sarva evety arthaḥ \| **aśāntā** ghorāḥ, uta api, **mūḍha-yonayo'pi hi**
hetau niścaye vā, **satāṁ** vaiṣṇavānāṁ **dharmo** bhakti-lakṣaṇas
**tasya** **parīpsayā** pratipālanecchayā paritaḥ siddhīcchayā vā,
**te** dvayasya vākya-dvayenānvayād apunar ukti-doṣaḥ \| anyat tair
vyākhyātam \| yad vā, **te** vraja-janāḥ \|\|50\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** yasmād evaṁ sāmyaṁ tasmāt
tasyaiva ta ity-ādi \| **trilokyāṁ** vartamānāḥ sarvā evety arthaḥ \|
**aśāntāḥ** ghorāḥ **uta** api **mūḍha-yonayo'pi** **hi** niścaye
viśeṣas tv **adhunā** **śāntā** ity-ādi, evam apīdṛśa-duṣṭānugrāhakasya
tava parama-kāruṇyam eva tādṛśe'pi tvayy aparādhino'sya
parama-pāmaratvam eveti bhāvaḥ \| **te** dvayasya vākya-bhedān na punar
ukti-doṣaḥ madhyamaṁ tu te padaṁ **śāntā** ity asya viśeṣaṇam \|\|50\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, jīva-gosvāmī bṛhat-krama-sandarbhaḥ)
:** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** kenābhiprāyeṇaivaṁ
studhve iti cet tatrāhuḥ, **tasyaiva** pūrvokta-lakṣaṇasya tava
viśva-hetutvād viśva-rūpasya **amuḥ** **śāntā**dyās **tanavaḥ**
**śāntādi** svabhāvān tvam eva pratibodhayasi cet-tatra ghora-svabhāvo
'yaṁ kāliyaḥ sva-svabhāvaṁ krauryaṁ kathaṁ tyaktuṁ śaknotviti ? bhāvaḥ,
tathāpi tav**ādhunā śāntāḥ priyāḥ** kutaḥ? **satāṁ**
**dharma**-pālanecchayā **īhataḥ** pravartamānasya atas tam avituṁ
**sthātuḥ** sthitasya \|\|50\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tasyaiveti \|
**tasyaiva** pūrvoktasya śaktayā jagad ākārasya tav**āmūḥ śāntādyās
tanavaḥ** tanyaste krīḍā ābhir iti vyutpatteḥ krīḍopaskarā ity arthaḥ \|
tatra **śāntāḥ** sātvikāḥ **aśāntā** ghorāḥ rājasya **mūḍha-yonayas**
tām asyaḥ tathāpi tav**ādhunā** **śāntāḥ** priyāḥ kutaḥ **satāṁ**
**dharma-parīpsayā** **īhataś** ceṣṭamānasya atas tān sato'vituṁ
**sthātuḥ** sthitasya tathā cāsya nāgasya
tvad-racita-kraurya-svabhāvasya svayaṁ tat-tyāge asāmarthyāt
tvat-kṛpayaiva tat-tyāgo bhāvīti \|\|50\|\|

**\...**

**\|\| 10.16.51 \|\|**

**aparādhaḥ sakṛd bhartrā soḍhavyaḥ sva-prajā-kṛtaḥ \|**

**kṣantum arhasi śāntātman mūḍhasya tvām ajānataḥ \|\|**

**śrīdhara-svāmī (bhāvārtha-dīpikā) :** evaṁ
tavāpriyācaraṇādy-**aparādhas** tarhi **soḍhavya** iti \|\|51.52\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** svāmi-dharmaṁ jñāpayantyaḥ
\| kṣamāyantīty āha---*evam* *iti*, pūrvoktarītyā \| **soḍhavyaḥ kṣantum
arhasīti** dviruktir ādarārthā sambhramād vā \| **mūḍhasya** tām asasya
\| atra hetuḥ---**tvāṁ** sarveśvaram \| śāntātmanām etad evocitam iti
saṁbuddhyabhiprāyaḥ \| śānta-loka-vipriyakāritva-lakṣaṇo'syāparādhaḥ
**sakṛt-soḍhavya** ity adhunā daṇḍayitvā śikṣito'py ayaṁ
tvadīya-śānta-janebhyo yadi punar parātsyati tadā na soḍhavya iti bhāvaḥ
\| yad vā, sakṛd api yo bhartā tanāpi, tvaṁ tu sraṣṭṛtvādinā
nityeśvaro'spatas tvayā tu kim uteti bhāvaḥ \|\|51\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kintu, aparādho\'yaṁ
tvayā kṣantuṁ yujyata evety āhuḥ---apeti \| **bhartrā** poṣakeṇa svasya
**prajayā** poṣyeṇa **kṛto\'parādhaḥ** **sakṛd** api **soḍhavya** eva \|
atas **tvaṁ** **kṣantum** **arhasy** eva, viśeṣataḥ śānta-svabhāvasya
tava kṣamocitaivety āhuḥ---he **śāntātmann** iti \| tatra cājñāsyāvaśyaṁ
kṣantavya evety āhuḥ---**mūḍhasya** tamojāti-svabhāvena jñāna-hīnasya,
tatrāpi tvām **ajānataḥ**, tvad adbhuta-līlādinā tvāṁ jñātum
aśaknuvataḥ, athavā samṛd api yo bhartā, tenāpi tvantu sraṣṭṛtvādinā
nityeśvaraḥ \| vayaṁ ca jīvāḥ sevakā eva, ato muhur apy asmākaparādhas
tvayā soḍhum eva yogya iti bhāvaḥ, kiṁ ca, kṣantum iti \| anyat samānam
\|\|51\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atas tvayā kṣantuṁ yujyata
evety āhuḥ---apeti \| **bhartrā** poṣṭṛtvāt pitṛ-tulyena
**sva-prajā-kṛtoparādhaḥ sakṛd** api **soḍhavyaḥ** soḍhuṁ yogyaḥ tasmāt
**kṣantum** ity-ādi tvantu **śāntātmatvāt** sarvathā kṣantum
**arhasīty** arthaḥ \| kiṁ ca, **mūḍhasya** tāmasa-jāti-svābhāvena
jñāna-hīnasya ata eva **tvām ajānataḥ** tvad-bhūta-līlādi-darśanenāpi
tvāṁ jñātum aśaknuvatah \| yad vā, sakṛd api yo bhartā tenāpi tvaṁ tu
sraṣṭṛtvādinā nityeśvaraḥ kim uteti \|\|51\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ataḥ
śānta-loka-vipriyakāritva-lakṣaṇo 'syāparādho 'bhūd eva sa ca **sakṛt**
**soḍavya** ity \| adhunā daṇḍayitvā śikṣito 'py ayaṁ
tvadīya-śānta-janeṣu yadi punar apy **aparādhya**ti, tadā na soḍavya iti
\| bhāvaḥ **kṣantum arhasīty** artha-paunar uktyam
ativaiyagrya-vyajñakaṁ kṣantum ity aparādham iti śeṣaḥ \| **śāntātmann**
iti kṣantṛtve hetuḥ **mūṭasyājānata** iti kṣantavyatve hetuḥ \|\|51\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**
śānta-jana-vipriyakāritvam asyāparādhaḥ **sakṛt soḍhavya** eva punar
evaṁ kāritve tu na soḍhavya iti bhāvaḥ \| **kṣantum** **arhasīti**
vaiyagryāt punar uktiḥ **śāntātmann** iti kṣantṛtve **mūḍhasyājānata**
iti kṣantavyatve hetuḥ \|\|51\|\|

**\...**

**\|\| 10.16.52 \|\|**

**anugṛhṇīṣva bhagavan prāṇāṁs tyajati pannagaḥ \|**

**strīṇāṁ naḥ sādhu-śocyānāṁ patiḥ prāṇaḥ pradīyatām \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** padbhyāṁ na gacchaty
aryādurasā gacchatīti pannaga ity anena tad dainyaṁ dhvanitam \|
sādhuśocyānām ity ukteḥ tvaṁ sādhuvaryo'si patir eva hi sādhvīnāṁ
nārīnāṁ[^119] jīvanaṁ smṛtam ity āśayenāha---prāṇa iti \|
**pati**-jīvana-paryantam eva **sādhvīnāṁ** jīvanam, patyante tad
anugama-śravaṇād iti bhāvaḥ \| he **bhagavan** paramādayālo \| yad vā,
he sarvajña nija-kāruṇya-mahimānaṁ svamāyā-vaibhavaṁ jīvānām asmākaṁ
dainyaṁ ca jānāsyeveti bhāvaḥ \|\|52\|\| atra viśvanātha, toṣiṇyāṁ api

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** kiṁ vaktavyam, kṣamā
kāryeti, anugraha eva kartuṁ yogya ity āhuḥ\--anv iti \| kutaḥ ?
**bhagavan** he parama-dayālo ! yad vā, he sarvajñeti
nija-kāruṇya-mahimānaṁ svamāyā-vaibhavaṁ ca tata eva jīvānām **asmākaṁ**
dainyaṁ ca tvaṁ jñānāsyevety arthaḥ \| tac
cāvilamvenety-ādi-nija-pratijñāṁ smarasyevety arthaḥ \| ārtatvaṁ
darśayanti---**prāṇān** iti \| aho bata na kriyatām asminn
**anugrahaḥ**, asmāsvavaśyaṁ kartum upayujyata ity āhuḥ---**strīṇām**
iti \| **sādhubhiḥ** **śocyānāṁ** jātyaiva svātantrādy abhāvād iti
parama-dainyaṁ darśitam \| yad va, sādhu yathā syāt punar
anaparādhatvādi-sampādanenety arthaḥ \| patir eva prāṇaḥ jīvanam,
prakarṣeṇa śarīrākṣatatvādinā ca dīyatām \|\|52\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kiṁ vaktavyaṁ kṣamā kāryeti
anugraha eva kartuṁ ity āhuḥ---anviti \| kṛtaḥ ? **bhagavan**, he
parama-dayālo ! yad vā, he sarvajñeti ! nija-kāruṇya-mahimānaṁ
sva-māyā-vaibhavaṁ ca tata eva jīvānām **asmākaṁ** dainyaṁ ca tvaṁ
jānāsyevety arthaḥ \| etac cāvilambenety āhauḥ---prāṇān iti \| yad vā,
annaṁ hi prāṇināṁ prāṇā, ārtānāṁ śaraṇaṁ tv aham ity-ādi-nija-pratijñāṁ
smarasvety arthaḥ \| ārtatvaṁ darśayanti---**prāṇān** iti \| aho bata na
kriyatāṁ vāsminn **anugrahaḥ** asmāsvavaśyaṁ kartum upayojyata ity
āhuḥ---**strīṇām** iti \| **sādhubhiḥ** **śocyānāṁ** jātyaiva
svātantryādy abhāvāt iti parama-dainyaṁ darśitam yad vā, sādhu yathā
syāt punar anaparādhatvādi-sampādanenety arthaḥ \| **patir** eva prāṇaḥ
jīvanaṁ prakarṣeṇa śarīrākṣatattvādinā ca **dīyatām** \|\|52\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** nanu, cikitsāsya sādhveva
kṛtā rogo gata eva kintu roga-śeṣa-dūrīkaraṇārthaṁ saptāṣṭāḥ
pārṣṇiprahārā avaśiṣyante, teṣu sammatirdīyatām ity ata āhuḥ,
anugṛhnīṣveti \| sa-doṣaśeṣo **'nugrahā**mṛtapradānenaiva nāśanīyoḥ natu
daṇḍa-tīvraṣaudha-pānena yato'sau samprati prāṇāṁs tyajati

nanu, **tyajatū** prāṇān kim anena vigītena sarpa-śarīreṇa, ataḥ paraṁ
divya-deho mad-bhakta eva bhaviṣyati \| tatrāhuḥ, **strīṇām** iti \|
sūndarīṇām **asmākaṁ** vaidhavye sati kaścid anyaḥ pāpiṣṭhaḥ sarpo balāt
kāmayitā bhaviṣyatīty ataḥ **śocyānām** asmākam ayam eva sampraty
utpanna-vaiṣṇavatākatvāt **prāṇaḥ** snehāspadī-bhavan prāṇa-tulyaḥ
\|\|52\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, pañcaṣaiḥ
pārṣṇi-prahārair asya doṣa-śeṣo'paneyaḥ sanmatiś ced-bhavatīnām iti
cet-tatrāha---anugṛhīṣv eti \| tac cheṣo**'nugrahād** evāpagacched iti
bhāvaḥ \| tair eṣa **prāṇāṁs** **tyajati** nanv asya duṣṭasya prāṇane
yad uktānāṁ vaḥ katham āgrahas tatrāhuḥ\--**trīṇām** iti \|
strībhyo'smabhyam ayaṁ patir **dīyatāṁ** idānīṁ tvaṁ prapannatvād ayam
asmākaṁ ity arthaḥ \| **naḥ** kīdṛśānām ity āha---**sādhv** iti \|
etasmin mṛte vaidhavyena vairūpye sati sādhubhiḥ śeṣa-devādibhiḥ
**śocyānām** iti tebhyo naitad-roceta iti bhāvaḥ \|\|52\|\|

**\...**

**\|\| 10.16.53 \|\|**

**vidhehi te kiṅkarīṇām anuṣṭheyaṁ tavājñayā \|**

**yac-cchraddhayānutiṣṭhan vai mucyate sarvato bhayāt \|\|**

**śrīdhara-svāmī (bhāvārtha-dīpikā) :** yuṣmad-anugrahe'nyeṣāṁ mṛtyur
eveti cet tan nety āhuḥ, vidhehīti \| **tvad-ājñayā** prāṇino nādyām eti
bhāvaḥ \|\|53-55\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** bhinnānvayāt te tava yoḥ
punar uktir na śaṅkyeti \| **anuṣṭheyam** \| **vidhehi** ājñāpaya
vipūvādhā karoty ardhe iti vyāṅyuktaḥ \| karoty arthatve'pi tam
ullaṅghyānyārtho'pi prakṛta-saṅgatyā bhavatīti bodhārtham ayam arthaḥ \|
yat bhavad **ājñaptam** \| **sarva-tobhayāt** saṁsārāt \| iti bhāva iti
\| prāṇi-hiṁsā-parityāgena sad-gatiṁ lapsyāmaha iti tātparyam \|\|53\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tavājñayā yad anuṣṭheyam,
tavājñayety asya pareṇa vānvayaḥ \| tvadājñayā caitaṁ hṛdaṁ parityajya
pūrva-sthānaṁ gatānām apy asmākaṁ śrī-garuḍādibhyo bhayaṁ na
bhavitaivety āhuḥ---yad iti \| **yad** yasmāt **tavājñayānuṭiṣṭhan**
karma kurvan yad anuṣṭheyam iti vā \| **vai** prasiddhau, **sarvataḥ**
sarvasmād api sarvatrāpi vā \| yad vā, sarvato **bhayān** mucyata iti
vaikuṇṭha-loka-prāptir evābhipretā \|\|53\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tavājñayā yad anuṣṭheyaṁ
vidheyaṁ** tat **kiṅkarīḥ** prati samādiśa yad vā, tavājñayeva tava
kiṅkarīṇāṁ satīnām asmākam anuṣṭheyaṁ tavājñayety asya pareṇānvayaḥ \|
yad yasmāt tavājñayā **anutiṣṭhan** karma kurvan yad anuṣṭheyam iti vā
\| **vai** prasiddho, **sarvataḥ** sarvasmād api sarvatrāpi vā \| yad
vā, sarvato **bhayāt** **mucyate** iti bhagaval loka-prāptir evābhipretā
\|\|53\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** bhavatvayaṁ yuṣmabhyaṁ
patir datta eva kintu yan-mayādiśyate tat kartavyam iti tatra
sa-sambhramam avaśyam evety āhuḥ---vidhehīti \| **tac** **ca**
itaḥ-sthānād anyatra śīghraṁ yātety agre vyaktī-bhaviṣyati \|\|53\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, daṇḍo'yaṁ vaḥ patiḥ
kintu mad ājñāyāṁ stheyam iti cet tatra sasambhramam avaśyam evety
āhuḥ---vidhehīti \| **tac** cetaḥ sthānāt śīghraṁ yātety upariṣṭāt
spaṣṭī-bhāviḥ \|\|53\|\|

**\...**

**\|\| 10.16.54 \|\|**

**śrī-śuka uvāca**---

**itthaṁ sa nāga-patnībhir bhagavān samabhiṣṭutaḥ \|**

**mūrcchitaṁ bhagna-śirasaṁ visasarjāṅghri-kuṭṭanaiḥ**[^120] **\|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : aṅghri-kuṭṭanaiḥ**
pāda-mardanaiḥ \|\|54\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** sa stuti-mātrapītaḥ
śrī-vṛndāvana-svachanda-sukha-krīḍā-rasiko vā \| yad vā,
parama-duḥkha-kātaro **bhagavān** śrī-kṛṣṇoṅghabhyāṁ **kuṭṭanaiḥ**
prahārair **bhagna-śirasam**, ata eva **mūrcchitaṁ** tajyāja, yadyapi sa
ity-ādikaṁ visarjane hetur vibhāti, tathāpy etad viśeṣaṇa-dvayaṁ
tad-duṣṭatā-samyag apagama-bodhanārtham \| \| kiṁ vā, agre
vakṣyamāṇa-kṛpa-viśeṣārthaḥ, **mūrcchateḥ** samuccayārthatvāt \| yad vā,
labdhānanda-moham ity arthaḥ \| **nāga-patnībhir** ity asyāyaṁ
bhāvaḥ---nija-dayālutvādinā tad-dukhaḥ-dṛṣṭyāpi svataḥ prasanno\'pi
tāsāṁ stuty ādhikaṁ santuṣṭa iti \| prema-viśeṣa-vistāraṇārthaitad
avatāre tad anurūpa-bhāvā yoṣitaḥ prati prāyaḥ[^121] prasāda-viśeṣāt \|
etac ca prathama-skandham ārabhya
pauravendra-purandhyādi[^122]-stuty-ādinā vyaktam eva \| ata-evātra
samyak abhitaḥ stuta ity uktam \|\|54\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** sa stuti-mātra-prītaḥ
śrī-vṛndāvana-svacchanda-krīḍā-rasiko vā \| yad vā, para-duḥkha-kārato
**bhagavān** śrī-kṛṣṇaḥ **aṅghribhyāṁ** **kuṭṭanaiḥ** prahārair
**bhagna-śirasam** ata eva **mūrcchitaṁ** tatyāja \|\|54\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : aṅghribhyāṁ** **kuṭunaiḥ**
prahārair **bhagna-śirasaṁ** kāliyaṁ tatyāja tac-chīrṣebhyaḥ
sahasaivāvaplutya tad-agre tasthāv ity arthaḥ \|\|54\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : visasarje**ti \| sahasaiva
tan-mūrdhanyo'vaplutya tad agre tasthāv ity arthaḥ \|\|54\|\|

**\...**

**\|\| 10.16.55 \|\|**

**pratilabdhendriya-prāṇaḥ kāliyaḥ śanakair harim \|**

**kṛcchrāt samucchvasan dīnaḥ kṛṣṇaṁ prāha kṛtāñjaliḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : pratilabdhedriya-prāṇaḥ**
tyakta-**mūrcchaḥ** \| **kṛtāñjalir** iti sarvāṅga-vyathāvatvād
daṇḍavad-bhūmau nipatya praṇāmāsamartha iti \|\|55\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :**
visarjanenānanda-**mūrcchā**pagamāt prati-**labdhendriyādi**-vṛttir iti,
tattvārthaḥ \| nija-durmadādi-doṣaṁ haratiti harim, yataḥ **kṛṣṇaṁ**
sākṣād bhagavantaṁ kṛpā-viśeṣeṇa manoharaṁ paramānandaṁ ceti tattvārthaḥ
\| evam anyad api ūhyam \| **dīno** gatābhimāna ārto vā \| ata-evāśaktyā
patnīvan na praṇanāmeti jñeyam \| prakṛṣṭam āheti---bhagavaty eva
nija-doṣāvarjanāt, tac cāgre vyaktaṁ bhāvi \|\|55\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** nija-durmadādi-doṣaṁ haratīti
**hariṁ** yataḥ **kṛṣṇaṁ** sākṣāt bhagavantaṁ dīnaścārtaḥ gatābhimāno
vā, ārtatvād evāśaktyā patnīvan na daṇḍavat prāṇanam iti jñeyaṁ
prakṛṣṭaṁ dīna-janānāṁ vaktum ucitam āheti ato bhagavati
nija-doṣāropaṇam iti yat kariṣyate tad api dainyenaiva svasya tad
adhīnatāyām eva tātparyāt \|\|55\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : kṛcchrād** iti kaṣṭād eva
kathañcit **kṛtāñjaliḥ** sarvāṅga-vyathāvattvāt na tu bhūmau daṇḍavan
nipatya praṇāma-samartha iti bhāvaḥ \|\|55\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : kṛcchrāt** kaṣṭād eva
**kṛtāñjaliḥ** kuṭṭanair ativyathita-gātratvāt sāṣṭāṅgaṁ praṇāmaṁ kartum
asamartha iti bhāvaḥ \|\|55\|\|

**\...**

**\|\| 10.16.56 \|\|**

**kāliya uvāca---**

**vayaṁ khalāḥ sahotpattyā tāmasā dīrgha-manyavaḥ \|**

**svabhāvo dustyajo nātha lokānāṁ yad asad-grahaḥ \|\|**

**śrīdhara-svāmī (bhāvārtha-dīpikā) :** yad asad-graha iti \| **yataḥ
svabhāvo'sad-graha**-rūpaḥ \| yad vā, yataḥ svabhāvād asati dehādau
grahaḥ sa **dustyaja** iti \|\|56\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** asatāṁ graha iva
bandhakārī mithyā-haṭha-*rūpa* iti vā \| **svabhāvaḥ** svajāti-dharmaḥ
\| *svabhāvasya* durāgraha-rūpatvam asambhavaṁ matvārthāntaram āha---yad
veti \| yo **graho** brahmaṇo'ham ity ādyabhiniveśaḥ \| he **nātha** he
īśvara tam api tvaṁ khaṇḍayituṁ samartha iti bhāvaḥ \|\|56\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** dīnatvenānyat svayaṁ
racayitvā vaktum aśaknuvan sva-patnībhyaḥ śrutārtham eva \| kiṁ vā,
tāsāṁ tādṛśoktyaiva prasannaṁ matvā tathaivāha-**vayam** iti caturbhiḥ
\| utpattyā saha jāti-svabhāvenaivety arthaḥ \| **nātha** he īśvara !
iti tvad vihita eva **svabhāva** iti bhāvaḥ \|\|56\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tathavāha---vayam iti
caturbhiḥ \| **utpattyā** sahaja-jāti-*svabhāve*naivety arthaḥ \|
**nātha**, he īśvareti tam api tvaṁ khaṇḍayituṁ samarthosīti bhāvaḥ
\|\|56\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yadyato viruddhatvena
jñātasyāpi rāgadveṣāder **graho** grahaṇaṁ viduṣām api kiṁ punar mūḍānām
**asmākam** iti bhāvaḥ \|\|56\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : utpatyā** saha
jāti-svābhāvenaivety arthaḥ \| yad yasmāt **svabhāvād** **asato**
rāgadveṣāder **graho** viduṣām api bhavati kā kathā **asmākaṁ** mūḍānām
iti bhāvaḥ \|\|56\|\|

**\...**

**\|\| 10.16.57 \|\|**

**tvayā sṛṣṭam idaṁ viśvaṁ dhātar guṇa-visarjanam \|**

**nānā-svabhāva-vīryaujo-yoni-bījāśayākṛti \|\|**

**śrīdhara-svāmī (bhāvārtha-dīpikā) :** guṇair vividhatayā sṛjyata iti
**guṇa-visarjanam** \| tatrāpi **nānā-svabhāvādayo** yasya tat
\|\|57\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *tatrāpi*
guṇa-visargatve'pi \| **nānā-svabhāvā** agner ūrdhva-jvalanam vāyos
tiryag gamanam ity evam ākārāḥ \| nānā-**vīryāṇi**
manuṣye'nyaddhastinyanyad ity evam \| **ojo**'vaṣṭambhaḥ, **bījaṁ**
śuklādi, **āśayo**'bhiprāyaḥ, **ākṛtir** ākāra ete *nānāvidhā* yatra
santi tad ity arthaḥ \|\|57\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tad evābhivyañjayati
tvayeti sārdhena \| nanu, śrī-brahmaṇā sṛjyate, na tu mayety
āśaṅkyāha---he dhātar iti \| tvam eva tad rūpeṇa **sṛjasīti**
**svabhāvaḥ** śāntatvādiḥ, **vīryojasor** dehendriya-śakti-bhedena
bhedaḥ, **yoni-bījayoś** ca mātṛtva-pitṛtva-bhedena[^123], **āśayo**
vāsanā, **ākṛtiḥ** rūpam[^124] \|\|57\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tad
evābhivyañjayati---tvayeti sārdhena \| nanu, brahmaṇā **sṛjyate** na tu
mayety āśaṅkyāha---he dhātar iti \| tvam eva tad rūpeṇa s**ṛjasīti**
bhāvaḥ \| **svābhāvaḥ** śāntatvādiḥ **vīryaujasor**
dehendriya-śakti-bhedena bhedaḥ **yoni-bījayor** mātā-pitṛ-bhedena
**āśayo** vāsanā **ākṛtiḥ** rūpam \|\|57\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** yato guṇai vividhaṁ
sarjanaṁ sṛṣṭi yatra tat vividhatvam āha---nānā svabhāvādayo yasya tat
\|\|57\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** gunairs tvad adhīnair
vividhatayā sṛjyata iti **guṇa-visarjanam idaṁ viśvaṁ** tatrāpi
**nānā-svabhāvadayo** yasya tat svabhāvaḥ śantatvādi **vīryaujasoḥ**
śarīrendriya-śakti-bhedād-bhedaḥ **yoni**-bījayostu mātā-pītṛ-bhedāt
**āśayo** vāsanā **ākṛtiḥ** rūpam \|\|57\|\|

**\...**

**\|\| 10.16.58 \|\|**

**vayaṁ ca tatra bhagavan sarpā jāty-uru-manyavaḥ \|**

**kathaṁ tyajāmas tvan-māyāṁ dustyajāṁ mohitāḥ svayam \|\|**

**śrīdhara-svāmī (bhāvārtha-dīpikā) : jātyā** janmanaivorur **manyur**
yeṣāṁ te **vayaṁ** svayaṁ **kathaṁ** **tyajāmaḥ** \|\|58

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tatra viśvasmin \| **tvan
māyām** krodhādi-rūpeṇa pariṇatām \|\|58\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : bhagavan** he sarveśvara !
iti sva-karmaṇaiva **sarpā** iti pakṣī nirastaḥ-karmaṇām apīśvaratvāt \|
yad vā, dve parama-svatantra ! iti karmādinām api tvad adhīnatvān
nijecchā-mātreṇaiva **vayam** īdṛśā vihitāḥ, **tatra** kiṁ vaktuṁ varākā
vayaṁ śaknuma iti bhāvaḥ \| yad vā, he anulaghya-śāsana ! iti, ata
**uru-manyumayīṁ** tvan **māyāṁ** **kathaṁ** tyaktuṁ śaknuma ity arthaḥ
\| svayam iti yadi tāṁ tvayā **tyajyāmahe**, tad eva gyāgaḥ sambhavatīty
arthaḥ \| nanu, tat tyāgāya mad bhajanopāyaś cintyatām, tatrāha-mohitās
tvan māyayaiva \| yad vā, **svayaṁ** tayaiva **mohitā** iti \|\|58\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : bhagavan** ! sarveśvareti
sva-karmaṇā eva **sarpā** iti pakṣa nirastaḥ karmaṇām apīśvaratvāt
tasmād asvātantryeṇaivām aparādho **jāta** iti bhāvaḥ \| ataḥ **katham**
ity anyair api **dustyajām** \|\|58\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** evaṁ kāliye niḥsārite sadya
eva yamunā śuddhāsīd ity āha---tadaiva sety-ādi \| sā yamunā
tadaivāmṛta-jalābhavat \| kutaḥ ? bhagavataḥ śrī-kṛṣṇasyānugrahāt \|
bhagavat-svarūpam āha---krīḍā-manuja-rūpiṇaḥ \| kriḍā līlā ca
manuja-rūpaḥ narākṛtiś ca te asya sta iti nitya-yoge in, nitya-līlo
nitya-manujākṛtiś ca yas tasyety arthaḥ narākṛti paraṁ brahma
ity-ādi-ukteḥ \| narākṛtitvaṁ dvibhujatvam \| dvanda-samāsādi-ṣaṭke
valayīty-ādivat nitya-yoge'tiśāyane saṁsarge ca vivakṣāyāṁ matvādvayo
bhavantyamī ti durgaḥ \|\|58\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : jātyā** janmanaiva
bahu-kopāḥ \|\|58\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : jātyā** janmanair vorur
mahān **manyur** yeṣāṁ te **svayaṁ kathaṁ tyajāmaḥ** \|\|58\|\|

**\...**

**\|\| 10.16.59 \|\|**

**bhavān hi kāraṇaṁ tatra sarva-jño jagad-īśvaraḥ \|**

**anugrahaṁ nigrahaṁ vā manyase tad vidhehi naḥ \|\|**

**śrīdhara-svāmī (bhāvārtha-dīpikā) : hi** yasmāt tatra tvan-māyā-tyāge
**bhavān** eva **kāraṇam** ity **anugrahaṁ** **vidhehi** mamājñayā
khādantīti \| īśvaratvān **nigrahaṁ** vā vidhehīti \|\|59\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yan manyase tad vidhehīti
samvandhaḥ \| **anugraham** prasādam \| **nigraham** daṇḍam \| sarvaṁ
nija-māyā-vaibhavādikam asmākaṁ dainyādikaṁ ca jānāsīti **sarvajña** ity
anugrahe hetuḥ \| **jagadīśvara** iti, parama-svatantra iti ca nigrahe
\| tathā ca viṣṇu-purāṇe yathāhaṁ bhavatā sṛṣṭaḥ \[vi.pu 5.7.70\]
ity-ādi \| yad vā, sarvajña iti, nigrahānugrahayoḥ kāraṇaṁ vetsi,
jagadīśvara iti tayor ekaṁ **vidhehī**ti \| saty api
nigraha-kāraṇe'nugraham api kartuṁ samarthosīti bhāvaḥ \|\|59\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayati[^125]-bhavān iti \| **kāraṇam** iti tvayā hetunaiva sā
tyājyā syād iti bhāvaḥ \| **manyase** yam icchasi, tam eva **vidhehī**ty
arthaḥ \| tatra sarva nija-māyā-vaibhavādikam asmākaṁ ca dainyādikaṁ
jānātīti **sarvajña** ity **anugrahe** hetuḥ, **jagadīśvaraḥ**
parama-svatantra iti ca **nigrahe**, tathā ca
śrī-viṣṇu-purāṇe---yathāhaṁ bhavatā sṛṣṭaḥ \[vi.pu 5.7.70\] ity-ādi \|
anyat tair vyañjitam \| yad vā, atas tatra mahad aparādhe\'pi **bhavān**
eva kāraṇam, lajjā-bhayādināparādha iti vyaktaṁ na nirdiṣṭam, tac ca tva
eva jānāsīty āha---sarvajña iti \| \| kiṁ vā, kim anyad-vaktavyam,
sarvaṁ tvam eva jānāsīty arthaḥ \| jagatām īśvaraḥ, ato\'yogyeṣv api
nigrahaṁ kartum arhasīti bhāvaḥ \| ato yaṁ manyase kartum icchasi, tad
iti tam \| yad vā, yad anyad vā manyase, tad evāsmān prati vidhehi,
tatrāsmākam icchayā kiṁ bhaved iti bhāvaḥ \|\|59\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** svayaṁ tyāga-śaktau hetuḥ
bhavān iti tvayā hetunā eva sā tyājyā syād ity arthaḥ \| **manyase**
tvam icchasi tam eva **vidhehī**ty arthaḥ \| tatra sarvaṁ
nija-māyā-vaibhavādikam asmākaṁ ca dainyādikaṁ jānāsīti **sarva-jñaḥ**
ity **anugrahe** hetuḥ **jagad-īśvaraḥ** parama-svatantra iti ca
**nigrahe** tathā ca viṣṇu-purāṇe yathāhaṁ bhavatā sṛṣṭaḥ \[vi.pu
5.7.70\] ity-ādi anyat taiḥ \|

yad vā, sarvajña ity anugraha-nigrahayoḥ kāraṇaṁ vetsi jagad-īśvara iti
tayor ekaṁ vidhehīti vākyārthaḥ tatra ca jagadīśvara iti saty api
nigraha-kāraṇe anugraham api kartuṁ śaknoṣīti bhāvaḥ \|\|59\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : tatra** māyātyāge
\|\|59\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tatra** māyā-tyāge
\|\|59\|\|

**\...**

**\|\| 10.16.60 \|\|**

**śrī-śuka uvāca---**

**ity ākarṇya vacaḥ prāha bhagavān kārya-mānuṣaḥ \|**

**nātra stheyaṁ tvayā sarpa samudraṁ yāhi mā ciram \|**

**sva-jñāty-apatya-dārāḍhyo go-nṛbhir bhujyatāṁ nadī \|\|**

**śrīdhara-svāmī (bhāvārtha-dīpikā) :** yato **gobhir nṛbhiś** ca nadī
**bhujyata** iti \|\|60\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : kārya-mānuṣo**
deva-kāryārthaṁ dhṛta-nara-dehaḥ \| **atra** yamunā-hrade \|
sārdhenānvayaḥ \| kāryaṁ jagad-dhitaṁ tad-arthaṁ svena mānuṣa-rūpeṇa
prakaṭo yo **bhagavān** \| yad vā, kāryaṁ krīḍā līlā, tayaiva mānuṣo, na
tu tadvad bhautika-deha-viṣatvenety arthaḥ \| yad vā, kāryā
nija-prema-bhakti-vistaraṇādinā sampādyā mānuṣā yena mānuṣeṣv avatāreṇa
teṣām eva prādhānyāt \| atas tasya mūla-sthāne śrī-vṛnḍavane sarpāṇāṁ
**sthitir** anuciteti bhāvaḥ \| yad vā, kād brahmaṇo\'py āryāḥ pūjyatamā
mānuṣāḥ śrī-nandādayo yasya saḥ \| evaṁ teṣāṁ sukhārtham iti bhāvaḥ \|
he **sarpa** ! iti tatra sthity-ayogyatvaṁ yāne samarthatvaṁ cāha
\|\|60\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ity ākarṇya** iti \| mayā
yad ādiśyate tad anenāvaśyaṁ kāryam iti tad abhiprāyaṁ jñātvety arthaḥ
\| yad vā, iti īdṛśaṁ dainyād anugṛhītaṁ **vacaḥ kāryaṁ** jagad-dhitaṁ
tad arthaṁ **mānuṣa**-rūpeṇa prakaṭo yo **bhagavān** \| yad vā,
**kāryā** nija-prema-bhakti-vistāraṇena sampādyā mānuṣā yena,
manuṣyatvaṁ hi śrī-bhagavat prema-bhaktyaiva sampadyate, ata eva devānām
api tad-durlabhaṁ prārthyaṁ ca pūrvaṁ prāyaḥ prema-bhakty-abhāve na
manuṣyatvaṁ na vṛttam iva, adhunā śrī-bhagavatā tat sampādyam ity arthaḥ
\| atas tasya mūla-sthāne śrī-vṛndāvane sarpāṇāṁ **sthitir** anuciteti
bhāvaḥ \|

yad vā, kāt brahmaṇo\'pi āryāḥ pūjyatamā mānuṣāḥ śrī-nandādayo yasya saḥ
\| evaṁ teṣāṁ sukhārtham iti bhāvaḥ \| he **sarpa** ! iti tatra
sthity-ayogyatāṁ yāne śaktiñ ca darśayati \| ata eva svasya
**jñāty**-ādibhir yukta iti sva-śabdena teṣāṁ tādṛśaṁ durviṣamayatvaṁ
tad-adhīnatvaṁ ca sūcitam \| tvam iti pāṭhe\'pi tasya
mahā-duṣṭatvādi-sūcanena sa evārtho\'bhipretaḥ \| **nadī** pravāhavatī
śrī-yamuneti tvad-avasthityā lokānām apakāraḥ syād iti bhāvaḥ
\|\|60.61\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ity ākarṇya** ity ardhakam \|
mayā yad adiśyate tad anenāvaśyaṁ kāryam iti tad-ukty-abhiprāyaṁ
jñātvety arthaḥ \| **kāryaṁ** jagad-dhitaṁ tad-arthaṁ svena
**mānuṣa**-svarūpeṇa prakaṭo yo **bhagavān** \| yad vā, kāryaṁ
krīḍā-manuṣya-līlayaiva mānuṣaḥ \|

na tu, tadvad bhautika-deha-viśeṣatvenety arthaḥ \| yad vā, kāryāḥ
nija-prema-bhakti-vistāraṇādinā sampādyā mānuṣā yena mānuṣeṣv avatāreṇa
teṣām eva prādhānyāt atas tasya mūla-sthāne śrī-vṛndāvane sarpāṇāṁ
**sthitir** anuciteti bhāvaḥ \|

yad vā, kāt brahmaṇāpi āryāḥ pūjyatamā mānuṣāḥ śrī-nandādayoḥ yasya saḥ
evaṁ teṣāṁ sukhārtham iti bhāvaḥ \| he **sarpe**ti tatra sthity
ayogyatāṁ yāne ca śakti darśayati ata eva svasya **jñāty**-ādibhir yukta
iti sva-śabdena teṣāṁ tādṛśa-durviṣamayatvaṁ tad adhīnatvaṁ ca sūcitam
\|\|60\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : kāryaṁ** krīḍā manuṣya-līlā tayaiva
**mānuṣo** na tu tadvad bhautika-deha-viśeṣatvenāpīty arthaḥ
\|\|60.67\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : kāryeṣu**
brahma-rudrādi-duṣkareṣv api kāliya-nigrahādi-karmasu **mānuṣa** eva, na
tu tat-tat-kṛtya-samucita-cakra-pāṇy-ādi-rūpa ity arthaḥ \| yad vā,
**kāryaṁ** krīḍā lilā tenaiva mānuṣaḥ līlā-maya-mānuṣa-svarūpa ity
arthaḥ \| yad vā, kasya brahmaṇo'py āryaś cāsau mānuṣaś ceti saḥ \| yad
vā, kāryaṁ mānuṣasyeva yasya saḥ, yado **gobhir nṛbhiś** ca **nadī
bhujyate** taṭa-pravāha-gata-ghāsa-patra-phala-jalānāṁ bhogaucityāt
\|\|60\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ity **ākarṇye**ty
ardhakam \| mad uktamayaṁ kariṣyatyeveti tad ukti-bhāvaṁ vijñātety
arthaḥ \| **kāryaṁ** līlā-mānuṣeṣu yasya saḥ teṣāṁ sukhāyeti bhāvaḥ \|
yad vā, kāryāḥ sva-prema-vaiśiṣṭayena sampādya **mānuṣā** yena saḥ teṣv
avatāreṇa teṣām eva prādhānyāt \|\|60\|\|

**\...**

**\|\| 10.16.61 \|\|**

**ya etat saṁsmaren martyas tubhyaṁ mad-anuśāsanam \|**

**kīrtayann ubhayoḥ sandhyor na yuṣmad bhayam āpnuyāt \|\|**

**śrīdhara-svāmī (bhāvārtha-dīpikā) : na yuṣmatto bhayam āpnuyāt** \|
tasya yuṣmābhir bhayaṁ notpādanīyam ity ājñā \|\|61.62\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** sva-śabdena teṣāṁ
tādṛśa-durviṣamayatvaṁ tad adhīnatvaṁ ca sūcitam, yato gavādibhir
bhujyate, na tu sarpair atas tvaṁ yāhīti pūrveṇa saṁbandhaḥ \|
matto'nuśāsanaṁ śikṣā daṇḍo'yatrādhyāye taṁ **mad anuśāsanam** \|
**sandhyoḥ** sandhyayoḥ \| sāyaṁ prātar ity arthaḥ \| tava pāda-sparśe
mama ca daṇḍe ity āvayoḥ kīrtir ācandrārkaṁ sthāsyatīty---āha ya iti \|
**na** **yuṣmad** b**hayam āpnuyād** iti tena padya-dvayam idaṁ
sarpoccāṭana-mantra eva jñeyaḥ \| tathā cargvedasya mantrāntaram

> yamunā hrade hi so yāto yo nārāyaṇa-vāhanaḥ \|
>
> yadi kāli-kandatasya yadi kākālikād bhayam \|\|
>
> janma-bhūmi-parikrānto nirviṣe yāti kālikaḥ \| iti \|

ito'py asmād api hetoḥ \| mamāsamantān krīḍā yatra tasmin hṛde \| ādinā
ṛṣi-pitrādayo jñeyāḥ \| iti bhāva iti \| tavātra sthitau pūrvavat ko'pi
nāyāsyati snānādi tu dūrāpās tam ity arthaḥ \|\|61.62\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tvāṁ prati **mama
anuśāsanaṁ** nātra stheyam ity-ādi-lakṣaṇam api, astu tāvad atra
krīḍādikaṁ **sandhyoḥ** sandhyayoḥ **kīrtayan** **yaḥ** **saṁsmaret**
kīrtayan yo bhavatīti vā \| yad vā, grīṣma-varṣā-sandhau vilataḥ
prathama-nirgama-samaye varṣā-śīta-sandhau ca tatra praveśa-samaye
kṣadhārtyā kruddhebhyaḥ sarpebhyo bhaya-viśeṣo bhavatīti tad apekṣayā
tayor api na **bhayam** **āpnuyād** ity uktam \|\|61\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tvaṁ prati mad anuśāsanaṁ
nātra stheyam ity-ādi-lakṣaṇam apy astu tāvad atra krīḍādikaṁ
**sandhyoḥ** sandhyayoḥ **kīrtayan** **yaḥ smaret** tad evaṁ nātrety
ādipadya-dvayaṁ sarpoccāṭane mantra eva jñeyaḥ tathā ca
ṛg-vedastha-mantrāntaraṁ

> yamunā-hṛde hi so jāto yo nārāyaṇa-vāhanaḥ \|
>
> yadi kālika-dūtasya yadi kāḥ kālikād bhayaṁ \|
>
> janma-bhūmi-parikrānto nirviṣo yāti kālikaḥ \|\| iti \|\|61\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tava mat pāda-sparśaṁ
mama ca tvad daṇḍa ity āvayoḥ kīrtir ācandrārkaṁ sthāsyatīty āha---ya
iti \| **yuṣmatto bhayam āpnuyād** iti tena padya-dvayam idaṁ
sarpoccāṭane mantra eva jñeyaḥ \| tathā ca ṛg-vedasya mantrāntaraṁ

> yamumā-hṛde hi so yāto yo nārāyaṇa-vāhanaḥ \|
>
> yadi kālika-dantasya yadi kākalikād bhayam \|

janma-bhūmi-paritrāto nirviṣo yāti kālikaḥ \|\| iti \|\|61\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** yato gobhir nṛbhiś ca
nadī bhujyate taṭa-pravāha-gata-tṛṇa-phala-jalānāṁ bhogaucityāt
\|\|61\|\|

**\...**

**\|\| 10.16.62 \|\|**

**yo'smin snātvā mad-ākrīḍe devādīṁs tarpayej jalaiḥ \|**

**upoṣya māṁ smarann arcet sarva-pāpaiḥ pramucyate \|\|**

**śrīdhara-svāmī (bhāvārtha-dīpikā) :** ito'pi tvayā nirgantavyam ity
āha---yo'sminn iti \| tvayi sthite tan na sambhavatīti bhāvaḥ \|\|62\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *pūrva ślokasya vyākhyā
draṣṭavya \|*

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** nanu, duṣṭānām asmākaṁ
saṅga-doṣeṇa hṛdo\'yaṁ duṣṭatām iva gato\'sti kathaṁ go-nṛbhir bhujyatām
ity āśaṅkya---tac chodhanāya vare tasmai pradatte---ya iti \| **jalais
tarpayed** iti-vidhādi-doṣāpagamaḥ sūcitaḥ \| **upoṣya** ekādaśyādāv
upavāsaṁ kṛtvā māṁ cintayan **arcayet** sa sarvaitrividhaiḥ **pāpaiḥ**
prakarṣeṇa vāsanā-rāhityena muccyate \| yad vā, sa sarvaiḥ pāpair
mad-vimukha-janaiḥ **pramucyate**, avaiṣṇava-darśanādikaṁ tasya na syād
ity arthaḥ \|\|62\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : jalais tarpayed** iti
viṣāpagamaḥ sūcitaḥ **upoṣya** tīrthopavāsaṁ kṛtvā māṁ cintayan
**arcayet** sa sarvais trividhaiḥ **pāpaiḥ** prakarṣeṇa vāsanā-rāhityena
**mucyate** \|\|62\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ito'pi hetos tvayā
nirgantavyam evety āha---yo'sminn iti \| tvayi sthite tan na
sambhavatīti bhāvaḥ \|\|62\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tava sac-caraṇa-sparśe
mama ca tvad daṇḍa ity āvayor yaśaḥ sadā sthāsyatīty āha---ya iti \| na
yusmad iti tenedaṁ padya-dvayaṁ sarpoccāṭane mantra-rūpaṁ bodhyam
\|\|62\|\|

**\...**

**\|\| 10.16.63 \|\|**

**dvīpaṁ ramaṇakaṁ hitvā hradam etam upāśritaḥ \|**

**yad-bhayāt sa suparṇas tvāṁ nādyān mat-pāda-lāñchitam \|\|**

**śrīdhara-svāmī (bhāvārtha-dīpikā) :** na ca tava garuḍa-bhayaṁ bhaved
ity āha---dvīpam iti \|\|63\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tasya bhayābhāvaṁ
dyotayati na ceti \| yasya **suparṇasya** bhayāt \| **nādyān** mā
bhakṣiṣyati, api tu **mat-pāda-cihnaṁ** dṛṣṭvā naṁsyatīti bhāvaḥ
\|\|63-67\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** **dvīpam** iti bṛhattvaṁ
bodhayati, ramayatīti **ramaṇam** sañjñāyāṁ kaḥ iti sukhakāritvaṁ, etac
ca tat-protsāhanartham \| etaṁ kiñcid adhikayo-jana-mātram, tad-dīpāt
prāmāṇena svalpataram ity arthaḥ \| **upaśrita** iti nityāvāsatvaṁ
nirastam \| **nādyāt** na bhakṣayiṣyatīty arthaḥ, sambhāvanāyāṁ vā
saptamī, svayam eva na khāded ity arthaḥ \| kutaḥ ? **mat-pādena
lāñchitaṁ** mūrdhasu cakra-cihnaiḥ śābhitam ity arthaḥ \| tac ca pūrvam
eva nṛtya-gati-vilāsena \| kiṁ vā, adhunaiva prasādī-kṛtam \|\|63\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** ramayatīti **ramaṇaṁ**
saṁjñāyāṁ kan iti sūkhakāritvaṁ etac ca tat protsāhanārtham etaṁ kiñcid
adhika-yojana-mātraṁ tad **dvīpāt** pramāṇena svalpataram ity arthaḥ \|
**upāśrita** iti nityāvāsatvaṁ nirastaṁ **nādyāt** nāttuṁ śaknuyāt yataḥ
**mat pāde**ti tac ca pūrvam eva nṛtyagati-vilāsena kim vādhunaiva
prasādī-kṛtam \|\|63\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** na ca te garuḍād bhayaṁ
bhāvīty āha---dvīpam iti \|\|63\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ito'pi hetos tvayā
niryātavyam ity---āha yo'sminn iti \| tvayi sthite tan na sambhaved iti
bhāvaḥ \|\|63\|\|

**\...**

**\|\| 10.16.64 \|\|**

**śrī-śuka uvāca**---

**mukto bhagavatā rājan kṛṣṇenādbhuta-karmaṇā \|**

**taṁ pūjayām āsa mudā nāga-patnyaś ca sādaram \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** evam ukto nādyādity evam
uktaḥ \| **taṁ** śrī-kṛṣṇam \| **adbhuta-karmaṇe**ti \|
kāliyād-vrajastha-jīvasya trāṇaṁ kāliyasyāpi garuḍāt trāṇam iti
hiṁsya-hiṁsakayor ubhayor api kalyāṇām ity adbhutaṁ karma \| kṛṣṇeneti
sva-bhakta-garuḍāparādhasya sva-priya-vrajastha-jīvāparādhasya ca
karṣaṇaṁ parama-bhakta-kāliya-**patnīprī**ty anurodhāt kṛtam iti bhāvaḥ
\| **sādaram** iti \| he prabho duṣṭatāyāḥ paramāvadhi-rūpe mayi kṛpāyāḥ
paramāvadhir arpitas tvayā prakṛtāprākṛta-lokeṣu mad anyaḥ ko'pi
dhvaja-vajrāṅkuśādi-cihnāni sva-mūrdhni na dhatte, tad ahaṁ sāmprataṁ
śrī-mad aṅgāni mad datta-daṁśottha-viṣa-tāpataptāni
sugandha-śitala-candana-rasena sa-strīka eva pāṇibhiḥ spṛśan limpāni,
tato'tra divyāsane kṣaṇam upaviśety upaveśya svābhīṣṭaṁ pūrayitvā
labdha-bhagavat prasādo nirjagām ety āha---divyeti sārdha-dvayena
\|\|64\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** mukto mūrdhato\'vatareṇa
parityaktaḥ \| yad vā, visasarjeti pūrvam eva mukto\'sti, tad
anuvāda-mātram \| **adbhuta-karmaṇeti** nirvāsana-damanādinā
nigṛhītatayā prasiddho\'py **āsau** nija-pūrva-sukha-vasati-sthānaṁ
prāpa \| yad bhayāt sthānaṁ tatyāja tad apagatam, viśeṣataś ca
śrī-vaiṣṇavāgryasya tasya sakhyaṁ sammānyatvaṁ ca śrī-**bhagavat**
pādābja-cihnito jātam, kiṁ ca,
brahmādi-sevya-lakṣmī-prārthya-tat-pādābja-reṇubhis tādṛśa
--nṛtya-līlayā paryācitāḥ sarve mūrdhānaḥ saphalā babhūvuḥ, tatra ca
sarve phaṇās tan nṛtya-gaṅga-sthalāḥ praty ekaṁ vṛttāḥ \| śrī-brahmādy
apekṣya śrī-bhagavad anuśāsanaṁ labdham, tena ca sākṣāt
tan-madhura-vacanāmṛtaṁ pītam, paścāt parama-bhaktavat pūjādikaṁ ca
kṛtam, itthaṁ bahir dṛṣṭyā nigrahasyāpy anugraha-viśeṣe krodhasyāpi
parama-prasāda eva paryavasānāt \| api ca tādṛśāparādhino\'pi tatra ca
damitasyaiva sato hṛdā śaraṇāgati-mātreṇa tādṛśānugrahāt, kiṁ ca,
śrī-vṛndāvane yamunā-tīre sarvatra vraja-janaiḥ saha
svacchanda-sukha-krīḍārthaṁ tato niḥsāryasyāpi tasya
śrī-vṛndāvanāśritasya niḥsāraṇaṁ sādhunām asammatam iti tasya
sahaja-duṣṭatā-pradarśanāya go-gopādīnāṁ tad viṣa-jala-pānena
tādṛśāvasthāyāḥ para-duḥkha-kāratasyāpi tasya mūhūrtaṁ sākṣāt
tad-vraja-jana-tādṛśa-duḥkha-sahanāt, kiṁ ca---calasi yad-vrajāc cārayan
paśūn nalina-sundaraṁ nātha te padam \[bhā.pu 10.31.11\]
ity-ādi-gīyamāna-parama-saukumārya-pādābja-sparśena ratna-nikarācita-tan
mūrdha-varga-cūrṇanāt, tathā tādṛśaiśvarya-prakaṭana-samaye
muni-siddhādi-sākṣād eva mahā-nṛtya-kautukāt, tathāpi paribhramad
vilolat kṣaṇa-gaṇeṣu gati-kalā-rakṣaṇam ity-ādikam api
tasyaivādbhuta-karma tvam eveti dik \| alam ati-vistāreṇa \|

etad eva tasya bhagavattvā-viśeṣa-prakaṭanam ity āha---bhagavateti \|
idañcāśeṣaṁ sarvajñatvāc chrī-śukhadevo\'vadad iti śrī-ṛṣiḥ sarva-darśī
\| uvāceti sūtoktiḥ \| **rājan** he buddhyādinā prakāśamāneti, etad
**adbhuta-karmatva** sahetukatayā vuddhyata eveti bhāvaḥ \| yad vā,
rājan śrī-bhagavad anugraheṇa sadyo rudhira-srāva-īḍādi-nivṛttyā
tat-pādābja-sparśa-viśeṣeṇa deha-śobhā-bhava-sampattyā ca dyotamānaḥ
sann ity arthaḥ \| **pūjayāmāsa** kāliyaḥ **nāga-patnyaś ca** iti pāṭhaḥ
spaṣṭaḥ \| **mudeti** śrī-bhagavat tat tad anugrahānusandhānāt
pūjā-svabhāvād vā, **sādaraṁ** sa-premeti tāsāṁ bhāva-viśeṣotpatteḥ \|
atas tāsāṁ hastair evāmbarādi-paridhāpanaṁ gandhānulepanaṁ ca jñeyam
\|\|64\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : mukta** iti visasarjety
asyānuvāda-mātraṁ evam ukto bhagavateti vā pāṭhaḥ adbhuta-karmaṇeti
nija-pūrva-sukhavasati-sthānaṁ prāpa yad bhayāt tat sthānaṁ tatyāja
tasyāt tad apagaṁ viśeṣataś ca śrī-vaiṣṇavāgrasya tasya sakhyaṁ
sammānyatvaṁ ca śrī-bhagavat pādābja-cihnato jātaṁ brahmādi-sevyalakṣmī
prārthya-tat-pādābja-reṇubhis tādṛśanṛtya-līlayā ca paryācitāḥ sarve
mūrdhānaḥ saphalā babhūvuḥ śrī-brahmādy apekṣyaṁ śrī-bhagavad anuśāsanaṁ
labdham \| tena ca sākṣāt tan madhura-vacanāmṛtaṁ pītaṁ paścāt
parama-bhaktavat pūjādikaṁ ca kṛtam \| itītthaṁ bahir dṛṣṭyā
nigrahasyāpy anugraha-viśeṣatve krodhasyāpi parama-prasādatva eva
paryavasānāt \| api ca tādṛśāparādhino'pi tatra damitasyaiva satāṁ hṛdā
śaraṇāgati-mātreṇa tādṛśānugrahāt calasi yad-brajāc cārayan paśūn
nalina-sundaraṁ nātha te padam \[bhā.pu 10.31.11\]
ity-ādi-gīyamāna-parama-saukumārya-śrī-pādābja-sparśena
ratna-nikarācita-tan mūrdha-varga-cūrṇānāt
tādṛśaiśvarya-prakaṭana-samaye muni-siddhādi-śrī-gopādi-sākṣād eva
mahā-nṛtya-kautukāt tatrāpi paribhramad vilolat phaṇa-gaṇeṣu
gati-kalā-rakṣaṇāc ceti dik \|

etac ca tasya bhagavattā-viśeṣa-prakaṭanam ity āha bhagavateti \| idaṁ
cāśeṣaṁ sarvajñatvāt śrī-śuka-devo'vadad iti śrī-ṛṣiḥ sarva-darśī
uvāceti sūtoktiḥ **rājan** he buddhyādinā prakāśamāneti etad
**adbhuta-karmatvaṁ** sahetukaṁ tvayā avabudhyata eveti bhāvaḥ \|
**nāgaḥ** kāliyaḥ **mudeti** śrī-**bhagavat** tat tad
anugrahānusandhānāt **sādaraṁ** saprema atas tāsāṁ hastair eva
gandhānulepanādikaṁ jñeyam \|\|64\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : adbhuta-karmaṇe**ti kāliyād
vraja-sthajī vasya trāṇaṁ kāliyasyāpi garuḍāt trāṇam iti
hiṁsya-hiṁsakayor ubhayor api kalyāṇam ity adbhutaṁ karma **kṛṣṇene**ti
sva-bhakta-garuḍāparādhasya ca ca karṣaṇaṁ
parama-bhakta-**kāliya-patnī**-prīty anurodhāt kṛtam iti bhāvaḥ
\|\|64\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** na ca garuḍāt tava bhayaṁ
bhāvīty āha---dvīpam iti \|\|64\|\|

**\...**

**\|\| 10.16.65 \|\|**

**divyāmbara-sraṅ-maṇibhiḥ parardhyair api bhūṣaṇaiḥ \|**

**divya-gandhānulepaiś ca mahatyotpalam ālayā \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** parārdhyeḥ bahu-mūlyaiḥ \|
nāga-patnyaś ca jagannāthaṁ śrī-kṛṣṇaṁ pūjayāmāsur iti vacana-vyatyāsena
yojyam \| maṇibhir iti \| kṛṣṇa-prādurbhāva-kāle tad vakṣasstha evāsīd
yaḥ kaustubhaḥ sa eva tasya nara-līlatva-śobhā-vyaghātābhāvārthaṁ tad
alakṣitaṁ kāliya-kośāgāre praviṣṭo'bhūt \| ata eva
bahu-ratnālaṅkāra-pradāna-samaye kāliya-patnībhir apricita eva
svīya-ratna-viśeṣa-jñānena kaustubho dattaḥ \| tad uktam

> kaustubhākhyo maṇir yena praviśya hradam auragam \|
>
> kāliya-preyasī-vṛnda-hastair ātmopahāritam \|\|

iti gaṇoddeśa-dīpikāyām \|\|65\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** divyety-ādi
sārdha-dvayakam[^126] \| **divye**ty ādi-viśeṣaṇair marta-lokīyato
vaiśiṣṭam, \| kiṁ vā, tasya sarvasva-sārārpaṇam abhipretam \|\|65\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** divyeti sārdha-dvam \|
**divyety** ādi-viśeṣaṇair martya-lokikato vaiśiṣṭyam ata eva mālyādīnāṁ
viṣa-doṣāsparśādikaṁ ca jñeyam \|\|65\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** sādaram iti
pūrva-ślokokter \| he prabho ! duṣṭatāyāḥ paramāvadhi-rūpe mayi kṛpāyāḥ
paramāvadhir arpitaṁ tvayā, yad aho prākṛtāprākṛta-lokeṣu mad anyaḥ
ko'pi dhvaja-vajrāṅkuśādi-cihnāni sva-mūrdhina na dhatte tad ahaṁ
sāmprataṁ śrī-mad aṅgāni mad danta-daṁśotpanna-viṣa-dāha-taptāni
sugandha-suśītala-candana-rasena sastrīka eva pāṇibhiḥ spṛśannn
**anulimpāni** śṛṅgārajāni cety ataḥ kṣaṇam atraiva **divyāsane**
upaviśety upaveśya sva-vāñchitaṁ pūrayitvā labdha-bhagavat prasādas tato
nirjagāmety āha---divyeti sārdha-dvayena \| **maṇibhir** iti
kṛṣṇa-prādurbhāva-kāle tad vakṣāḥ-sthala evāsīt yaḥ kaustubha sa eva
tasya nara-lilatva-śobhā-vyaghātābhāvārthaṁ tadaivālakṣitaṁ
kāliya-koṣāgāra-madhye praviṣṭo'bhūt ata eva
bahu-ratnālaṅkāra-pradāna-samaye kāliya-patnībhir aparicita eva
svīya-ratna-viśeṣa-jñānena kaustubho dattaḥ yad uktam \|

> kaustumākhyo maṇir yena praviśya hṛdam auragam \|
>
> kāliya-preyasī-vṛnda-hastair ātmopahāritaḥ \|\| iti \|

gaṇoddeśa-dīpikāyāṁ prasādyeti bhagavān api
kāli-mūrdha-svabhaya-hasta-tala-nidhānena tadīya-sarvāṅga-vyathām
upaśamayāmāseti bhāvaḥ \|\|65.67\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** adbhuta-karmaṇeti
kusuma-sukumārayoḥ pādayoḥ sparśena ratna-nikarācitānāṁ mūrddnāṁ
cūrṇanāt paribhrama-viloleṣu teṣu gati-kalābhir kṣaṇāc ca kāliyād
avrajasya garuḍāt kāliyasya ca paritrāṇena hiṁsya-hiṁsakayor ubhayor api
maṅgala-vidhānāc ca \|\|65\|\|

**\...**

**\|\| 10.16.66 \|\|**

**pūjayitvā jagan-nāthaṁ prasādya garuḍa-dhvajam \|**

**tataḥ prīto'bhyanujñātaḥ parikramyābhivandya tam \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tataḥ bhagavat
pūjānantaram \| abdhedvīpaṁ ramaṇakam prasādyeti \| bhagavān
api-kāliya-mūrdha-svabhaya-hasta-tala-nidhānena
tadīya-parvāṅgārtimanāśa-yad iti bhāvaḥ \| **garuḍa-dhvajaṁ**
**prasādye**ti \| bho garuḍa-vāhana prabho sampraty ahaṁ garuḍasya
jyeṣṭha-bhrātṛr dāso'bhūvam ataḥ kadācid-dūra-deśa-gamane'ham api
vāhanatvena smartavyaḥ, nimeṣa-mātreṇaiva śatakoṭi-yojana-gāmī
dāsānudāsa iti tad bhaktir gamyate \| ataḥ kāliyārūḍha eva
kaṁsa-nirdiṣṭaḥ kṛṣṇo mathurāṁ jagāmeti purāṇāntare kathā kvacid chūyata
iti \|\|66\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** pūjayitvety anuvādaḥ \|
yad vā, prasthānārthaṁ punaḥ punaḥ **pūjayitvā**, **jagato nāthaṁ**
pūjayitve'pi tat-pūjayaiveha loke paratra ca jagati sarvatraiva svato
maṅgalaṁ vṛttam iti, tathā **garuḍha-dhvajaṁ prasādye**ti tat
śrī-garuḍād api[^127] bhayaṁ samayaṅnivṛttam, tat-prasādo\'pi sutarām
abhūd-ramaṇaka-dīpe ca śīghraṁ śubha-gamanam iti bhāvaḥ \| tataḥ
pūjanantaram eva, **prītaḥ** santuṣṭa-manāḥ \| yad vā, tasmin prīto
jagannāthe jaṭa-premety arthaḥ \| yady api tasya gamanena
kalatrādi-sahitasyaiva tasya gamanaṁ svata evāyāti, tathāpi sakalatreti
kalatrāṇāṁ śrī-bhagavati bhāva-viśeṣam ālakṣya tāsāṁ tat-sambandhena
putrādīnām api tatrāvasthitim āśaṅkya taiḥ sahitaḥ saṁhatyaiva
jagāma---jñāty apatya-dārādhyaḥ \[bhā.pu 10.16.61\] iti śrī-bhagavan
nideśāt \|\|66\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī):** prāyas teṣāṁ
saṅkalpa-siddhatvaṁ ca **jagatāṁ nāthaṁ** **pūjayitve**ti tat
pūjayaiveha loke paratra ca jagati sarvatraiva svato maṅgalaṁ vṛttam iti
\| **garuḍa-dhvaja** **prasādye**ti śrī-garuḍād api bhayaṁ nivṛttam iti
bhāvaḥ \| **prītaḥ** santuṣṭa-manāḥ yad vā, tasmin prītaḥ jāta-prītaḥ
yady api tasya gamanena kalatrādi-sahitasyaiva tasya gamanaṁ svata
evāyāti tathāpi sakalatreti jñāty apatya-daṛāḍhya iti śrī-bhagavan
nirdeśānuvartitvaṁ jñāpitam \|\|66\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : garuḍa-dvajaṁ prasādye**ti
bho garuḍa-vāhana ! prabho ! sampraty ahaṁ garuḍasya jyeṣṭha-bhrātur
dāso'bhūvam ataḥ kadācid dūra-deśasya gantavyatve saty aham api
sva-vāhanatvena smartavyo nimeṣa-mātreṇaiva śata-koṭi-yojana-gāmī
dāsānudāsa iti tad uktir gamyate \|\|67\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sādaram iti pūrvokteḥ, he
bhagavān atidayālo ! ced brahmādi-durlabhāni svapāda-cihnāni
manmūrdha-svarpitāni tarhi asmatakarair maṇḍanaṁ svīkurviti divyāsane
prabhumupaveśyālaṅkṛtya labdha-tat-prsādo hṛdān nirjagāmety
āha---divyeti sārdhābhyām \| **parārdhair** **api** **bhūṣaṇair** iti
janma-velāyāṁ yaḥ kaustubho vakṣasyāsīt sa eva kāliya-koṣe
praveśyāsthāt, sa ca tat-patnībhiḥ svaratna-saṁsargeṇa prabhave nivedita
ity āhuḥ---prasādyeti \| **prasāda**-velāyāṁ
tan-mūrdha-svabhaya-hasta-pradānena tad-vyathāyāḥ kṣatir āsīt \|
**garuḍha-dhvajam** iti garuḍād-bhayaṁ ca nyavartateti bhāvaḥ \|\|66\|\|

**\...**

**\|\| 10.16.67 \|\|**

**sa-kalatra-suhṛt-putro dvīpam abdher jagāma ha \|**

**tadaiva sāmṛta-jalā yamunā nirviṣābhavat \|**

**anugrahād bhagavataḥ krīḍā-mānuṣa-rūpiṇaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tadaiva
kāliya-nirgamanāvasare sā yamunā amṛtam iva svādu jalaṁ yasyāḥ sā \|
tatra hetuḥ---nirviṣeti \| yad vā, **amṛtaṁ** mokṣakaraṁ **jalaṁ**
yasyāḥ sā nirgataṁ viṣaṁ viṣavad duḥkha-hetuḥ saṁsāro yayā sā \| tathā
amṛtasya viṣanāśakatva-prasiddheḥ na jalaṁ yamunāvāri sākṣād-brahmaiva
kevalam ity-ādi-purṇād-brahma-jñānavan mokṣadāyinīti bhāvaḥ \|\|67\|\|
\[atra viśvanāthaḥ\]

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** krīḍā-mānuṣa-rūpiṇa
ity asyārthaḥ---krīḍārtham \| amānuṣā gopa-gopī-prabhṛtayo yad avastān
**rūpayituṁ** nirūpayituṁ tat tat **krīḍāyām** avadhāpayituṁ śīlaṁ yasya
sa tathā tasya \|\|67\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ha** sphuṭam eva,
śrī-kālindītaḥ kāliyo nadī-vartmanā gaṅgayā[^128] tat-samudra-gamanasya
sarvair eva sākṣād darśanāt \| tadaiva tasminn eva kṣaṇe sā
sarvopaghātaka-durviṣamaya jalāpi tatra hṛda-viśiṣṭe-pradeśe
nirviṣatāpattyaiva tarasyā nirviṣatvam uktam, na kevalaṁ nirviṣā,
**amṛta-jalā** paramam iṣṭatoyā ca saṁsāra-duḥkha-nivartaka-jalāpi vā
**abhavat**, bhagavat, **bhagavato** nija-bhagavattāṁ prakaṭayata ity
arthaḥ \| ataḥ **krīḍā**-yuktaṁ krīḍārthaṁ vā yan **mānuṣa-rūpaṁ**
tadvataḥ, atas tad vicitra-krīḍā-saubhāgyaṁ sā prāpsyatīti bhāvaḥ \| yad
vā, rūpaṁ saundaryaṁ krīḍā-yukta-manuṣya-saundaryavata ity arthaḥ, ato
**yamunāpi** tad anurūpaiva yukteti bhāvaḥ \| yad vā, krīḍā-mānuṣā
vraja-janās tān eva rūpayituṁ sukhayituṁ śīlam asyeti tad eka-priyatā
tasya bodhitā, atas teṣāṁ sukha-krīḍārtham iti bhāvaḥ \|\|67\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī): ha** sphūṭam eva sā
sarvopaghātaka-durviṣamaya-jalāpi tatra hṛda-viśiṣṭe pradeśe
nirviṣatāpatyaiva tasyā nirviṣatvam uktam, na kevala **nirviṣā
amṛta-jalā** parama-miṣṭa toyā ca śrī-bhagavac caraṇa-saṁsargeṇa
paramānanda-prada-jalāpi vābhavat tādṛśaṁ ca sāmarthyaṁ tasya na kiñcid
apīty āha---bhagavata iti \| tatra prayojanaṁ krīḍeti **krīḍā**-yuktaś
cāsau prasiddha-**mānuṣasy** eva yad **rūpam** ākāras tad vidyate yasya
sa ca tasya tayā ca sā sva-mānuṣya-līlaupayiko syād iti bhāvenety arthaḥ
\|\|67\|\|

**krama-sandarbhaḥ, bṛhat-krama-sandarbhaḥ:** *na vyākhyātam***.**

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ata kāliyā-rūḍha evaṁ
kaṁsa-nirdiṣṭaḥ kṛṣṇo mathurāṁ jagāmeti paurāṇikī kathā kvacit śrūyate
iti **krīḍā-mānuṣa-rūpiṇa** iti niti yoge iniḥ \|\|67\|\|

iti sārārtha-darśinyāṁ harṣiṇyāṁ bhakta-cetasām \|

daśame'smin ṣoḍaśaḥ saṅgataḥ saṅgataḥ satām \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : yamunā nirviṣe**ti yadyapi
hṛdo nirviṣas tathāpi tasya yāmunatvāt tad-dharmas tasyām ucyate iti
bodhyaṁ kroḍā-pradhāno **mānuṣa-rūpī**ti nitya-yoge matutv-arthīyaḥ
mānuṣasy eva rūpam āṅga-saṁsthāna-sauṣṭava-lakṣaṇaṁ saundaryaṁ yasyāsti
tasya \|\|67\|\|

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe kāliya-mokṣaṇaṁ
>
> nāma ṣodaśo'dhyāyaḥ \|

\|\|16\|\|

**\...**

(10.17)

## atha saptadaśo'dhyāyaḥ

### kāliyasya yamunā-hrade nivāsasya kāraṇa-varṇanaṁ hradān nirgatena śrī-kṛṣṇena vrajaukasāṁ dāvānalād rakṣaṇam \|

**\|\| 10.17.1 \|\|**

**śrī-rājovāca---**

**nāgālayaṁ ramaṇakaṁ kathaṁ tatyāja kāliyaḥ \|**

**kṛtaṁ kiṁ vā, suparṇasya tenaikenāsamañjasam \|\|**

**śrīdhara-svāmī (bhāvārtha-dīpikā) :**

nāgaṁ saptadaśe nāgā layaṁ taṁ nirayāpayat \|

bandhūn sva-duḥkhataḥ śrāntān suptāṁs tatra davād apāt \|\|

**asamañjasam** apriyam \|\|1\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *taṁ* **nāgaṁ** kāliyam \|
*nirayāpayat* niṣkāsitavān \| tatra kālindī-taṭe \| *davāt* vanāgneḥ
\|\*\| *samañjasam* priyam priye yogye samañjasam iti kośāt \| tad
bhinnam **asamañjasam** \|\|1\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** śrī-bhagavataḥ svasthatāṁ
mahā-duṣṭe\'pi kāruṇya-vistāraṇaṁ cākarṇya svasthaḥ prītamanāḥ san
śrī-vṛndāvana-yamunāśrayena kāliyasya tasmin hṛade śrī-garuḍād bhayam
apagatam, anyena vā kenāpi hetum iti tathā tādṛśa-mahā-tīrthe tasya
duṣṭasya nivāse ko hetur iti ca vijñātuṁ kathāntare vautsukyena tat
pūrva-vṛttaṁ pṛcchati---nāgeti \| **nāgānām ālayaṁ** svabhāvataḥ sadā
sarpa-varga-vasati-sthānam, na tu garuḍhasyety arthaḥ \| ato bahavo
nāgās tatra[^129] nivasanty eveti bhāvaḥ \| tat **kasmāt** kāraṇād iti,
śrī-vṛndāvana-yamunāśrayaṇārthaṁ **kiṁ vā**nyena **kenāpi** hetunety
arthaḥ \|

nanu, yad bhayād iti tat sūcitam eva, tarhi śrī-garuḍāt sarveṣām eva
nāgānāṁ sādhāraṇyena svato bhaye vartamāne\'pi viśeṣatas tasyaikasya
bhayo kiṁ kāraṇam iti pṛcchati **kṛtam** iti \| **vā**-śabdaḥ kaṭākṣe,
tat kathayeti śeṣaḥ \|\|1\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** abhīṣṭa-līlā-siddhyā
śrī-bhagavatas tad abhudaya-darśanena śrī-vrajasya ca svasthatām
ākarṇyaṁ svasthaḥ prītamaṇāḥ san kathā-madhya eva kathā-sauṣṭhavāya tat
pūrva-vṛttaṁ pṛcchati---nāgeti \| **nāgānām ālayaṁ** svabhāvataḥ
sarpa-vargasya vasati-sthānaṁ na tu garuḍasyety arthaḥ \| ato bahavo
nāgas tatrānye nivasantyeveti bhāvaḥ \|

nanu, yad bhayād iti tat sūcitam eva tatrāha **kṛtaṁ** **kim** iti
**vā**-śabdaḥ kaṭākṣe \|\|1\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** śrī-bhagavato vrajasya ca
svasthatām ākarṇya svasthaḥ kathā-madhyataḥ eva tat-sauṣṭhavāya
pṛcchati---nāgeti \|\|1.5\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :**

tārkṣyād bhītiḥ kāliyasya tārkṣye saubhari-śāpa-vāk \|

kṛṣṇāptir goduhāndāvāt trāṇaṁ sapta-daśo'bhavat \|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :**

kāliyasya bhayaṁ tārkṣyāc chāpoktis tatra saubhareḥ \|

hary-āptir goduhāṁ dāvādrakṣā saptadaśe'bhavat \|\|

**asamañjasaṁ** apriyam \|\|1\|\|

**\...**

**\|\| 10.17.2 \|\|**

**śrī-śuka uvāca---**

**upahāryai sarpapjanair māsi māsīha yo baliḥ \|**

**vānaspatyo mahābāho nāganāṁ prāṅ nirūpitaḥ \|\|**

**śrīdhara-svāmī (bhāvārtha-dīpikā) : upahāryair** bhakṣyaiḥ \|
**sarpa-janaiḥ** sarpāyatair janaiḥ \| **vānaspatyo** vanas-pater mūle
deyo **nāgānāṁ** tad-bādhā-parihārāya **yo balir nirūpita** upakalpitaḥ
\|\|2\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : bali**-rupahāraḥ baliḥ
pūjopahārayoḥ iti viśvaḥ \| he **mahā-bāho** iti \| yathā mahā-rājasya
parākrameṇa vairiṇo'pi rājāno baliṁ harantīti bhāvaḥ \| sarpāyattā janāḥ
**sarpa-janāḥ** \| śāka-pārthivādir ayam \| *tad bādhā* nāga-bādhā tan
nivṛttaye \| yad vā, **vānaspatye**'māyāṁ pratimāsaṁ sarpabhīnivṛtty
arthaṁ sarve lokās tebhyo baliṁ dadatīty arthaḥ \| *vanaspati* gataḥ
somo yatra sa vānaspatyo darśaḥ

> amāyām uḍurājo hi sadā yāti vanaspatim \|
>
> vānaspatyaṁ tatas tasyā nāma vai procyate budhaiḥ \|\|

iti kośāt \| **upahāryaiḥ** sarpa-bhakṣya-bhūtais tat-pūjakair vā
\|\|2\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** upeti trikam \| he
**mahābāho** ! iti yathā bhavato mahā-rājasya parākrameṇa vairiṇe'pi
rājāno **balim** **upaharantī**ti bhāvaḥ \|\|2\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** upeti trikam \|
**upahāryair** iti tair vyañcitam \| yad vā, upahāryair
**bali**-dāna-yogyaiḥ **sarpāṇāṁ** **janaiḥ** sevakaiḥ kṛtvā tad varety
arthaḥ \| **iha** nāgālaye **vānaspatyaḥ** phala-mūlādi-nirmito **yo**
bahir **nāgānāṁ** nāgauḥ kartṛbhiḥ **prāk** prathamaṁ **nirūpito** dātuṁ
niścitaḥ \| he **mahā-bāho**, iti yathā bhavato mahā-rājasya parākrameṇa
vairiṇo\'pi rājāno bahim upaharantīti bhāvaḥ \|\|2\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **upahāryaiḥ**
bhakṣyatvenopahārīkriyamāṇaiḥ sarpa-rūpair **janaiḥ** **vānaspatyaḥ**
vanaspate mule deyaḥ **nāgānāṁ** nāgair garuḍātsva-bādhā---parihārāya
**nirupitaḥ** upakalpitaḥ \|\|2\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : upahāryair** garuḍasya
bhakṣyaiḥ **sarparūpair** **janai** kartṛbhir **yo** **valir nāgānāṁ**
garuḍād bādhāparihārāya **prāk** **nirūpita** āsīt \| **vānaspatyo**
vanaspater mūle deyaḥ \|\|2\|\|

**\...**

**\|\| 10.17.3 \|\|**

**svaṁ svaṁ bhāgaṁ prayacchanti nāgāḥ parvaṇi parvaṇi \|**

**gopīthāyātmanaḥ sarve suparṇāya mahātmane \|\|**

**śrīdhara-svāmī (bhāvārtha-dīpikā) :** te ca **nāgāḥ svaṁ svaṁ bhāgaṁ**
janair dattaṁ **suparṇāya prayacchanti** tato bhītāḥ \| **gopīthāya**
rakṣaṇāya \|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : parvaṇi-parvaṇi**
darśedarśe'vasare'vasare vā

> parva valībe mahe grantau prastāve lakṣaṇāntare \|
>
> darśa-pratipadoḥ sandhau viṣuvat-prabhṛtiṣv api \|\| iti medinī \|

*tataḥ* **suparṇāt** \| **mahātmane** balavattarāya \|\|3\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : parvaṇi parvaṇi**
pratidarśanam, **mahātmane** aparicchinna-śaktaya ity arthaḥ, ayaṁ
bhāga---pradāne hetuḥ \| yad vā, mahāśayāya
phalādi-bali-pradāna-mātreṇaiva sahaja-viriṣv api santuṣṭāyety arthaḥ
\|\|3\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : parvaṇi parvaṇi** prati
pañcadaśyantaṁ **mahātmane** aparicchinna-śaktaya ity arthaḥ \| ayaṁ
bhāga-pradāne hetuḥ \|\|3\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra **sarve nāgās** taṁ
**svaṁ-svaṁ bhāgaṁ prayacchanti parvaṇi parvaṇi** pratipañcadaśyantaṁ
**gopīthāya** rakṣaṇāya kintu kāliyas tu taṁ na prayacchati
pratyutānyair dattam api **svayam** eva babhuje \|\|3\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tatra **sarve nāgāḥ
parvaṇi parvaṇi** pratipakṣa-daśyantaṁ, garuḍāya **svaṁ svaṁ bhāgaṁ
prayacchanti** kim artham ? ātmano **gopīthāya** rakṣaṇāya \|\|3\|\|

**\...**

**\|\| 10.17.4 \|\|**

**viṣa-vīrya-madāviṣṭaḥ kādraveyas tu kāliyaḥ \|**

**kadarthī-kṛtya garuḍaṁ svayam taṁ bubhuje balim \|\|**

**śrīdhara-svāmī (bhāvārtha-dīpikā) : viṣa-vīryābhyāṁ** yo **madas**
tenāviṣṭaḥ \| **kādraveyaḥ** kadrū-putraḥ \| **garuḍa**
**kadarthī-kṛtya** avigaṇayya \| yad vā, upahāryaiḥ suparṇa-bhakṣyaiḥ
sarpā eva janās tair nāgānāṁ sambandhī yasminn ekaiko nāgo dīyate
tathā-bhūto yo **baliḥ** suparṇāya nirūpitas tatra svaṁ svaṁ bhāgaṁ
sarve nāgāḥ prayacchanti, **kāliyas** **tu** na prayacchati, kintv
anyair dattam api taṁ baliṁ **svayam** eva **bubhuje** \|\|4\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** śāstrāntara-sammatyā
kliṣṭa-kalpanayā ca pūrva-vyākhyānam asammatam iva mahatvāha---yad veti
\| purāṇtare---ekaikaṁ hi dadur-nāgaṁ nāgās tārkṣyāya rakṣayā ity ukteḥ
tatra teṣu \|\|4\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** paścād
**viṣa-vīryābhyāṁ** **mahad āviṣṭaḥ** san **kadrāveya** iti bhrātṛtvaṁ
ca made hetvantaraṁ jñeyam, **kadarthī-kṛtya** tad anādareṇa tadīyebhyo
balād-grahaṇenaiva vā \|\|4\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** paścāt **viṣa-vīryābhyāṁ mad
āviṣṭaḥ** san **kādraveya** iti bhrātṛtvaṁ ca made hetvantaraṁ jñeyam \|
**kadarthī-kṛtya** tad anādareṇa tac chrutveti vakṣyamāṇāt tadīyebhyo
balād grahaṇenaiva vā, kadarthī-kṛtya **svayaṁ** tu svayam eva \|\|4\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kadarthī-kṛtya**
anādṛtya \|\|4\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : kāliyas tu** na prayacchati
pratyuta anyair dattaṁ **baliṁ** bhuṅkte **kadarthī-kṛtya** avajñāya
\|\|4\|\|

**\...**

**\|\| 10.17.5 \|\|**

**tac chrutvā kupito rājan bhagavān bhagavat-priyaḥ \|**

**vijighāṁsur mahā-vegaḥ kāliyaṁ samupādravat \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tat nija-bali-bhakṣaṇam \|
**bhagavat-priyaḥ** garuḍaḥ \| **vijighāṁsuḥ** hantukāmaḥ \| he
**rājann** iti \| bali-prada-rāja-vipratipattyā bhavadādivad iti bhāvaḥ
\|\|5\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** he **rājann** iti
cakravartino bali-prada-rāja-viprati-pattyā kopo bhavatīti bhavatā
jñāyata eveti bhāvaḥ \| yad vā, rājamānaḥ kopena tejobhara-prākaṭyāt
svato vā vidyotamānaḥ yato **bhagavān** sarva-śakti-yuktaḥ
**bhagavataḥ** **priyaś** ca pārṣada-pravara ity arthaḥ\|
samyaṅ-māraṇodyotatayā samīpa eva vegenāgacchat \| tatra
hetuḥ---mahā-vego\'paricchinna-java iti \|\|5\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** he **rājann** iti
bali-prada-rāja-vipratipatyā bhavad ādivad iti bhāvaḥ \| yato
**bhagavān** sarva-śakti-yuktaḥ **bhagavataḥ** **priyaś** ca
pārṣada-pravara ity arthaḥ \| ato bhagavadvad dṛṣṭa-nigrahaparatayā
mahā-vegaḥ san samyak māraṇodyatatayā samīpa evāgacchat tasya
tucchatve'pi dhārṣtyāt tām asatvena bhagavad anādara-svabhāvatvāc ceti
bhāvaḥ \|\|5\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatratya-karṇai
japa-sarpa-mukhāt tat **śrutvā** \|\|5\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tac chrutvā** sūcakāt
sarpāt \|\|5\|\|

**\...**

**\|\| 10.17.6 \|\|**

**tam āpatantaṁ tarasā viṣāyudhaḥ**

**pratyabhyayād utthita-naika-mastakaḥ \|**

**dadbhiḥ suparṇaṁ vyadaśad dad-āyudhaḥ**

**karāla-jihvocchvasitogra-locanaḥ \|\|**

**śrīdhara-svāmī (bhāvārtha-dīpikā) : viṣam** ev**āyudhaṁ** yasya saḥ \|
**pratyabhyayād** yoddhuṁ pratijagām \| **ucchrita-naika-mastaka**
unnamitāneka-phaṇaḥ \| **dad-āyudho** dantāyudhaḥ \| **karāla-jihvaś**
cāsāv **ucchvasitogra-locanaś** ca ucchvasitāny ujjṛmbhitāny ugrāṇi
locanāni yasya saḥ \|\|6\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tat nijabali-bhakṣaṇam \|
bhagavat priyaḥ garuḍaḥ \| vijighāṁsuḥ hantukāmaḥ \| he rājann iti \|
bali-pradarāja-vipratipattyā bhavadādivad iti bhāvaḥ \|

**tam** garuḍam \|\|6\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : viṣāyudha** iti
śāstrāntara-rāhityaṁ parama-mārakatvaṁ coktam \| dantā
viṣamayatvenāyudhāni praharaṇāni yasya, **karālā** durviṣamayatayā
sparśa-mātreṇa hiṁsikā **jihvā** yasya, **uccvasitāni** prasāritāni
**ugrāṇi** dṛṣṭi-mātreṇa bhasmīkarāṇi **locanāni** yasya sa ca sa ca \|
ebhir viśeṣaṇaiḥ parama-durjayatvaṁ tathā śrī-garuḍe viṣasya
dantāghātādīnām apy akiñcitkaratvād viṣa-vīryam adasya vyarthatvaṁ ca
sūcitam \|\|6\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : viṣāyudhaḥ** dūrād eva
phūtkārādinā tan mocakaḥ san **pratyabhyayāt** nikaṭe tu **dadāyudhas**
san **vyadaśat** **karālā** durviṣamatayā sparśa-mātreṇa hiṁsikā
**jihvā** yasya **ucchvasitāni** prasāritāni **ugrāṇi** dṛṣṭi-mātreṇa
bhasmīkarāṇi **locanāni** yasya sa ca sa ca \|\|6\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : viṣāyudhaḥ** phutkārādinā dūrāt
**dadāyudho** nikaṭāt \|\|6.7\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **viṣāyudhaḥ** dūrāt
phūtkāreṇa tan mocakaḥ nikaṭe tu **dadāyudho** **vyadaśat** **karālā**
**jihvā** yasya udbhūtaṁ śvasitaṁ yasya **ugrāṇi** **locanāni** yasya sa
ca sa ca saḥ \|\|6\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : viṣāyudho** dūrād viṣāṇi
phūtkāreṇa varṣat antike tu **dadāyudho** **vyadaśat** \| **karālā**
**jihvā** yasya udbhūtaṁ svasitaṁ yasya **ugrāṇi** **locanāni** yasya sa
ca sa ca sa ca saḥ \|\|6\|\|

**\...**

**\|\| 10.17.7 \|\|**

**taṁ tārkṣya-putraḥ sa nirasya manyumān**

**pracaṇḍa-vego madhusūdanāsanaḥ \|**

**pakṣeṇa savyena hiraṇya-rociṣā**

**jaghāna kadrū-sutam ugra-vikramaḥ \|\|**

**śrīdhara-svāmī (bhāvārtha-dīpikā) : tārkṣya-putro** garuḍaḥ \|
**madhusūdanasyāsanaṁ** yasmin saḥ \|\|7\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tārkṣau garuḍa-kaśyapau
ity amaraḥ \| **tam** kāliyam \| **savyena** dakṣiṇe vāmenavā savyaṁ
dakṣiṇa-vāmayoḥ iti vaijayanti \|\|7\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tārkṣyasya** śrī-kaśyapasya
mahā-muneḥ **putra** iti mahā-prabhāvaḥ sūcitaḥ \| kāliyasyāpi
tat-putratve śrī-madhusūdanābhaktatvāt tādṛśa-prabhāvābhāvena tad
aputratvam eveti bhāvaḥ \| sa mahā-bala-vīryatvādinā śrī-bhagavat
pārṣadāgryatvena vā prasiddhaḥ, tatrāpi **manyumāna** tad aparādhena
jāta-manyuḥ, ataḥ **pracaṇḍaḥ** parama-duḥsaho **vego** javo\'pi yasya
\| yad vā, svabhāvata eva pracaṇḍa-vegaḥ, ata eva madhu-nāma
prasiddhādi-daitya-hantur āsanaṁ yasmin saḥ, ata eva **ugraḥ** asahyo
**vikramaḥ** parākramo yasya saḥ, yatheṣṭaṁ vā viśeṣaṇānām eṣāṁ
hetu-hetumad abhāva iti, iti mahā-guṇā uktāḥ, saundaryamayī
**hiraṇāvad** **rociḥ** kāntir yasya tena, anena mahā-kāṭhinyaṁ ca
sūcitam \| yad vā, agni-prabhābhītānāṁ sarpāṇām
agni-tulyavarṇa-svarṇa-rociṣā bhaya-pradatva evoktam \| **savyenety**
avahelāṁ bodhayati \| **kadru-sutam** iti sahaja-pūrva-vairaṁ darśitam,
atas taṁ nirasya parājityāpi sudūre kṣiptvāpi vā, jaghāna prāharat \|
yad vā, pakṣeṇa jaghānaiva, na tu mārayāmāsety artha hetuḥ---kadru-sutam
iti, bhrātṛtvena kadrumānyatāpekṣyatā veti bhāvaḥ \|\|7\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tṛkṣo marīciḥ tataḥ
śivāditvād adantād apy aṇ tatas tad anantarāpattasya **tārkṣyasya**
śrī-kaśyapasya **mahāmuneḥ putra**-janmanā tat prabhāva-sañcāraḥ
sūcitaḥ\"tārkṣī\"ti vā pāṭhe gargādibhyoyaṁ iti gotrāpaty avivakṣayā
garutmān garuḍas tārkṣya ity api ucyate \| sa ca kāliyas tu kiyān iti
svābhāvika-viśeṣāntarapi āha---madhv iti \| kāliye tu tādṛśa-svabhāve
mātur eva guṇa-sañcāraḥ ity āha---kadrū-sutam iti \| śrī-garuḍasya
saundaryam api āha---**hiraṇye**ti saveneti avahelāṁ bodhayati \|\|7\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** anyair durāsadam duṣpraveśam
\|\|7\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **tārkṣyasya** kaśyapasya
**putraḥ** **madhusūdanasyāsanaṁ** yasmin saḥ \|\|7\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tārkṣyasya** kaśyapasya
**putraḥ** **madhusūdanasyāsanaṁ** yasmin saḥ \|\|7\|\|

**\...**

**\|\| 10.17.8 \|\|**

**suparṇa-pakṣābhihataḥ kāliyo \'tīva vihvalaḥ \|**

**hradaṁ viveśa kālindyās tad-agamyaṁ durāsadam \|\|**

**śrīdhara-svāmī (bhāvārtha-dīpikā) :** tasya garuḍasy**āgamyam**
agādhatayā ca **durāsadam** \|\|8\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : agamyam** gantum aśakyam \|
**durāsadam** anyeṣāṁ narādīnām ity arthaḥ \|\|8\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :
atīva-vihvalau**\'tyanta-vedanāturaḥ san \|\|8\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** anyair api **durāsadaṁ**
duṣpraveśam \|\|8\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** anyair **durāsadam** duṣpraveśam
\|\|8\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **durāsadam**
agādha-jalatvenānyair api duṣpraveśam \|\|8\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tasya garuḍasyāgamāṁ
**dūrāsadam** agādhāmbunānyair duṣpraveśam \|\|8\|\|

**\...**

\|\| **10.17.**9 \|\|

**tatraikadā jala-caraṁ garuḍo bhakṣyam īpsitam \|**

**nivāritaḥ saubhariṇā prasahya kṣudhito \'harat \|\|**

**śrīdhara-svāmī (bhāvārtha-dīpikā) :** tad-agamyatve kāraṇam
āha---tatreti \| **nivārito**'pi \|\|9.11\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tatra** hrade \|
**jala-caraṁ** matsya-maharad iti sambadhaḥ \|\|9\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** ekadeti
caturviṁśa-catur-yugād api pūrvatra
śrī-raghu-nātha-pūrvaja-śrī-māndhātṛ-mahā-rāje pṛthvīṁ śāsatīti jñeyam
\| **jala-caram** iti kasyāpi svabhāvena sarveṣām eva sattve sādhāraṇam
ity arthaḥ, **tatra** ca **bhakṣyaṁ** bhakṣaṇa-yogyam, \| kiṁ vā,
tadāhāratvena vidhātrā vihitam ity arthaḥ, tatrāpi **īpsitaṁ** bṛhatvāt
paripuṣṭatvāc ca priyam \| yad vā, ciraṁ bhakṣayitum iṣṭam, tathāpi
muni-vākyam ādaraṇīyam iti cet tatrāha---**kṣudhita** iti \|
kṣudhārtānāṁ bhakṣaṇānarhasyāpi bhakṣaṇe doṣāsmṛteḥ \| evaṁ
śrī-**garuḍa**syāpy aparādhaḥ parihṛtaḥ, kintu tasya murer evāparādha
iti bhāvaḥ---kṣadhitasya mahat tamasya
bhakṣya-**bhakṣaṇa**-vighnācaraṇāt \|\|9\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : ekade**ti catur viṁśa-catur
yugad api pūrtra śrī-raghu-nātha-pūrvaja-māndhātṛ-mahā-rāje pṛthvīṁ
śāsatīti jñeyaṁ jala-caram iti sarveṣām eva sattve sādhāraṇam ity arthaḥ
\| **tatra** ca **bhakṣyaṁ** pakṣi-jāty ucita-līlasya tasyāhāratvena
prāptam ata ev**epsitaṁ** tathāpi muni-vākyam ādaraṇīyam iti cet
tatrāha---**kṣudhita** iti \| bhagavadvad eva līlayāṅgī-kṛtakṣad api
**kṣudhārtānāṁ** bhakṣaṇān arhasyāpi bhakṣaṇaṁ doṣāsmṛteḥ evaṁ
śrī-**garuḍa**syāparādhaḥ parihṛtaḥ kintu tasya muner evāparādha iti
bhāvaḥ \| kṣudhitasya mahattamasy abhakṣya-bhakṣaṇa-vighnācaraṇāt
\|\|9\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : bhakṣyaṁ** pakṣi-jāty-ucita-līlasya
āhāratvena prāptam \| ata eva **īpsitam** ata eva līlayā bhagavadvad eva
**kṣudhitaḥ** \|\|9\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** garuḍāgamyatve kāraṇam
āha---tatreti \| mā bhuṅkṣveti **nivārito**pīti tasmin parama-mahati
**garuḍe** ājñā-pradānaṁ tad diṣṭa-prātikūlyaṁ ceti **saubharer**
aparādha-dvayaṁ tad ājñā-laṅghanaṁ prāṇir hiṁsanaṁ cety aparādha-dvayaṁ
garuḍasya nābhūt tataḥ sakāśād atitejasvitvad iti jñeyam \|\|9\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tad agamyatve hetum
āha---tatreti \| **ekadā** catur-viṁśa catur-yugād api prāk
śrī-rāma-pūrvaje māndhātari mahīṁ śāsatīti jñeyam \| mā bhuṅkṣveti
**saubhariṇā nivārito**'pi **jala-caraṁ bhakṣyam aharat** \|
**prahasya** haṭhāt \|\|9\|\|

**\...**

\|\| **10.17.**10 \|\|

**mīnān su-duḥkhitān dṛṣṭvā dīnān mīna-patau hate \|**

**kṛpayā saubhariḥ prāha tatratya-kṣemam ācaran \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tatratyānāṁ kṣemaṁ**
kalyāṇām \|\|10\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**mīnān su-duḥkhitān dṛṣṭvā dīnān mīna-patau hate \|**

**kṛpayā saubhariḥ prāha tatratya-kṣemam ācaran \|\|**

**sanātana-gosvāmī (bṛhad-vaiṣṇava-toṣaṇī) :** anyam api mahāparādhaṁ
tasyāha---pīnān iti dvābhyām \| **dīnān** sva-bhāvata eva jala-caratvena
kiñcid api kartum aśakteḥ \| **mīna**-patau matsya-śreṣṭe sarvam
asya-rakṣake vā hṛte ca **suṣṭhu duḥkhitān** dṛṣṭvā \| dine iti
saptamānta-pāṭhe sadaiva śrī-garuḍa-bhayenārta ity arthaḥ \|
prathamānta-pāṭho, evam avivekenaiva teṣv āsaktis tasya sūcitā, na tu
vṛndāvana-kālindī-jīvatayā kṛpayā snehenety arthaḥ \| **tatratyānāṁ**
tad-hṛda-vartināṁ matsya-kūrmādīnām \| yad vā, **mīnā**saktatvān mīnānām
eva **kṣemam** **ācaran** kartum, hetau śatṛṅ \|\|10\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** anyam api mahāparādhaṁ
tasyāha---mīnān iti dvābhyām \| **dīnān** svabhāvata eva jala-caratvena
kiṇcid api kartum aśakteḥ **mīna**-patau sarva-matsya-rakṣake hṛte
**suṣṭhu duḥkhitān dṛṣṭvā** atra etena tasyānya-matsya-vilakṣaṇaṁ
sajñānatvaṁ jñāpayati---dīna iti \| saptamyanta-pāṭhe sadaiva
garuḍa-bhayenārta ity arthaḥ \| prathamānta-pāṭho vā mahā-pārṣade
dhārṣṭyādinā viveka-rahita ity arthaḥ \|\|10\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** matsyān iti jala-caropalakṣaṇam
\|\|10.11\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tatra tṛtīyam aparādhaṁ
tasyāha---mīnānīti \| **kṛpaye**ti **mīnān** prati yathā tasya **kṛpā**
tathā garuḍaṁ prati kopaś ca gamya, **tatratyā**nāṁ jīva-mātrāṇām eva
**kṣemaṁ** kartum iti tataś ca kāliyāgamanena teṣāṁ sarveṣām akṣemam
evābhūd iti \| mahad aparādhinaḥ kṛpāpi viparīta-phalava bhaved iti
dyotitam \|\|10\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : mīnānāṁ** patau pālake
hrade **tatratyānāṁ** prāṇināṁ **kṣemaṁ** kalyāṇam \|\|10\|\|

**\...**

\|\| **10.17.**11 \|\|

**atra praviśya garuḍo yadi matsyān sa khādati \|**

**sadyaḥ prāṇair viyujyeta satyam etad bravīmy aham \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : atra** hrade \| nanu,
saubhareḥ śāpān matsyāśanārthaṁ **garuḍo** mā gacchatu tatra
kāliya-bhakṣaṇārthaṁ gamane ko bādha iti \| cet tarhi matsya-śabdārthas
tv itthaṁ vidheyaḥ---sīyate badhyante māṁśāsibhir iti syā jīvāḥ
ṣiñ-bandhane ato ghañarthe kaḥ, ārṣatvādi-yaṅa-bhāvaḥ mādyantīti
mado'sāvadhānāḥ madī---harye ataḥ kvip \|

madaś ca te syāś ceti matsyās tān \| tathā cāsāvadhāna-jīvānyadi
**khādatīty** arthaḥ \| yad vā,

mādyantyāhituḍika-vādyair iti madaḥ sarpāḥ, syanti mārayanti sva-jñātim
iti syāḥ yādojīvāḥ yādobhyo jñātighātibhyo dīnāṁ mām ity ukteḥ \|
jalaukasāṁ jale yadvan mahānto'datyaṇīyasaḥ ity ukteś ca \| sya iti
ṣo---anta-karmaṇi dhātoḥ ārṣaḥ khaś \| madaś ca syāś ca matsyās tān,
tathā ca sarpān matsyāṁś ca yada khādati tadeti sambandhaḥ \|

yad vā, mama ko'rtho matsyaṁbandhino ye syā jīvās te **matsyāḥ** \| iha
samāsāvasthāyām asmado mad-ādeśo bodhyaḥ \| tathā ca---mat
tapaḥ-sthalī-bhūta-yamunā-hrade ye tiṣṭhati te matsaṁbandhina eva
saṁbandhamābhāṣaṇa-pūrvam āhuḥ iti nyāyenābhāṣaṇe yadi sambandhas syāt
tarhi kimu sahavāsādau, tathā ca---tānyadi sa khādatīti yojyam \| etena
mad āśrama-vāsi-jīva-bhakṣaṇe tasya prāṇa-viyoga iti siddham iti bhāvaḥ
\| yad vā, he matsya anati ceṣṭante jīvā ebhir ity-āni jalāni
ana-prāṇane ataḥ kvip \|

> jalaṁ jīvane hetur hi jagatām atha tasyuṣām \|
>
> ato jīvanam ity uktaṁ tenedaṁ ceṣṭate jagat \|\|

iti kauśika-saṁhitokteḥ \| tāni sanati bhajatītyan saḥ ṣaṇa---sambhaktau
atrāpi sa eva pratyayaḥ \| jalacara-prāṇi-mātraṁ matsya-śabdena grāhyam
\| klīve nānto'yaṁ śabdo nāntṛtvād eva nalopo'tra tenātra yadi
prāṇi-mātra khādati tadā mṛto bhāvīti bhāvaḥ \| sarpasya jala-caratā ca
dvaye prasiddhe na kāpy atrānupapattir iti \| yad vā, matsya-padaṁ
kākadadhi-rakṣaṇanyāyenopalakṣaṇaṁ jīva-mātrasyeti \|
vastutastu---sobhareḥ śāpaś tatra garuḍāpraveśa-tātparyakaḥ taṁ kāliyaḥ
para veda iti vakṣyamāṇatvāt \| tam garuḍāgamyatva-rūpam śāpam ity
arthaḥ \| hrdaṁ viveśa kālindyās tad agamyaṁ durāsadam iti pūrvam
uktatvāc ca \| garuḍas tu savajñatvād eva tatra nāyātaḥ kāliyas tu
tatraty ātmīya-sarpa-mukhāc cheṣa-mukhād vā garuḍa-gamyaṁ jñātvā
tatrāyayo \| saubhares tu garuḍāya kupyato yasmin mīne kṛpā-janiṣṭa
tasyava mīnasya saṅgadutthitā durvāsanaivāparādha-phalam, yataś ca
vipluta-brahmānandaḥ sa cirasacita-tapaḥ-sṛṣṭa-yauvanenaiva kūlyena
kālinī-vṛndaṁ krītvā tathaiva naraka-tulye viṣayānade nyamajjat \|
aparādha-bhogānte śrī-vṛndāvana-yamunāśraya-māhātmyenaiva paścān
nistatāreti navama-skandha-kathātrānusandheyā \|\|11\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : atra** hṛde sa mad
vākyāvamantā śrī-bhagavat-pārṣada-varo\'pīti vā \| **aham** iti
tapobalādy abhimānāt, etenaiva śrī-vaiṣṇavāparādhena tasya
tapo-bhaṅgādi-paramānarthaḥ phalitaḥ, tac ca navama-skandhe varṇitam eva
\| kiṁ ca, tatraty akṣemārthe saṅkalpo\'pi viparīta evābhavat \| tatra
kāliya-nivāsena astu tāvaj jala-carāṇām, tīrthavartināṁ vṛkṣādīnām api
tathopari gacchatāṁ khagādīnām api maraṇa-prāpteḥ, kevalaṁ
śrī-vṛndāvana-yamunāśraya-māhātmyena śrī-bhagavat-kṛpayāna aticireṇa tad
aparādhaḥ **sadyaḥ**-phalam iva-vivekināṁ naraka-tulyam eva
viṣaya-bhogaṁ kṛtvā tena paścān nistīrṇam iti \|\|11\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : atra** hṛde **matsyān** iti
jala-caropalakṣaṇaṁ saḥ mad vākyāvamantā śrī-bhagavat pārṣadavaro'pīti
vā, **aham** iti tapobalādy abhimānāt etenaiva kila
śrī-vaiṣṇavāparādhena tasya tapo bhaṅgādi-paramānarthaḥ phalitaḥ tac ca
navama-skandhe varṇitam \| kiṁ ca, tatratya-kṣemārtha-saṅkalpo'pi
viparīta evābhavat tatrās tu tāvaj jala-carāṇāṁ vārtā kāliya-nivāsena
tīra-vartināṁ vṛkṣādīnām api tathopari gacchatāṁ khagādīnām api maraṇaṁ
prāptam iti \| kevalaṁ śrī-vṛndāvana-yamunāśraya-māhātmyena śrī-bhagapat
kṛpayānati-cireṇa tad aparādhas sadyaḥ phalam iva vivekināṁ
naraka-tulyam eva viṣaya-bhogaṁ kṛtvā tena paścāt nistāraṇam iti
\|\|11\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** atra yadīty anena
pakṣāntaram api labhyate tataś cāyam arthaḥ \| **atra praviśya yadi
matsyān khādati** tadā **sadyas** tat kṣaṇam eva **prāṇair**
**viyujyeta,** yadi ca matsyān na khādati tadā tv asadyaḥ kiñcid vilamba
eveti \| hṛda-praveśa-mātra eva śāpaḥ matsya-khādane tu śāpātiśayaḥ
atratyābhiśāpaṁ **garuḍaḥ** sarvajñatvād eva jñātvā nāgataḥ kāliyas tv
ātmīyatatratya-sarpa-mukhāj jñātvaivāgataḥ saubhares tu garuḍāya kupyato
yasmin \| kṛpā ajaniṣṭha tasya mīnasyaiva saṅgād utthitā
durvāsanaivāparādha-phalaṁ yataś ca vilṛpta-brahmānandaḥ
sa-cira-sañcita-tapassṛṣṭa-paścān nistatāreti navame kathā \|\|11.12\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : atre**ti hrade **praviśya**
**yadi matsyān khādati** tadā **sadyaḥ** **prāṇair** **viyujyate**, yadi
ca matsyān na khādati tada tv asadyaḥ kiñcid vilambeneti
tat-praveśa-mātre śāpas tat-khādane tu tad atiśayaḥ ity arthaḥ \|
**bravīmy** **aham** iti tapobalābhimānaṁ sūcayati \| atra bhagavan
nitya-pārṣade **garuḍe** sobharer ājñāpradānaṁ tad abhīṣṭa-prātikalyaṁ
ca mīnadayayā tatra kopaś cety aparādhatrayaṁ, tasmād eva
dayanīya-mīna-saṅgotthaitad-durvāsanayā cirārjita-tapaḥ sakṣayo
viṣayānandānubhava-vapur abhūt \| mahad aparādhinas tasya tatratyakṣema
cikīrṣā rūpā dayāpi viparīta-phalā tatra kāliyāgamanena
jala-tat-taṭavartināṁ tad upari-gacchatāṁ vihagānāṁ ca vināśāt
viṣaya-bhogānte tasya nistārastu śrī-vṛnḍavana-yamunopasevana-māhātmyād
eva, garuḍasya tu yad ājñā-laṅghanaṁ prāṇi-hiṁsanaṁ cety aparādha-dvayaṁ
nābhūt tato'py atitejasvitvāt tathāpi hradāpraveśo viprarṣi-vāk
pratipālanāya harer iveti \|\|11\|\|

**\...**

**\|\| 10.17.12 \|\|**

**tat kāliyaḥ paraṁ veda nānyaḥ kaścana lelihaḥ \|**

**avātsīd garuḍād bhītaḥ kṛṣṇena ca vivāsitaḥ \|\|**

**śrīdhara-svāmī (bhāvārtha-dīpikā) : lelihaḥ** sarpaḥ \| atas
tatr**āvātsīt** \|\|12\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** tam garuḍāgamyaṁ hradam \|
**param** kevalam \| nanu, samarthena garuḍena śāpaḥ kathaṁ svīkṛta iti
śaṅkā tu

> viṣṇunā viṣṇu-bhaktaiś ca brahma-śāpo'nuvartyate \|
>
> brāhmaṇānām apīḍāyai balibhir apareḥ sadāḥ \|\|

iti brahmāṇḍoktyā nodeti vijñānām \| vivāsitaḥ prasthāpitaḥ \|\|12\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : tat** proktavṛttaṁ kāliya
eva **paraṁ** kevalaṁ vedeti śrī-**garuḍa**-dveṣeṇa tad **bhītyā**
sarvatra nirbhaya-sthānānveṣaṇāt pūrva-janma-śata-bhāgya-viśeṣād vā,
**kṛṣṇena** sarvān ānandareṇeti bhāvaḥ \|\|12\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : tat** proktavṛttaṁ kāliya eva
**paraṁ** kevalaṁ vedeti śrī-**garuḍa**-dveṣeṇa tad-**bhītyā** sarvatra
nirbhaya-sthānānveṣaṇāt pūrvajanma-śata-kṛta-bhāgya-viśeṣāc ca
**kṛṣṇena** sarvānanda-kareṇeti bhāvaḥ \|\|12\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** vedeti śrī-nārada-dvāreti jñeyam
\|\|12\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ), viśvanātha-cakravartī
(sārārtha-darśiṇī) :** *na vyākhyātam.*

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : lelihaḥ** sarpaḥ \|\|12\|\|

**\...**

**\|\| 10.17.13 \|\|**

**kṛṣṇaṁ hradād viniṣkrāntaṁ divya-srag-gandha-vāsasam \|**

**mahā-maṇi-gaṇākīrṇaṁ jāmbūnada-pariṣkṛtam \|\|**

**śrīdhara-svāmī (bhāvārtha-dīpikā) : jāmbū-nadaṁ** suvarṇaṁ
tenālaṅkṛtam \|\|13\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : viniṣkrāntam** bahir āgatam
\|\|13\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evam upodghātaṁ samāpya
prastutam āha---kṛṣṇam iti, śyāma-sundaram ity arthaḥ,
vraja-jana-jīvanam iti vā \| viśeṣa **niṣkāntaṁ** tam eva viśeṣam
āha---divyeti pādais tribhiḥ, **jāmbu-nadaṁ divya**-svarṇam \|\|13\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** evam upodghātaṁ samāpya
prastutam āha---kṛṣṇam ity-ādinā \| tatra **kṛṣṇam** iti yugmakam \|
**jāmbū-nadaṁ** **divya-**svarṇaṁ bhaktyā nāga-vṛnda-parivṛtatvāt tasmād
**dhṛdāt** viśeṣeṇaiva **niṣkrāntaṁ** santam upalabhya dṛṣṭvā tāvad api
śaṅkyā stabdhatvāt niṣkramaṇam api gati-lāghavena jaloparyupari
krāṇtvaiveti jñeyam \|\|13\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** viśeṣeṇaiva **niṣkrāntam**
\|\|13\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** upoddhātaṁ samāpya
prastutam āha---kṛṣṇam iti dvābhyām \| viśeṣeṇa **niṣkrāntam** iti
jaloparyaparyeva caraṇābhyām eva santaraṇa-lāghavenaiva kāliyādiṣṭaṁ kam
api sarpam alakṣitam āruhyaiveti jñeyam anyathāṅgānāṁ jalāplutatve
**divya-srag-gandha-vāsasam** iti viśeṣaṇaṁ sādhu nopapadyate \|\|13\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** upodghātaṁ samāpya
prastutam āha---kṛṣṇam iti yugmakam \| **viśeṣeṇa niṣkrāntaṁ**
caraṇābhyām eva santaraṇa-lāghavena jaloparyuparyevāgataṁ kāliyā-diṣṭaṁ
kam api nāgam alakṣitam āruhyevetikecit anyathāṅgānāṁ jalāplutatve
**divya-srag-gandha-vāsasam** iti viśeṣaṇaṁ suśliṣṭaṁ na syāt
\|\|13.14\|\|

**\...**

\|\| **10.17.**14 \|\|

**upalabhyotthitāḥ sarve labdha-prāṇā ivāsavaḥ \|**

**pramoda-nibhṛtātmāno gopāḥ prītyābhirebhire \|\|**

**śrīdhara-svāmī (bhāvārtha-dīpikā) : asava** indriyāṇi \|
**pramoda-nibhṛtātmāna** ānanda-pūrṇa-manasaḥ \|\|14\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : abhirebhire** śiḷiṣuḥ
\|\|14\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : upalabhya** nikaṭāgataṁ
prāpya, utthitāḥ pūrvaṁ mohane bhuvi nipatitā nāsikāntaḥ
praviṣṭa-tat-saurabhyeṇa sañjāta-saṁjñāḥ, dadya eva bhūmer **utthitā**
mohād utyutthitā iti vā, iti pūrvaṁ mohād eva
tādṛśa-vivya-gīta-vādyādinā śrī-kṛṣṇa-nṛtyādikaṁ ca kim api tair
nāvakalitam iti boddhavyam \| ata-evāgre teṣāṁ tat kiñcid anuvādādikaṁ
na śrūyate iti dik \|

nanu, mṛtānām eva teṣāṁ tad upalabdhyaiva kathaṁ **sarveṣām**
ekadaivotthānaṁ sambhaved ity āśaṅkya dṛṣṭāntena sādhayati---labdheti \|
**gopāḥ** sāmānyataḥ sarve vṛddhādayas teṣāṁ śrī-yaśodādibhyaḥ prāg
utthānāt, taṁ bahudhāliṅgitavantaḥ \|\|14\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** sarve vakṣyamāṇāḥ acetanānām
iva stabdhānām api teṣām ekadotthāne hetum āha---labdha-prāṇā iti \|
tatra melane kramaḥ pramodeti sārdhena **gopāḥ** sakhāyaḥ pūrvatra eva
tīrāgram avalambya sthitatvāt **abhirebhire** parirebhire \|\|14\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : upalabhya** dṛṣṭvā tāvad api śaṅkayā
stabdhatvāt pūrve īkṣamāṇāḥ **sarve gopāḥ** sakhāyo 'pare nānā-vidhāḥ
\|\|14\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** a**sava** indriyāṇi
pramoda-nibhṛtātmānaḥ ānanda-pūrṇa-manasaḥ **gopāḥ** sakhāyaḥ teṣām eva
tāralyena prātham aucityāt \|\|14\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : asava** indriyāṇi
**gopyaḥ** sakhāyaḥ teṣām eva tāralyena prathamācityāt \|\|14\|\|

**\...**

**\|\| 10.17.15 \|\|**

**yaśodā rohiṇī nando gopyo gopāś ca kaurava \|**

**kṛṣṇaṁ sametya labdhehā āsan śuṣkā nagā api \|\|**

**śrīdhara-svāmī (bhāvārtha-dīpikā) : labdhehā** labdha-ceṣṭāḥ
\|\|15\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *labdha-ceṣṭāḥ* pūrvaṁ tu
mṛtaprāyā ity arthaḥ \| kauraveti \| śuddha-vaṁśodbhūtatvat tava
śrī-kṛṣṇa-līlāmṛta-pāne rucir iti sambauddhy abhiprāyaḥ \| yad vā, kau
bhūmau ravaḥ ślādhya-śabdo yasya tat-sambuddhau tathā, bhagavad
bhaktānāṁ **yaśaḥ**-śabdo bhūmaṇḍalaṁ vyāpnotīti tātparyam \| yad vā,
tvayi brahmās tatro rakṣaṇāj jīvite kauravā yudhiṣṭhirādayo
**labdha**-ceṣṭā āsantadvad iti bhāvaḥ \|\|15\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** sneha-viśeṣākrāntānāṁ
śrī-yaśodādīnāṁ gopebhyo duḥkha-viśeṣeṇa mohādhikyāt tebhyaḥ paścād
utthitānāṁ śrī-kṛṣṇa-saṅgamenāpi kevalam-ādau sa-ceṣṭatva-mātram
āha---yaśodeti, **gopāḥ** pitṛvyatādi-deha-sambandhina upanandādayaḥ,
sakhāyaḥ śrīdāmādayaś ca prathamaṁ labdha-ceṣṭā **āsan**, paścāt
**samety** ābhirebhire cet ity arthaḥ, śrī-bhagavataḥ
kāliya-hṛda-praveśena tad-duḥkhena **śuṣkā** ye **nāgās** te\'pi \| he
kauraveti kuru-kula-rakṣā-hetu-bhūtasya drauṇyastra-grastasya tava
prāptyā śrī-yudhiṣṭhirādayaḥ **kauravā** iveti bhāvaḥ \|\|15\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tataḥ śrī-yaśodādayaḥ
sneha-krameṇāgratograta āgatya tatraiva sthitatvāt tatra śrī-**yaśodā**
vrajāt prastitānāṁ sarveṣām agra-gāminī tasyā evāsamordha-vātsalyāt
tataḥ śrī-**rohiṇī** tayā sakhyena savāsanatvena ca tat saha-yogāt tataḥ
śrī-**nandas** tad anugavātsalyāt **gopyo gopāś** **ca** krameṇa
dampatyor nikaṭasthā jñeyāḥ \| keṣāñcit savāsanatvāt keṣāñcid
anuyāyitvāc ca sametyeti pūrvavat tāvat stabdhī-bhūya kevalaṁ draṣṭāra
ev**āsan** \| paścāt sambhramotthita-mātrāḥ na tu dhāvituṁ śaktāḥ
**sametya** tu āliṅganādi-ceṣṭāvanto babhūvur ity arthaḥ \| kiṁ bahunety
āha---śuṣkā iti \| nikaṭe tāvad vṛkṣotpattir eva nāsti dūratas tu ye
vāyugatyā **śuṣkāḥ** tadānīm eva tādṛśa-śrī-**kṛṣṇa**-līlayā bahuḥ
śakunāntaravat śuṣkāste'pi aṅkurādi-vikāsa-ceṣṭāvanto babhūvur ity
arthaḥ \| **labdha**-mano-rathā iti pāṭhas tu svāmya-sammataḥ \|\|15\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : sametya**ivāliṅgane ceṣṭāvantā
babhūvur ity arthaḥ \| tadānīṁ vraja-vāsi-sa-dharmatā-prāptyā **nagā**
api pūrvaṁ **śuṣkāḥ** paścāl **labdhehā** aṅkurodgamanādi-ceṣṭāvanta
**āsan** tad-viṣa-śuṣkāṇām atiprācīnatvāc cihnāny api tadā n**āsann**
iti, jahāsety atra \| hetur asyeti ato nija-vraja-duḥkha-mayam idaṁ
bhadraṁ kṛtam ity upālambhana-pūrvakayevety arthaḥ \| gavādiṣu tatraiva
vidyamāneṣv api kṣudhādi-karṣitatvaṁ teṣāṁ viṣa-samparka-śaṅkayā śrīḥ
**kṛṣṇā**yānu prayojanāt \|\|15.19\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** tato hā putra jīvasīti
gad-gada-svārā guru-lajjā-bhaya-prasūyādi-nirapekṣā ativihvalā
śrī-**yaśodā** tatas tat sakhīcchati praviśya **nandaḥ** tato'nyā
**gopyo** vatsalā **gopāś** copanandādayaḥ cakāreṇānurāgiṇyaḥ
pūrva-rāgavatyo gopyaś ca dūrato locanāñcalībhir eva **sametya** pariṣv
aṅgādibhiḥ saṅgatī-bhūya labdha-ceṣṭā labdha-vāñchitā mṛtā iva jīvantyo
babhūvuḥ kiṁ bahunā **nagās** tīre vṛkṣābhāvād dūre vṛndāvana-sthā vṛkṣā
api tat sādharmya-prāptyā **kṛṣṇam** adṛṣṭvā śokāt **śuṣkās** taṁ punar
dṛṣṭvā **labdhehā** aṅkura-pallava-pūṣpādy udgamavantaḥ \|\|15\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** tato vatsa ! dāv
avipluṣṭāṁ latām iva tvad vicchedātikliṣṭhāṁ māṁ jīvayann abuda iva
svāgato'sīti gada-gada-vāk hari-mātā **yaśodā** tatas tat-sakhīṣu
paritaḥ prāptāsu madhye tathā-bhūtā **rohiṇī** ca tat-sammarda eva
premavaiśyā parityakta-gāmbhīryas tat-pitā **nandaś** ca tato'nyā
**gopyaś** copananda-pantyādayo vatsalā **gopāś** copanandādayaḥ
**kṛṣṇaṁ** **sametyā**liṅgyety anvayaḥ \| **ca** śabdād anurāgiṇyaḥ
kiśoryaś ca dūrān netrāñjalobhir eva sametya **labdhehāḥ**
prāptavāñchitā **āsan**, vṛndāṭavī-sthā **nagā** vṛkṣāḥ girayaś ca
govardhanādayaḥ kṛṣṇādarśanāc **chuṣkās** te punas tat
dṛṣṭvodgatāṅkura-patra-puṣpa-nirjharā **āsann** iti \|\|15\|\|

**\...**

**\|\| 10.17.16 \|\|**

**rāmaś cācyutam āliṅgya jahāsāsyānubhāva-vit \|**

**premṇā tam aṅkam āropya punaḥ punar udaikṣata \|**

**gāvo vṛṣā vatsataryo lebhire paramāṁ mudām \|\|**

**śrīdhara-svāmī (bhāvārtha-dīpikā) :** nagā vṛkṣā api pūrvaṁ śuṣkāḥ
santaḥ eva virūḍhā ity arthaḥ \|\|16\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *ity artha* iti \|
bhagavad amṛta-dṛṣṭipātena viṣāmbupānamṛta-gopānām iva *vṛkṣā api*
jīvanam āpuḥ \| tīre vṛkṣābhāvād vṛndāvanasthā dūrasthā api kṛṣṇam
adṛṣṭvā śokāc chuṣyantaḥ **punar** dṛṣṭvā labdhehā
aṅkura-pallava-puṣpādy udgamavanto babhūvur iti bhāvaḥ \| **rāmaś
cācyutaṁ** sarvadā cyutir varjitaṁ **jahāsa**---dhanyosyevaṁ kartuṁ
yujyata ity upālambha-pūrvaṁ jahāseti kāliya-nigraheṇa kacccit kṣataś ca
nābhūd iti nābhyalapad iti \|\|16\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** evaṁ snehāndhānāṁ
ceṣṭitam uktvā tadaiśvarya-jñāna-samvadita-sneha-bharasya śrī-baladesya
samāgamādi-sukham āha---rāmaś ceti, cakārāt, **rāmaś** ca pūrvaṁ śokena
śuṣkaḥ paścāl labdhehas tam **āliṅgya** **jahāsety** arthaḥ \|
**acyutaṁ** keśādāv api cyuti-rahitam yad vā, na kadācit kathañcid api
māhātmyācyuta ity acyutas tam \|

nanu, kuto jahāsa ? tatrāha---asya acyutasya anubhāvaṁ vicitrairśvaryaṁ
vettīti tathā saḥ svasya kālāgni-rudra-janakasyāpi tatrākiñcitkaratvāt,
atas tādṛśānubhāvavataḥ kṣudra-kāliya-bhoga-veṣṭanādi-smaraṇād iti
bhāvaḥ \| yad vā **anubhāvaṁ** kāliya-niḥsāraṇārtha-cāturrya-viśeṣam
anusandadhānaḥ sann ity arthaḥ \| narā anye\'pi sarve manuṣyāḥ \| yad
vā, śrī-nandānuvartino gṛhad āsādayaḥ pulindādayaś ca, mṛgāḥ iti pāṭhe
teṣām ādau nirdeśo gavādibhyaḥ prāg utthānābhiprāyeṇa \| tataś ca
sarveṣām eva paramānando jāta ity āha---narāḥ śrī-nandādayaḥ evam ayam
eva pāṭhaḥ samyak, tādṛśasya tasya prāptyāvaśyaṁ teṣāṁ
paranānandodbhavokter apekṣyatvāt \|\|16\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** atha
tādṛśa-duḥkhi-vraja-jana-saṅgamāya dattāvasareṇa śrī-rāmeṇa saṅgamaṁ
varṇayati---rāmaś ceti \| **ca**-kārāt pūrvaṁ vraja-vāsi-śokena
**rāmaś** cāntaḥ śuṣkaḥ paścāt labdhehas tam **āliṅgya** **jahāsety**
arthaḥ \| **acyutaṁ** na kathañcid api māhātmyāt cyutaṁ kuto jahāsa tad
āha---asya acyutasya **anubhāvān** icchā-mātreṇa sarvaṁ samarthyaṁ
**vettīti** tathā saḥ ato nija-vraja-duḥkhamayam idaṁ bhadraṁ kuṛtam ity
upālambhana-pūrvakam evety arthaḥ \| nagāḥ anye'pi sarve gāmo **vṛṣā**
**vatsatarā** iti pāṭhaḥ kvacit \|\|16\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **jahāse**ti dhanyo'sy
eva kartuṁ yujyatety uktā tat prabhāvajño'pi **premṇā** **punaḥ punar**
utkarṣeṇaikṣateti kāliya-hatakena kvacit kṣatantu nābhūr iti nyabhālayat
\|\|16\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** jahāseti---he
vicitra-līlā-nidhe svāmin ! vidhāntara-nāga-nirvāsanāti-nipuṇasyāpi
parijñāta-vraja-jana-bhāva paripākasyāpi te sva-jana-mahārtikaraṇyām
asyāṁ līlāyāṁ tad ubhaya-phalāyāṁ katha vṛttis tat-phaṇāṅgadharatvaṁ tu
**paraṁ** manojñam ity arthaḥ \| **anubhāvavid** **api** **premṇaḥ**
svabhāvāt **punaḥ punar udaikṣata** duṣṭena nāgena śrīmadambe vādhye
nābhūd iti tad aṅgāny apaśyad ity arthaḥ \| nagā ity arthakam \|\|16\|\|

**\...**

**\|\| 10.17.17 \|\|**

**nandaṁ viprāḥ samāgatya guravaḥ sa-kalatrakāḥ \|**

**ūcus te kāliya-grasto diṣṭyā muktas tavātmajaḥ \|\|**

**śrīdhara-svāmī (bhāvārtha-dīpikā) : te viprā ūcuḥ** \|\|17.18\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : guravaḥ** sarva-pūjyāḥ
bhāguryādi-purohitā vā

> gurus tu gīṣmatau śreṣṭhe pitari durbhare hare \|
>
> sarva-pūjye hitavade jñānade'pi guruḥ smṛtaḥ \|\|

ity anekārtha-vāg vilāse \|\|17\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tatraiva viśeṣataḥ
śrī-nanda-santoṣārthaṁ brahmaṇānāṁ harṣabhareṇa vākyam āha---nandam iti
\| **guravaḥ** purohitāḥ, anye ca **viprāḥ** \| yad vā, gurava iti teṣām
eva viśeṣaṇaṁ tādṛśoktau yogyatvāt \| **samāgatye**ti prāg eva tena saha
vrajān nirgatāḥ, adhunā tan nikaṭam āgaty ety arthaḥ \| **sa-kalatrakā**
iti brahmāṇīnām api tatraivāgamanena svata eva tat-sāhityāt te
parama-vaiṣṇavatvādinā prasiddhāḥ \| **diṣṭyā**---aho bhavāsmākaṁ ca
bhāgyam ity arthaḥ, atotihṛṣṭo bhūtvā paśu mahotsavaṁ vidhehīti bhāvaḥ
\| evaṁ brahmaṇānām api śrī-nanda-santoṣaṇaikaparatā darśitā, tvad
vākyādareṇa śrī-nandasyāpi samyak sva-suta-prītiś ca nitarāṁ jāteti
jñeyam \|\|17\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tatraiva viśeṣato brāhmaṇānāṁ
harṣa-bhareṇa vākyam āha---nandam iti \| **guravaḥ** purohitāḥ anye ca
**viprāḥ samāgatye**ti prāg eva tena saha vrajāt nirgatāḥ adhunā tan
nikaṭam āgatyety arthaḥ \| te parama-vaiṣṇavatvādinā prasiddhāḥ
**diṣṭyā** bhadram aho tavāsa kaṁ ca bhāgyam ity arthaḥ \| ato'tihṛṣṭo
bhūtvā sumahotsavaṁ vidhehīti bhāvaḥ \|\|17.18\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **guravo**
bhāguryādi-purohitāḥ \|\|17.18\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : nandam** iti sārdhakam \|
**guravo** bhāguryādayaḥ purohitāḥ \|\|17.18\|\|

**\...**

**\|\| 10.17.18 \|\|**

**dehi dānaṁ dvi-jātīnāṁ kṛṣṇa-nirmukti-hetave \|**

**nandaḥ prīta-manā rājan gāḥ suvarṇaṁ tadādiśat \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : dvi-jātīnām** iti caturthy
arthe ṣaṣṭhī, dvi-jātibhyaḥ \| **kṛṣṇasya nirmuktiḥ** prītis tasyāhetave
nirmuktiḥ prīti-mokṣayoḥ iti dharaṇiḥ \|\|18\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā, jīva-gosvāmī
laghu-vaiṣṇava-toṣaṇī, krama-sandarbhaḥ, bṛhat-krama-sandarbhaḥ,
viśvanātha-cakravartī sārārtha-darśiṇī, baladeva-vidyabhūṣaṇaḥ
vaiṣṇavānandinī) :** *na vyākhyātam***.**

**\...**

**\|\| 10.17.19 \|\|**

**yaśodāpi mahā-bhāgā naṣṭa-labdha-prajā satī \|**

**pariṣvajyāṅkam āropya mumocāśru-kalāṁ muhuḥ \|\|**

**śrīdhara-svāmī (bhāvārtha-dīpikā) : naṣṭa-labdha-prajā** naṣṭa-prāyā
punar-labdhā prajā yayā sā \|\|19\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : yaśodā** ca gāḥ suvarṇaṁ ca
dadāvity api jñeyam \| **naṣṭā** cāsau **labdhā** *naṣṭa-labdhā*, *sā*
**prājā** santatir yasyāḥ seti vā \|\|19\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tv arthe **ca**-kāraḥ \|
śrī-nandato viśeṣān mahā-bhāgatvam āha---naṣṭeti, yataḥ **satī**
pativratā, pātivratyābhiprāyaḥ pūrvam api sūcitaḥ \| yad vā,
sva-svabhāvataḥ śrī-kṛṣṇa-shenādinā sarvotkṛṣṭā, anyat tair vyākhyātam
eva \| yad vā, **naṣṭā** adarśanaṁ gatā mṛtā vā **prajā** yasyāḥ seva
satī bhavantī \| yad vā, naṣṭayā adṛṣṭayā punar **labdhayā** ca prajayā
satī vartamānety arthaḥ \| yad vā, naṣṭāpi labdhā hastādi-grahaṇena
prāptā prajā yayā, tathā-bhūtaiva satī, **kalāṁ** dhārām, **muhur** iti
kadācit pūrva-vṛtta-smṛtyā duḥkhodayena kadācic ca
prāptānandenāśradhārāmocanasyāvirāmāt \|\|19\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** mahā-premṇā punaḥ
śrī-**yaśodayā** militam ity āha \| yaśodeti tv arthe **ca**-kāraḥ
śrī-nandato'pi viśeṣāt mahā-bhāgatvam āha---naṣṭeti \| yataḥ **satī**ti
tasyāḥ katham anyathā syāt iti bhāva-viśeṣaṇābhipretam \| yad vā,
svabhāvataḥ śrī-kṛṣṇa-snehādinā sarvotkṛṣṭā \| yad vā, tādṛśī-bhavantī
**kalāṁ** dhārāṁ **muhur** iti kadācit pūrva-vṛtta-smṛtyā dukhodayena
kadācic ca prāptānandenāśru-dhārā-mocanasya virāme'pi uṣṇaśītatā-bhedena
paunaḥ-punyāt \|\|19\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ādau **naṣṭa**-prāyā
paścāl **labdhā** **prajā** yayā sā **aṅkam āropya** pariṣvajyeti pūrvaṁ
bahu-lokāpekṣāvaśāt tādṛśa-pariṣv aṅgālābhād iti bhāvaḥ \|\|19\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** ādau **naṣṭā**
mūrcchita-prāṇā paścāl-**labdha-prajā** **pariṣvajyāṅkamāropye**ti
pūrvaṁ bahujana-sammardebhīṣṭapariṣvaṅgālābhena tṛpter anudayāt
\|\|19\|\|

**\...**

**\|\| 10.17.20 \|\|**

**tāṁ rātriṁ tatra rājendra kṣut-tṛḍbhyāṁ śrama-karṣitāḥ \|**

**ūṣur vrajaukaso gāvaḥ kālindyā upakūlataḥ \|\|**

**śrīdhara-svāmī (bhāvārtha-dīpikā) : śrameṇa** ca **karṣitāḥ**
**upakūlataḥ** kūla-prānte \|\|20.23\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** yasyā rātrāgame kāliyo
niṣkāsitas tām ity arthaḥ \|\|20\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** adbhuta-līlā-prasaṅge
kathā-krameṇaivānyāmadbhuta-līlām āha---tām ity-ādinā \| **rātrim** iti
śrī-kṛṣṇasya kāliya-damanādinā tena saha vraja-janānāṁ pratyeka-milanena
ca dināvasānatas **tāṁ** tad dina-sambandhinīṁ tādṛśa-paramānandamayīṁ
vā, yatra śrī-kṛṣṇena saṅgas tasmin pradeśa evoṣuḥ, tadānīṁ
nandīśvarāntike vrajasya vṛtter dūrataratvena rātrau tatra gamanāśakteḥ
\| tatraiva hetuḥ---kṣut tṛḍbhyāṁ rodanādi-śrameṇa ca \| yad vā,
**kṣut-dṛḍbhyaṁ** yaḥ **śramas** tena **karṣitā** vyāptāḥ
tālavya-madhya-pāṭhe daurbalyaṁ prāpitā ity arthaḥ \| **tatra**
**gavādiṣu** tatraiva vidyamāneṣv api kṣut karṣitatvam, kṣudhārtair
vatsaiḥ kṛṣṇa-sagatyanantaraṁ labdha-paramānandair niḥśeṣeṇa
pīta-stanyatvād dohana-pātrādya-bhāvād vā, tṛṭ-karṣitatvaṁ ca
viṣa-jalabhayāt, jala-pānādy abhāvāt, snānādy akaranād vā \|
**rājendre**ti paramāścaryeṇa sambodhanam \| kiṁ vā, mṛgayādinā samrājo
bhavād dṛśo\'pi tat sambhaved ity abhiprāyeṇa kālindyā kālindyā
**upakūlato** viṣa-jalādi-bhayena tad-dhradasya jalāntikaṁ parityajya
tataḥ kiñcid-dūre śrī-yamunātīra-prānta ity arthaḥ, anyathā dāvāgninā
sarvata āvaraṇāsiddhiḥ \|\|20\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** kathā-krameṇānyām apy
adbhuta-līlām āha---tām ity-ādinā \| **rātrim** iti śrī-kṛṣṇasya
kāliya-damanādinā tena saha **vraja-janānāṁ** pratyeka-melanena ca
dināvasānataḥ tāṁ tad dina-sambandhinīṁ tādṛśa-paramānandamayīṁ vā yatra
kṛṣṇena saha saṅgamas tasmin praveśa evoṣuḥ tatraiva hetuḥ kṣut tṛḍbhyāṁ
rodanādi-śrameṇa ca \| yad vā, **kṣut-tṛḍbhyāṁ** yaḥ **śramas** tena
**kṛśīkṛtāḥ** daurbalyaṁ prāptitā ity arthaḥ \| tatra dhenvādiṣu
tatraiva vidyamānāsv api kṣudhādi-karśitatvaṁ tāsāṁ
viṣa-samparka-śaṅkayā śrī-kṛṣṇāyānupayojanāt, tataḥ svayam apy
anupayogāt **kālindyā** **upakūlataḥ** viṣa-jalādi-bhayena tad dhradasya
jalāntikaṁ parityajyety arthaḥ \| anyathā dāvāgninā sarvata
āvaraṇāsiddheḥ \|\|20\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : upakūlataḥ** kiñcit kūlaṁ
parityajyety arthaḥ \|\|20\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** ataḥ paramadya **rātrau**
vayaṁ kṛṣṇaṁ nirnimeṣaṁ paśyanta eva syāmaḥ bhāgyād gato'pi kāliyaḥ
punar yadi vairaṁ sīṣādhayiṣur āyāti tadā militī-bhūya lakuṭair
vārayāmaḥ \| na tu darśana-vyavadhāyakaṁ sva-sva-gṛhaṁ yāma iti sarveṣāṁ
manoratham ālakṣya nandadyā **vrajaukasaḥ upakūlataḥ**
viṣa-jalādi-bhayāt kūla-samīpaṁ parityajya **ūṣuḥ** anyathā dāvāgninā
sarvata āvaraṇāsiddheḥ \|\|20\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** kathā-kramād anyāṁ
cādbhutāṁ līlām āhu---tām iti \| **vrajaukasāṁ** kṛṣṇena saha
pratyeka-milane divasāvasānāt prāpto **rātriṁ** te tatraiv**oṣuḥ**
gato'pi kāliyaś ced vairaṁ smaran nāgacchettadā **taṁ** sarvedaṇḍādibhir
nivārayāmo na tu kṛṣṇa-vīkṣaṇa-vyavadhāyakān sva-sva-nilayān gacchāma
iti bhāvena tatraivāvatasyur ity arthaḥ \| **upakūlata** iti
viṣa-jalādi-bhayāt tasya hradasya kūla-samīpaṁ parityajyety arthaḥ,
anyathā dāvāgninā sarvataḥ āvaraṇa-siddheḥ \| **kṣut-ṛḍbhyām** iti
vṛndāṭavī divya-phalāni vṛndā-devyā saṅkalpenāhṛtānyāhuḥ **gāvaś** ca
tṛṇāni cerur iti bodhyam \|\|20\|\|

**\...**

**\|\| 10.17.21 \|\|**

**tadā śuci-vanodbhūto dāvāgniḥ sarvato vrajam \|**

**suptaṁ niśītha āvṛtya pradagdhum upacakrame \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** śucau jyeṣṭhe grīṣme vā
āsāḍhe vanodbhūtaḥ \| yad vā, **śucinā** pavanena **vanodbhūtaḥ**
śuci-pavana-śabdayor ekārthatvāt paryāyatvam pavanaḥ pavatām asmi ity
ukteḥ \| yad vā, mayā kaścic chucinām āpi marudasti tena \|
śuci-valodbhūtaḥ iti pāṭho vijayadhvaja-sammataḥ, sa sugamaḥ \|
purāṇetihāsādau punar uktir doṣāya na iti, tasyāḥ kāvya-doṣatvād iti \|
**dāva** ity ukteḥ punar **agni**-padopādānaṁ śucivanodbhūta viśeṣaṇaṁ
ca \| dāvo vanānale cātha davaś ca vipine'pi ca iti dharaṇiḥ \|

> śucir grīṣmāgni-śṛṅgāreṣv āsāḍhe śuddha-mantriṇi \|
>
> jyeṣṭe ca puṁsi dhavale śuddhe'nupahate triṣu \|\| iti medinī \|

āvṛtya parivārya dāvāgnir ayaṁ kaṁsānucaraḥ kāliya-sakhaḥ kaścid asura
iti kecid āhuḥ \|\|21\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tadā tad rātryām eva,
**śuci**-grīṣma-samayas tat sambadhi vanaṁ śuṣkāraṇyam ity arthaḥ, tatra
tasmād vā **udbhūto**\'yaṁ ca **dāvagni**-rūpaḥ kāliya sakhaḥ,
kaṁsānucaraḥ kaścid asura iti kecid āhauḥ \|\|21\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tadā tad rātryām eva
**śucir** grīṣma-samayaḥ tat sambandhi vanaṁ śuṣkāraṇyam ity arthaḥ \|
tatra **udbhūtaḥ** ayaṁ ca **dāvāgni**-rūpaṁ kāliya-sakhaḥ kaṁsānucaraḥ
kaścid asura iti kecid āhuḥ \|\|21\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **śucir** grīṣmaḥ
**dāvāgnir** ayaṁ kaṁsānucaraḥ kāliya-sakhaḥ kaścid asura iti kecid āhuḥ
\|\|21\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : tadā** rātryām eva
**śucir** grīṣmas tat-sambandhi vana śuṣkam ity arthaḥ \|
tatr**odbhūto'gniḥ** kaścit kāliya-sakhaḥ kaṁsānucaro daitio bodhyaḥ
\|\|21\|\|

**\...**

\|\| **10.17.22 \|\|**

**tata utthāya sambhrāntā dahyamānā vrajaukasaḥ \|**

**kṛṣṇaṁ yayus te śaraṇaṁ māyā-manujam īśvaram \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tataḥ** agnipravṛtteḥ
**vrajaukasaḥ** vrajastha-kṛṣīvalādyāḥ \| **māyayā** svarūpeṇaiva
**manujam** svarūpa-bhūtayā nija-śaktyā māyākhyayā iti śruteḥ \| yad vā,
māyayā kāpaṭyenaiva manujam \| vastutas tu---narākṛti-parabrahmatvena
tad rūpeṇaiveśvaram \| yad vā, māyā kṛpā tad uktaṁ manujaṁ
dvibhujatvādi-sāmyena \| yad vā, māyāḥ lakṣmyā **īśvaraṁ** svāminam api
manujaṁ manuṣya-līlaṁ **kṛṣṇaṁ** vraja-jana-duḥkha-karṣakaṁ
kāliya-damānādinā dṛṣṭatvāt \| śaraṇaṁ yaḥ asmākaṁ prāṇa-saṅkaṭe'sminn
eva bālake sva-prasādād udbhute nārāyaṇa āviśyāsmān pālayati \| anena
sarva-durgāṇi yūyam añjastariṣyatha \[bhā.pu. 10.8.16\] iti gargoktes
tam imaṁ saprati nārāyaṇāviṣṭaṁ kṛṣṇam eva nārāyaṇa-paratvena visrabhya
vipattaraṇārthaṁ **śaraṇaṁ** mama iti bhāvaḥ \|\|22\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) : kṛṣṇaṁ yayus te śaraṇaṁ
māyām anujaṁ** māyā yoga-māyā sarve parijanā amanujā yasya tam
\|\|22\|\|

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : sambhrāntāḥ**, sadyas
tat-pratikārādy ajñānāt \| yad vā, niḥsaraṇārtham itas-tataḥ
kṛtaparibhramaṇā ity arthaḥ \| yato **dahyamānā** dagdhum
upakramyamāṇāḥ, paścād īṣad agnitāpaṁ labhamānā vā, māyā
kāpaṭyam---yathā rāsārambhe'pi dharmānuśāsanam \| kiṁ vā, **māyā** kṛpā
tad-yuktaṁ **manujaṁ** dvibhujatvādi-sāmyena \| yad vā, māyāyā lakṣmyā
**īśvaraṁ** svāminam api manujaṁ mānuṣya-līlām iti kāruṇyady atiśayaḥ
sūcitaḥ, tatrāpi **kṛṣṇaṁ** vraja-jana-prāṇanātham, ataḥ **śaraṇaṁ**
**yayuḥ** \|\|22\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** sambhrāntāḥ sadyas tat
pratikārādy ajñānāt \| yad vā, niḥsāraṇārtham itas **tataḥ**
kṛta-paribhramaṇā ity arthaḥ \| yato **dahyamānāḥ** dagdhum
upakramyamāṇāḥ māyayā kāpaṭyenaiva manujatvena prākṛta-manuṣyatvena
sphurantaṁ \| vastutas tu narākṛti-para-brahmatvena tad-rūpeṇaiveśvaraṁ
\| kiṁ vā, **māyā** kṛpā tad uktaṁ **manujaṁ** dvibhujatvādi-sāmyena \|
yad vā, māyā lakṣmyā **īśvaraṁ** svāminam api manujaṁ mānuṣya-līlam iti
kāruṇyādy-atiśayaḥ sūcitaḥ \| tatrāpi **kṛṣṇaṁ** tatra
vraja-jana-prāṇa-nātham, ataḥ **śaraṇaṁ yayuḥ** \|\|22\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** atha
kāliya-viṣāgni-nirjayānantaraṁ dāvāgni-nirjaya-prastāve tasya
yoga-māyā-vaibhavam āha---**kṛṣṇaṁ** **yayus te**-śravaṇaṁ
**māyā-manujam** **īśvaram** \| māyā yoga-māyā tayā amanujam,
manujākṛtitve amanuja-dharmāṇam \| yad vā, māyayā amanujam, ākṛtyava
manujam ity arthaḥ \|\|22\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ):** *na vyākhyātam*.

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **vrajaukasaḥ**
vraja-stha-kṛṣīvalādyāḥ māyayā svarūpeṇaiva **manujaṁ** svarūpa-bhūtayā
nitya-śaktyā māyākhyayeti śruteḥ \| **śaraṇaṁ** **yayur** ity aho
asmākaṁ prāṇa-saṅkaṭa-samaye asminn eva bālake sva-prasādodbhūte
nārāyaṇa āviśyāsmān pālayati anena sarva-durgāṇi yuyam añjas tariṣyatha
\[bhā.pu. 10.8.16\] iti gargoktes tam imaṁ samprati śrī-nārāyaṇāviṣṭaṁ
**kṛṣṇam** eva nārāyaṇatvena visrabhya vipattaraṇārtha **śaraṇaṁ** yāma
iti tvam ṛśyeti bhāvaḥ \|\|22\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** sambhrāntās **tato**
niḥsartum itas tato bhramataḥ anena sarva-durgāṇi yūyam añjatariṣyatheti
\[bhā.pu. 10.8.16\] gargokti-smaraṇaṭ **kṛṣṇam** eva śravaṇaṁ **yayuḥ**
\| kīdṛśaṁ māyayā svarūpa-śaktyaiva manujaṁ narākāraṁ svarūpabhūtayā
nitya-śaktyā māyākhyayā yuta ity-ādi śruteḥ paraṁ brahma narākṛtīti
smṛteś ca \|\|22\|\|

**\...**

**\|\| 10.17.23 \|\|**

**kṛṣṇa kṛṣṇa mahā-bhāga he rāmāmita-vikrama \|**

**eṣa ghoratamo vahnis tāvakān grasate hi naḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : he** **rāme**ti \| asyāpi
tad dine sarvajñatva-darśanenāyam api kṛṣṇa-bhrātā devāviṣṭa ity
anumānāt \| tavakānity uktir dayotpādanārthā \|\|23\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) :** tat-prakāram
evāha---kṛṣṇeti \| vīpsā saṁbhrameṇa, sneha-bhara-svabhāvena vā
**mahad-bhāgam**, samūhārthe aṇ bhaga-śabda-vācyam aiśvarya-vṛndaṁ yasya
tat-sambodhanam, atas tavāśakyaṁ kiñcid api nāstīti bhāvaḥ \| yad vā,
mahān bhāgo bhāgyam asmād dṛśānāṁ yasmād iti tvat sākṣād asmākaṁ duḥaṁ
nopayuktam iti bhāvaḥ amito\'nanto **vikramaḥ** śauryaṁ yasyeti
baladevaṁ prati sambodhanam, tava vīryeṇa dāvāgnir api nirvātīti bhāvaḥ
\| yad vā, śrī-bala-bhadraṁ parityajya kathaṁ mām eva śaraṇaṁ yāthety
āśakyāhuḥ---rāmād api rāmeṇāpi vā, amito mātum aśakyo vikramo yasyaḥ \|
yad vā, ramayatīti **rāmo\'mito** vikramo yasya saḥ \| **eṣa** iti
pratyakṣatvaṁ śīghratvaṁ vā bodhayati, **ghoratamaḥ**, apratikāryatvāt
tvd antika-prāptatvād vā **grasate** niḥśeṣeṇa saṁharatīty arthaḥ \|
tāvakān iti kṛpā-jananārthaṁ grasanāyogyatva-bodhanārthaṁ vā, **hi**
niścitam \|\|23\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) :** tat prakāram evāha---kṛṣṇeti
\| vikṣāsambhrameṇa sneha-bhara-svabhāvena vā mahān bhāgo bhāgyam asmād
dṛśānāṁ yasmād iti tvat sākṣād **asmākaṁ** duḥkhaṁ nopayuktam iti bhāvaḥ
\| **amitaḥ** ananto **vikramaḥ** śauryaṁ yasyeti **baladevaṁ** prati
sambodhanaṁ tava vīryeṇa dāvāgnir api nirvātīti bhāvaḥ evaṁ tadāpi teṣāṁ
mahā-prabhāvatvajñānam eva jātaṁ na-tv aiśvarya-jñānam iti bhāvaḥ \|
**eṣa** iti pratyakṣatvaṁ śīghratvaṁ vā bodhayati ghoratamaḥ
apratikāryatvāt yuṣmad antika-prāptatvād vā **grasate** niśśeṣeṇa
saṁharatīty arthaḥ \| tāvakān iti kṛpā-jananārthaṁ
grasanāyogyatva-bodhanārthaṁ vā tava kamamakāv-eka-vacanam iti taddhita
nimittakād ādeśa-sūtrādyad atraikasyaiva sambandhaḥ pratipādyate **hi**
niścayaṁ tat khalu dvayor abheda-pratipādanārtham iti jñeyam \|\|23\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** vastutas tu
śrī-kṛṣṇa-vigrahasyātmatvāt \| tathā ca acchedyo'yam adāhyo'yam \[gītā
2.24\] ity-ādi \| tena tad avigraha evātmā \|\|23.25\|\|

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **he** **rāmeti** tasyāpi
tad dine sarvajñatva-darśanādayam api kṛṣṇa-bhrātā devāviṣṭa ity
anumānāt \|\|23\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : he rāme**ti !
dhenuka-vadhena tasyāti-vikramāvagamāt \|\|23\|\|

**\...**

\|\| **10.17.24 \|\|**

**sudustarān naḥ svān pāhi kālāgneḥ suhṛdaḥ prabho \|**

**na śaknumas tvac-caraṇaṁ santyaktum akuto-bhayam \|\|**

**śrīdhara-svāmī (bhāvārtha-dīpikā) : kālāgner** mṛtyu-rūpād agneḥ \| na
mṛtyor bibhīmaḥ, kintu **tvac-caraṇa**-viyogād ity āhuḥ\--**na śaknuma**
iti \|\|24-25\|\|

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) :** *mṛtyor* nityatvāt tato na
bhayam ity āhuḥ---*neti* \| tarhi kutaḥ ? tatrāhuḥ---*kiṁ tv* iti\|
**prabho** ! he sarvaṁ kartuṁ samartha ! **na kuto**'pi **bhayaṁ**
yasmāt, tam \| ato nija-caraṇa-parityāga-bhayam asmākam āśu vināśayeti
bhāvaḥ \|\|24\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : svān** jñātīn ātmīyān vā,
**su** śobhanaṁ **hṛd** yeṣāṁ, tān, sad-bhāvena tad-eka-niṣṭhān ity
arthaḥ \| **prabho** ! he sarvaṁ kartuṁ samartha ! **na kuto**\'pi
**bhayaṁ** yasmāt, tam ato nija-rakṣayāsmākaṁ bhayam āśu vināśayeti
bhāvaḥ \|

yad vā---nanu, mamāpy ayaṁ bhayaṅkara iti cet, tatrāhuḥ---na kuto\'pi
bhayaṁ yasyeti, sākṣād adhunaiva darśanād iti bhāvaḥ, ataḥ samyak
maraṇenātyanta-viyuktatayā **na tyaktuṁ śaknuma** iti \|\|24\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : svān** jñātīn ātmīyān vā \|
**su** śobhanaṁ **hṛt** yeṣāṁ, tān \| sad-bhāvena tad-eka-niṣṭhān ity
arthaḥ \| **prabho** ! he sarvaṁ kartuṁ samarthaḥ ! **na kuto'pi
bhayaṁ** yasmāt, tam ato nija-**caraṇa**-parityāga-bhayam asmākam āśu
vināśayeti bhāvaḥ \| ataḥ samyak kṣaṇam api viyuktatayā **tyaktuṁ na
śaknuma** iti \|\|24\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : akuto-bhayam** iti
**tvac-charaṇa**-prāptiṁ vinā anyat sarvam evāsmākaṁ bhaya-hetur ity
arthaḥ \|\|24\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) :** **kālo** mṛtyus tad-rūpād
**agneḥ** \| mṛtyau sati **tvac-caraṇena** saha viyogo bhavet \| sa tu
duḥsaha ity āhuḥ---**na śaknuma** iti \|\|24\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) : kālāgner** iti mṛtyu-rupād
vahner ity arthaḥ \| bhṛto sati **tvac-caraṇābhyāṁ** saha viyogaḥ syāt,
sa ca dusaha ity āha---**na śaknuma** iti \|\|24\|\|

**\...**

\|\| **10.17.25 \|\|**

**itthaṁ sva-jana-vaiklavyaṁ nirīkṣya jagad-īśvaraḥ \|**

**tam agnim apibat tīvram ananto\'nanta-śakti-dhṛk \|\|**

**śrīdhara-svāmī (bhāvārtha-dīpikā) :** *na vyākhyātam.*

**---------------------------------------------------------------------------------------------------------------------**

**vaṁśīdharaḥ (bhāvārtha-dīpikā-prakāśaḥ) : tam** vanodbhūtam \|
**ananta-śakti-dhṛg** iti vahni-pāna-śaktir api śrī-kṛṣne'stīty āha \|
nanu, parama-sukumāraḥ kathaṁ **tīvram agnim apibat** ? tatrāha---ananta
iti \| tasya saṁhārikā śaktir evāpibat, tasmin śaktim ati
tat-pānopacāra-mātram iti bhāvaḥ \| dhṛju-gatau bhv-ādiḥ, tataḥ kvipi
dhṛg iti rūpam \|\|25\|\|

vimohān jñāta-bhagavat-tattvān \| aho yena mahā-viṣaḥ kāliyo nirastas
so'yaṁ sākṣād īśa eveti \| tata īśatvād eva \| anantaś cāsau vana-vahniś
ceti \|\|\*\|\|

**---------------------------------------------------------------------------------------------------------------------**

**śrīnātha-cakravartī (caitanya-mata-mañjuṣā) :** *na vyākhyātam.*

**---------------------------------------------------------------------------------------------------------------------**

**sanātana-gosvāmī (bṛhad-vaiṣṇava-toṣaṇī) : ittham** anena
kākūkty-ādi-prakāreṇa \| **nirīkṣya** sākṣād anubhūyeva \| yad vā,
ittham īdṛśa-dāvāgni-kṛtam ity arthaḥ \| teṣāṁ vijñāpanāt pūrvam
evālokya taṁ śuṣka-vanodbhūtaṁ sarvato vyāpakam ativṛddhaṁ cet ity
arthaḥ, atas **tīvraṁ** duḥsaham ity apratikāryatvam uktam, tathā-bhūtam
**apibad** iva niḥśeṣeṇa pānābhinayādinā nāśayāmāsety arthaḥ \| tatra ca
yuktir nānusandheyety āha---**jagatāṁ** jagat-sraṣṭṛ-brahmādīnām api
**īśvaraḥ** sarva-śakti-prada ity arthaḥ \| tasmād evāgner api śaktiḥ \|
yad vā, parameśvaratvena durvitarkyaṁ lilatvād iti bhāvaḥ \| yad vā,
devatānām agni-mukhāgnyor abhedena sva-sthāne śrī-mukha-madhye
sthāpitavān ity arthaḥ \| evam agner api sukham akarod iti jñeyam, yato
jagad-īśvaraḥ sarva-deva-sukha-pradaś cety arthaḥ \|

nanu, tarhi śrī-mukhāntar-agner vartamāṇatvenāsmādṛśāṁ manasi santoṣo na
syād ity āśaṅkyāha---**ananto**\'paricchinnaḥ \| kasmin
śrī-mukhāntar-bhāge\'gnir gataḥ, tam api lakṣayituṁ kaścid api na śakta
ity arthaḥ \|

nanu, parama-snigdhataraiḥ śrī-nanda-yaśodādibhiḥ sākṣāt tad agni-pānaṁ
kathaṁ soḍham ? kathaṁ vā prasahya na nivāritam ?
tatrāha---**ananta-śakti-dhṛk**, tathā tat-pānaṁ cakre, yathā taiḥ
kathañcil lakṣayituṁ na śaktam ity arthaḥ \|\|25\|\|

**---------------------------------------------------------------------------------------------------------------------**

**jīva-gosvāmī (laghu-vaiṣṇava-toṣaṇī) : itthaṁ**
sva-premaika-mūlakāneka-kākūkty-ādi-prakārakaṁ **nirīkṣya** anubhūya
**taṁ** tādṛśaṁ atas **tīvraṁ** duḥsahaṁ tathā-bhūtam apy **apibat**
kāruṇya-maya-premāveśeneti bhāvaḥ \|

nanu, bhavatu tad-āveśaḥ, tena kathaṁ tat-pānaṁ syād ity āśaṅkya gūḍham
api tad-aiśvaryaṁ sva-samaye svayam eva vyaktī-bhavatīty abhipretya
siddhāntayati---**jagatām īśvaraḥ** sarveṣu tat-tac-chakti-prada ity
arthaḥ \| tasmād evāgner api śakteḥ ko nāma vismayaḥ ? iti bhāvaḥ \|

nanu, gopa-bālaka-rūpaḥ samantād bhavam agniṁ katham apibat ?
tatrāha---**anantaḥ** tādṛśasyaiva vigrahasya vibhutvena svayam api
samantāt prakāśamāna ity arthaḥ \| na ca tan-mātra-śaktitvam api
āścaryam ity āha---**ananta-śakti-dhṛg** iti \| ata eva śrī-gopā api
nivārayituṁ nāvasaraṁ labdhavanta ity arthaḥ \|\|25\|\|

**---------------------------------------------------------------------------------------------------------------------**

**jīva-gosvāmī (krama-sandarbhaḥ) : apibat** kṛpāveśena pānābhinayenaiva
saṁhṛtavān \| tatra hetuḥ\--**jagad-īśvaraḥ** agny-ādīnāṁ sarveṣām eva
tat-tac-chakti-pravartaka-nivartakaḥ samantād gatāgni-pāne yuktiḥ \|\|
**anantaḥ** sarvatra prakāśamāna-sva-vigrahaḥ tādṛśa-śaktyāvan
adbhutatvam **ananta-śakti-dhṛg** iti \|\|25\|\|

**---------------------------------------------------------------------------------------------------------------------**

**jīva-gosvāmī (bṛhat-krama-sandarbhaḥ) :** *na vyākhyātam.*

**---------------------------------------------------------------------------------------------------------------------**

**viśvanātha-cakravartī (sārārtha-darśiṇī) : sva-jana-vaiklavyaṁ**
dṛṣṭveti sva-jana-viṣayakas tat premaiva teṣāṁ rakṣaṇārthaṁ tamaiśvaryam
anusandhāpayāmāseti bhāvaḥ \|

nanu, parama-sukumāraḥ kathaṁ **tīvram** **agnim** **apibat** ?
tatrāha---**ananta-śakti-dhṛk** tasya saṁhārikā śaktir evāpibat \|
tasmin śaktimati tat-pānopacāra-mātram iti bhāvaḥ \|\|25\|\|

iti sārārtha-darśinyāṁ hārṣiṇyāṁ bhakta-cetasām \|

daśame'smin sapta-daśaḥ saṅgataḥ saṅgataḥ satām \|\|\*\|\|

**---------------------------------------------------------------------------------------------------------------------**

**baladeva-vidyabhūṣaṇaḥ (vaiṣṇavānandinī) :** nanu, parama-sukumāraḥ
kathaṁ **tīvram agnim apibat** ? tatrāha---**ananta-śakti dhṛg** iti \|
**tam** ayati tīṣau sati tasya duṣṭa-saṁhāriṇī śaktir eva tam api vadity
arthaḥ \|\|25\|\|

> iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
> saṁhitāyāṁ vaiyāsikyāṁ daśama-skandhe dāvāgni-mocanaṁ nāma
> saptadaśo'dhyāyaḥ \|

\|\|17\|\|

**\...**

[^1]: yadā

[^2]: so'yaṁ ity-ādy-atirikta-pāṭhaḥ kha-gha-ca-karalipiṣu labhyate \|\|

[^3]: ato

[^4]: kathanīyaḥ

[^5]: sāvakac iti pāthāntaram

[^6]: vātyāgne

[^7]: phala-dāne'pi

[^8]: maṇi-haraṇāc **ca**

[^9]: viśiṣṭa

[^10]: vādyadharā vidyādharādayaḥ, vāri-dhārā iti vā pāṭhaḥ

[^11]: acyuta-vārtā-prayojanāni iti caitanya-gauḍīya-maṭha-saṁskaraṇe

[^12]: nirvṛtāḥ.

[^13]: suciraṁ.

[^14]: sarvātmanātmabhūḥ.

[^15]: *santaḥ* in Śrīdhara.

[^16]: \*udvṛtta- iti śrīdhara-dhṛta-pāṭhāntaram.

[^17]: Bhagavat-sandarbha reads *mahimāguṇasya* (i.e., *mahimā
    agunasya*)

[^18]: stotra-ratnam 16.

    > upary upary abja-bhuvo'pi pūruṣān
    >
    > prakalpya te ye śatam ity anukramāt \|
    >
    > giras tvad-ekaika-guṇāvadhīpsayā
    >
    > sadā sthitā nodyamato'tiśerate \|\|16\|\|

[^19]: ^a-5b^vṛtti-viṣayatvam evātmano, na tu phala-viṣayatvam \| ato
    nāyaṁ doṣo iti bhāvaḥ \| vṛttir hi vartamāna-mātraṁ phalaṁ tu
    tat-tad-bhedākāratayaiva \| nanu katham ātmākārāntaḥ-karaṇe
    bhagavat-svarūpa-bhūtasya brahmaṇaḥ sphūrtiḥ \|
    tatrāha---ananya-bodhyātmatayā cid-ākāratā-sāmyena
    sva-śuddhātmaikya-bhāvanā-bodhya-svarūpatayā \| tathā cintane
    svātmani svayam eva tat prakāśata ity arthaḥ \| (Jadavpur edition)

[^20]: māṁ bhajanti guṇāḥ sarve nirguṇaṁ nirapekṣakam

    suhṛdaṁ priyam ātmānaṁ sāmyāsaṅgādayo'guṇāḥ \|\| iti ślokasya
    svarūpam ākare dṛśyate \|

[^21]: 5.19.20 draṣṭavyaḥ \|

[^22]: vivecite

[^23]: sphuṭam eva

[^24]: mad bhāgyam

[^25]: vā-śabdābhyām

[^26]: pāyv-dhiṣṭhātā (?)

[^27]: bhāgya-mahimā

[^28]: kadācit kenāpi

[^29]: tad astu me nātha sa bhūri-bhāgo

    bhave\'tra vānyatra tu vā tiraścām

    yenāham eko\'pi bhavaj-janānāṁ

    bhūtvā niṣeve tava pāda-pallavam

[^30]: mukti-dātā

[^31]: śruti-durlabhe tvat-pāda-rasyapi

[^32]: pādābjaka

[^33]: cintanādinā na viṣayo

[^34]: sarvārthaśayasya

[^35]: prastutaṁ

[^36]: paramodghoṣaṇayā iti kvacid dṛśyate.

[^37]: abhimāna-yogena

[^38]: \'tidurdharṣo

[^39]: kālam abhivyāpa

[^40]: arko

[^41]: tam apy atratyam abhivyāpya

[^42]: parama

[^43]: viśva-sṛṣṭya-siddhiḥ

[^44]: sarva-śaktitvāt

[^45]: māyā-śaktyā

[^46]: kintvādikavaye sā

[^47]: tat-tad

[^48]: bhagavaty eva

[^49]: śrī-ballavendra

[^50]: bhuktvety arthaḥ

[^51]: vrajādūratatvenāti

[^52]: "yo bhūta-" iti keṣāñcid anya-sampradāyināṁ sammata-pāṭhaḥ.

[^53]: "svāpatyeṣv api" iti sanātana-sammata-pāṭhaḥ \|

[^54]: naumīḍya te'bhra-vapuṣe taḍid-ambarāya

    guñjāvataṁsa-paripicchala-san-mukhāya

    vanya-sraje kavala-vetra-viṣāṇa-veṇu-

    lakṣma-śriye mṛdu-pade paśupāṅgajāya

[^55]: sarveṣām eva bhāvānāṁ

[^56]: kṛṣṇa-stutau

[^57]: svamata-śrī-vṛnḍavana-vihārārthaṁ

[^58]: pālanecchā

[^59]: paśu-pālānāṁ

[^60]: Not found.

[^61]: krīḍām anyatrātideśā-pūrva-sadṛśa-kathanārtham āha

[^62]: vihāre

[^63]: tvag- iti pāṭho na svīkāryaḥ \|

[^64]: kārya

[^65]: sva-smitam api

[^66]: nirdinn (?) agrajasya

[^67]: etāvān eva loke 'smin puṁsaḥ svārthaḥ paraḥ smṛtaḥ \|

    ekānta-bhaktir govinde yat sarvatra tad-īkṣaṇam \|\|

[^68]: sragvī iti toṣaṇī-dhṛta-pāṭhaḥ.

[^69]: This verse is not found in all editions.

[^70]: anujalpati jalpantaṁ kala-vākyaiḥ kvacit \| kvacit savalgu kūntam
    anukūjati kokilam \|\|

    \[kvacid ayam adhikaḥ dr̥śyate\]

[^71]: gopaiḥ samāna-guṇa-śīla-vayo-vilāsa-

    veśaiś ca mūrcchita-kala-svana-veṇu-vīṇaiḥ \|

    mandroccatāra-paṭa-gāna-parair vilola-

    dor-vallarī-lalita-lāsya-vidhāna-dakṣaiḥ \|\|

[^72]: parivartatayā

[^73]: gopātmaja-biḍambasya

[^74]: kṛṣṇa-samānatvena

[^75]: mahāsattva

[^76]: tāva-vana-gamanādikaṁ

[^77]: tat-tad anyo'nyatayā vyaktam

[^78]: rāsabhānyataḥ

[^79]: atma-sāmya

[^80]: nija-durlabha

[^81]: paścāt

[^82]: gardabha-svarūpatvāt

[^83]: mahāṁs tālam

[^84]: patamāno

[^85]: gopālānām eva

[^86]: tad anyeṣāṁ

[^87]: vivicya

[^88]: sarvāmāsm evātra

[^89]: gīti-vyajanādi

[^90]: dhūli-mārjanā

[^91]: dustaraṁ ity ākare.

[^92]: harivaṁśe na prāptam.

[^93]: anvicchanto

[^94]: śliṣṭāni

[^95]: praviṣṭāṁ

[^96]: kṛtaṁ

[^97]: sarvā yaśodayā sārdhaṁ viśāmo'tra mahā-hradam \|

    sarpa-rājasya no gantum asmābhir yujyate vrajam \|\|

[^98]: aramyaṁ

[^99]: yuktyā

[^100]: tādṛśatva-sākṣād avalokanataḥ

[^101]: tad-hradāpraveśa-prāptāntarduḥkha

[^102]: gatiḥ

[^103]: dehī

[^104]: abhīspann ity arthaḥ

[^105]: paribhramaṇena

[^106]: sahasopasṛtyā

[^107]: akṣibhir eva

[^108]: pāda-raja-sparśa

[^109]: sahaja-naṣṭa

[^110]: bhagavattvāt

[^111]: bālo\'bālam ity arthaḥ

[^112]: vibhraṁśaḥ

[^113]: kasyānugraho'sya

[^114]: viśva-rūpāya

[^115]: tasya

[^116]: śāstrair vyākṛtā

[^117]: vicitra-pravāha

[^118]: bhagatābhidheyaṁ

[^119]: nārīṇām

[^120]: kṛṭṭanaiḥ

[^121]: tad anurūpabhāvāyāśritaḥ pratipādyaḥ

[^122]: purastryādi

[^123]: mātā-pitṛtva-bhedena

[^124]: svarūpaṁ

[^125]: svayaṁ tyāgāśaktau hetuḥ

[^126]: sārdhakam

[^127]: garuḍadhvaja-prasādenaiva śrī-garuḍād api

[^128]: vartmanājñayā

[^129]: nāgās tatrānye

+++
title = "01-11"
+++


atha daśama-skandhaḥ

Part I, Chapters 1-11

**(10.1)**

## atha prathamo'dhyāyaḥ

### śrī-kṛṣṇāvatāropakramaḥ, brahma-kartṛkaṁ pṛthivyā āśvāsanaṁ, kaṁsasya devakī-vadhodyogād vasudeva-vacanena nivṛttiḥ, ṣaṇṇāṁ devakī-putrāṇāṁ kaṁsa-kartṛko vadhaś ca \|

\|\| 10.1.1 \|\|

**śrī-rājovāca---**

**kathito vaṁśa-vistāro bhavatā soma-sūryayoḥ \|**

**rājñāṁ cobhaya-vaṁśyānāṁ caritaṁ paramādbhutam \|\|**

**śrīdhara-svāmī (bhāvārtha-dīpikā) :**

śrī-gaṇeśāya namaḥ \|

viśva-sarga-visargādi-nava-lakṣaṇa-lakṣitam \|

śrī-kṛṣṇākhyaṁ paraṁ dhāma jagad-dhāma namāma tat \|\|1\|\|

daśame daśamaṁ lakṣyam āśritāśraya-vigraham \|

krīḍad yadu-kulāmbhodhau parānandam udīryate \|\|2\|\|

daśame kṛṣṇa-sat-kīrti-vitānāyānuvarṇyate \|

dharma-glāni-nimittas tu nirodho duṣṭa-bhūbhujām \|\|3\|\|

prākṛtādiś caturdhā yo nirodhaḥ sa tu varṇitaḥ \|

tat-tat-prasaṅgataḥ sṛṣṭi-saṁhārādi-nirūpaṇaiḥ \|\|4\|\|

kṛtā navatir adhyāyā daśame kṛṣṇa-kīrtaye \|

ādau caturbhir adhyāyair brahma-prārthanayāvaneḥ \|

bhāraṁ hartuṁ harer janma sa-prasaṅgaṁ nirūpyate \|\|5\|\|

gokule mathurāyāṁ ca dvāravatyāṁ tataḥ kramāt \|

kṛṣṇa-līlā tridhā proktā tat-tad-bhedais tv anekadhā \|\|6\|\|

sa-pañcatriṁśad-adhyāyair bṛhad-vṛndāvanādiṣu \|

gokule vasato līlā varṇyate sura-duṣkarā \|\|7\|\|

ekena yamunā-vāriṇy akrūreṇa kṛtā stutiḥ \|

ekādaśabhir ākhyātā līlā madhuvane kṛtā \|\|8\|\|

śeṣair dvāravatī-līlā tan-nirmāṇādi varṇyate \|

evaṁ navatir adhyāyā daśame viśadārthakāḥ \|\|9\|\|

tatra tu prathame kaṁsaḥ sva-mṛtyuṁ devakī-sutāt \|

śrutvā bhīto'vadhīt tasyāḥ ṣaḍ-garbhān iti varṇyate \|\|10\|\|\
kṛṣṇāvatāra-carita-śravaṇāmṛta-nirvṛtaḥ \|

uktānuvādenautsukyād rājā pṛcchati tat punaḥ \|\|11\|\|

kathito vaṁśa-vistāra iti \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

oṁ svasti gaṇeśāya namaḥ \|

vande devaṁ pārvatījaṁ maheśaṁ

vācaṁ sūryaṁ māṁ guhaṁ rādhikeśam \|

vidyā-tīrthān sarvataś ca praṇamya

vyākhyāṁ kurve śrīdhara-svāmi-vṛtteḥ \|\|1\|\|

hari-vidhi-vaśiṣṭha-śakti-parāśara-vyāsa-śukadevān \|

vaiśampāyanam ugraśravasaṁ ca numaḥ purāṇa-guru-mukhyān \|\|2\|\|

trayyāruṇiṁ kaśyapaṁ ca sāvarṇim akṛta-vraṇam \|

romaharṣaṇa-hārītau maitreyaṁ ca mṛkaṇḍajam \|\|3\|\|

śeṣaṁ sāṅkhyāyanaṁ cātha caturaḥ sanakādikān \|

sarvāṁṣ ṭīkā-kṛtaś cārthān kaṇādaṁ jaiminiṁ munim \|\|4\|\|

patañjalim akṣapādaṁ vysaṁ ca kapilaṁ harim \|

chandaḥ-kṛtaḥ kauśakṛtaḥ sāhitya-kṛtino\'khilān \|\|5\|\|

śrī-nṛsiṁhaṁ praṇamyaiva śrīdhara-svāminaḥ kṛteḥ \|

vivṛtiṁ śrīdharasyaiva prasādād adhunā bruve \|\|6\|\|

śrīdhara-svāmy-abhiprāyaṁ śrīdharo vetti sarvathā \|

bhaviṣyati tat-kṛpayā tad-abhivyaktir āśu me \|\|7\|\|

kvacic ca śrīdhara-tyakta-pādānām api varṇanam \|

yathāmati māthurāṇāṁ preraṇāto muhur muhuḥ \|\|8\|\|

kariṣyāmi vidāṁ prītyai kṣamantāṁ te mama tvarām \|

pūrvācāryānugrahān me sarve\'rthāḥ pratibhāntu vai \|\|9\|\|

vṛndāraṇyāntargate nandajena

sevā-kuñje saṁyutāṁ kīrtijātām \|

natvā tasyāḥ prāpya cājñāṁ sva-buddhyā

kurve vyākhyāṁ śrīdhara-svāmi-vṛtteḥ \|\|10\|\|

prathamaṁ daśama-skandha-vyākhyāṁ kurve kutūhalāt \|

śrī-kṛṣṇa-līlā-mādhurya-sevanāsakta-cetasaḥ \|\|11\|\|

vaṁśīdharaḥ kauśika-gotra-gauḍa-

vaṁśyaḥ kṛtī śrīdhara-vṛtti-vṛttim \|

karomy ahaṁ kṛṣṇa-pada-prasādāt

tathā gurūṇām anukampayaiva \|\|12\|\|

atha skandhādau pratiskandha-vyākhyāvasara-namaskṛta-śrī-rāma-praṇatiṁ
cetasy āgatātiramya-śrī-kṛṣṇa-līlā-smṛti-vibhrameṇa nihāyaiva
śrī-daśama-skandha-mukhya-varṇanīya-śrī-kṛṣṇaṁ śrīdhara-svāmī
praṇauti---viśva-sargeti \| vayaṁ tad-anirvacanīyam iyattayā
guṇa-rūpādinā veyad īdṛg iti vaktum aśakyaṁ dhāma tejo rūpaṁ brahma
namāma \| bahutvaṁ śiṣyābhiprāyam \| namateḥ,
vidhi-nimantraṇāmantraṇādhīṣṭa-praśna-prārthaneṣu liṅ loṭ ca iti
prārthāyāṁ loṭ, namanena prārthayāma ity arthaḥ \| na tu yat-tador
nitya-sambandhād atra yacchabdopādānaṁ kathaṁ na kṛtam iti cet,
tatrāha---tat tvam asi iti śrutau, tac-chabdasya
brahma-vācakatva-darśanāt tac-chabdo'tra brahma-vācakaḥ prasiddhaḥ,
so'haṁ haṁsaḥ ity atra ca \| tataś cātra yac-chabdopādānaṁ nāpekṣate
prakrānta-prasiddhānubhūtārtha-viṣayas tac-chabdo yac-chabdopādānaṁ
nāpekṣate iti kāvya-prakāśokteḥ \| yathā kumāra-sambhave kalā ca sā
kāntimati kalāvataḥ ity atreti, gṛha-deha-tviṭ-prabhāvā dhāmāni ity
amaraḥ \| kiṁ-bhūtaṁ śrīyate sevyate brahmādibhiḥ śrī-kṛṣṇena veti
śrī-rādhā \| sarvair āpūjyate devī rādhā vṛndāvane vane iti brahmāṇḍe
brahmokteḥ \| yac cintyam akhileśvaraiḥ iti tatraiva nāradokteś ca \|
rādhaivārādhyate iti śrī-kṛṣṇokteś ca, rādhyate sā bhagavatā rādhā ity
abhidhā sphuṭam ity-ādi-purāṇokteś ca \| śrī-śabdo rādhārthakaḥ \| yad
vā, śrayati rādhnoti sarvadā vṛndāvana-nikuñjagaṁ śrī-nandanandanam iti
śrī-rādhā \|

> vṛndāvane nikuñjastho rādhyate sarvadā yayā \|
>
> nanda-sūnur ato rādhā socyate muni-sattama \|\| iti purāṇāntarāt \|

kṛṣati nija-samīpam ākarṣati veṇu-raveṇa vallavī-gaṇam iti kṛṣṇo
yaśodā-nandanaḥ \|

nanu madhura-gītādinā tv anye'pi pramadā-gaṇam ākarṣati \| tatra ko
viśeṣaḥ ? ity arucyāha---kṛṣati vilikhati nijānāṁ saṁsāram iti kṛṣṇaḥ \|
sad-ānanda-svarūpo bhakta-jana-pāpaugha-nāśakaś ca \|

> kṛṣir bhū-vācakaḥ śabdo ṇaś ca nirvṛti-vācakaḥ \|
>
> tayor aikyaṁ paraṁ brahma kṛṣṇa ity abhidhīyate \|\| iti śruteḥ
> sad-ānanda-rūpaḥ \|
>
> koṭi-janma-kṛtaṁ pāpaṁ kṛṣir ity ucyate budhaiḥ \|
>
> tan-nāśana-karo devaḥ kṛṣṇa ity abhidhīyate \|\|

iti brahma-vaivartāt pāpa-nāśaka-rūpaś ca kṛṣṇa-padārthaḥ \| śriyā
sahitaḥ kṛṣṇaḥ śrī-kṛṣṇaḥ \| yad vā, śrīś ca te lakṣmīś ca te patnyau
iti śrutau \| śrī-śabdena rādhā lakṣmī-śabdena ramā \| cāt sarasvatī
grāhyā \| keśavasya priyāṁ devīm iti bṛhaspaty-ukteḥ \| tathā ca śrīś ca
śrīś ca śrīś cety eka-śeṣa-samāsena śriya iti syāt, tataḥ śabdhiḥ
rādhā-ramā-gīrbhiḥ sahitaḥ kṛṣṇaḥ śrī-kṛṣṇaḥ \| sa ākhyā'bhidhā yasya
tac chrī-kṛṣṇākhyam \|

punaḥ viśva-sarga-visargādi-nava-lakṣaṇa-lakṣitam \| sargaś ca visargaś
ca sarga-visargau viśvasya sarga-visargau viśva-sarga-visargau \| tau
ādī eṣāṁ sthānādīnāṁ tāni viśva-sarga-visargādīni tāni ca nava lakṣaṇāni
viśva-sarga-visargādi-nava-lakṣaṇāni tair navabhir lakṣitaṁ lakṣyatvena
jñāpitam \| yadyapi,

> atra sargo visargaś ca sthānaṁ poṣaṇam ūtayaḥ \|
>
> manvantareśānukathā nirodho muktir āśrayaḥ \|\| \[bhā.pu. 2.10.1\]

iti lakṣaṇāni daśoktāni, tathāpīhāśraya-rūpasya daśamasya
lakṣyābhiprāyeṇa na vety uktir bodhyā \| nāma-rūpatve'pi māyā
tat-kāryāspṛṣṭatvam āha---param iti \| paraṁ sarvasmāt paratamaṁ,

> indriyebhyaḥ parā hy arthā arthebhyaś ca paraṁ manaḥ \|
>
> manasas tu parā buddhir buddher ātmā mahān paraḥ \|\|
>
> mahataḥ parama-vyaktam avyaktāt puruṣaḥ paraḥ \|
>
> puruṣān na paraṁ kiṁcit sā kāṣṭhā sā parā gatiḥ \|\| \[ka.u.
> 1.3.10-11\] iti śruteḥ \|

yad vā, paraṁ nirbhayam anyeṣāṁ devānāṁ gṛhīta-śastratvena
sabhayatva-pratīteḥ śrī-kṛṣṇasya vaṁśī-vibhūṣita-karatvān nirbhayatvaṁ
sphuṭam iti \| punaḥ jagato dhāmeti sat-puruṣas tu jagad adhiṣṭhānatvena
lakṣya-rūpatām āha---jaganti sthāvara-jaṅgamātmakāni sarvāṇi dhāmāni
yasyeti tat tatheti samāsas tu sarvāntaryāmitām āha \| ata eva
vakṣyati---kṛṣṇam enam avehi tvam ātmānam akhilātmanām \[bhā.pu.
10.14.55\] iti \|

yad vā, daśa-lakṣaṇam ity ukteḥ sargādīni daśa-mahā-purāṇa-lakṣaṇāni
śrīmad-bhāgavatasyaiva santi kathaṁ tāni śrī-kṛṣṇasya sañjāghaṭati,
tathāpii---idaṁ bhāgavataṁ nāma purāṇaṁ brahma-saṁmitam ity-ukteḥ,
teneyaṁ vāṅ-mayī mūrtiḥ śrī-kṛṣṇasya na saṁśayaḥ iti pādmokteś ca
śrī-kṛṣṇa-śrī-bhāgavatayor bhedābhāvenaika-rūpatvāt tatrāpi tāni na
viruddhānīti \| kiṁ caitāni ca sargādīni
sarva-mahā-purāṇa-sādhāraṇa-lakṣaṇāni śrī-bhāgavatasyaiva santi yat
sādhāraṇa-lakṣaṇaṁ tat tu prathama-skandhe---grantho'ṣṭādaśa-sāhasro
dvādaśa-skandha-saṁmitaḥ ity anena svāmi-caraṇaiḥ prathama-skandhe
prathama-śloka-vyākhyāne prapañcitam \| lakṣaṇatvaṁ ca
lakṣyatāvacchedaka-sama-niyatatvaṁ lakṣyaṁ ca yad uddiśya lakṣaṇaṁ
pravartata iti \| iha ca mahā-purāṇaṁ lakṣyaṁ tatra lakṣyatāvacchedakaṁ
mahā-purāṇatvaṁ tat-sama-niyatatvaṁ sargādi-daśakasyeti samanvayaḥ \|
śrī-bhāgavatasya mahā-purāṇatvaṁ tu dvādaśe vakṣyati---

> śrīmad-bhāgavataṁ nāma sargādi-daśa-lakṣaṇam \|
>
> mahā-purāṇam alpaṁ ca pañca-lakṣaṇam iṣyate \|\| iti \|

yat tv amara-siṁhena purāṇaṁ pañca-lakṣaṇam ity uktvā
pañca-lakṣaṇasyaiva purāṇatvaṁ pratipāditaṁ tad alpa-purāṇa-viṣayam
evānyathā,

> daśa-lakṣaṇa-saṁyuktaṁ purāṇaṁ kavayo viduḥ \|
>
> kecit pañcavidhaṁ brahman mahad alpa-vyavasthayā \|\| iti vyāsoktir
> vyākupyeteti \|\|(1)\|\|

atha daśama-skandha-varṇanīyam āha---*daśama* iti \| daśame
daśama-skandhe \| daśamaṁ lakṣyam udīryate \| kiṁ-bhūtam ? āśritānāṁ
jagatām āśrayaḥ,

> ābhāsaś ca nirodhaś ca yataś cādhyavasīyate \|
>
> sa āśrayaḥ paraṁ brahma

ity-ukta-lakṣaṇo vigrahaḥ svarūpaṁ yasya tat tathā \| etādṛg lakṣyaṁ
śrī-kṛṣṇe eva ity etad apy ato labhyate \| tathā hi---aṁ vāsudevam
āśritāśritā ramā rādhā gīr vā, tasyā āśrayo vigraho deho yasya lakṣyasya
tat tathā \|

yad vā, vīnāṁ pakṣiṇām āśraya āśraya-vir garuḍaḥ \| rājadantādivat
samāsaḥ \| āśrita āśraya-vir yena sa āśritāśraya-vir vaikuṇṭha-nāyako
viṣṇur upalakṣaṇam etan nṛsiṁha-yajña-nara-nārāyaṇa-rāmacandrāṇām \| taṁ
gṛhṇāti svasmin pravilāpayatīty āśritāśraya-vigraham \| prathitam etad
vṛttaṁ garga-saṁhitā-goloka-khaṇḍe \| anena nanda-nandanasyaiva
lakṣyatvam āyātam \| ata eva parān brahma-rudrādīn ānandayati
nija-līlayeti parānandam \| nandaḥ pramudito mene ātmānaṁ pūrṇam āśiṣām
\[bhā.pu. 10.8.20\] ity-ādi bahuśo vakṣyamāṇatvāt \| punaḥ yadu-kulam
evāmbhodhir ivety upamānottara-pada-samāsas tatra krīḍatīt krīḍat, krīḍṛ
vihāre śatṛ-pratyayaḥ \| prasiddhāmbhodhau śaśivad iti vyajyate \|
nanda-gopa-kulam api yadu-kulam eva \| tathā hi---

> atha sarva-śruti-purāṇādi-kṛta-praśaṁsasya yadu-kulasyāvataṁsaḥ
> śrī-devamīḍha-nāmā parama-guṇa-dhāmā mathurām adhyāsāmāsa \| tasya
> bhāryā-dvayam āsīt \| prathamā dvitīya-varṇā, dvitīyā tṛtīya-varṇeti
> \| tayoś ca putra-dvayaṁ prathamaṁ babhūva, śūraḥ parjanya iti \|
> tatra śūrasya śrī-vasudevādayaḥ \| \[go.ca. 1.3.18\]

ata evoktaṁ śrī-muninā---vasudeva upaśrutya bhrātaraṁ nandam āgatam
\[bhā.pu. 10.5.20\] iti \|

> śrī-parjanyas tu māṭṛvad varṇa-saṅkaraḥ iti nyāyena prāyaṇaṁ hi janāḥ
> sarve yānti mātāmahīṁ tanūm ity nyāyena ca vaiśyatām evāviśya
> go-vṛtti-pūrvakaṁ bṛhad-vanam evāsāñcakāra \| sa ca bālyād eva
> brāhmaṇa-darśaṁ pūjayati \| , manoratha-pūraṁ deyāni varṣati,
> vaiṣṇava-vedaṁ snihyati, yāvad vedaṁ vyavaharati, yāvaj-jīvaṁ harim
> arcayati sma \| tasya mātur vaṁśaś ca vyāpta-sarva-diśāṁ viśāṁ
> vataṁsatayā paraṁ śaṁsanīyaḥ \| \[go.ca. 1.3.19\]

evam eva ca gopa-vaṁśo'pīti pādme sṛṣṭi-khaṇḍe spaṣṭīkṛtaḥ \| sa ca
śrīmān parjanyaḥ vaiśyāntara-sādhāraṇyam atīyāya \| yasya bhāry nāmnā
varīyasīty āsīt, yasya ca śrīmad-upanandādayaḥ pañcātmajā jagad
evānandayāmāsuḥ \| tathā ca vandina upamānti sma---

> upanandādayaś caite pituḥ pañcaiva mūrtayaḥ \|
>
> yathānandamayasyāmī vedānteṣu priyādayaḥ \|\| \[go.ca. 1.3v15\] iti \|
>
> tasya putra-sampattis tu paraṁa-ramaṇīyatām avāpa,
> madhyama-suta-sampattis tu sutarām \[*tatra* 1.3.25\] \| tad evaṁ
> sumukha-nāmnā kenacid gopa-mukhyena śrī-parjanya-madhyama-sutāya
> śrī-nandāya parama-dhanyā kanyā dattā \[*tatraiva* 1.3.30\] \|
>
> yā khalu sva-guṇa-vaśīkṛta-svajanā yaśāṁsi dadāti śṛṇvadbhyaḥ, kim uta
> paśyadbhyaḥ, kim utatarām bhaktimadbhyaḥ \| tataś ca tayor dāmpatyena
> sarveṣām api sukha-sampattir ajāyata, kim uta mātara-pitarādīnām \|
> \[*tatraiva* 1.3.30\]
>
> tad evam ānandita-sarva-janaḥ parjanyaḥ svayam api sukham anubhūya
> śrī-govinda-padāravinda-bhajana-mātrānvitāṁ deha-yātrām abhīṣṭāṁ
> manyamānaḥ sarva-jyāyase sutāya sva-kula-tilakatāṁ dātuṁ
> śrī-vasudevādi-naradeva-gargādi-bhūdeva-kṛta-prabhāyāṁ sabhāyāṁ
> svajanān āhūtavān \| \[*tatraiva* 1.3.31\]
>
> sa ca jyāyāṁs tatra sadasi madhyamaṁ nijānujaṁ nanda-nāmānaṁ pitur
> ājñayā kṛtakṛtyaḥ san gokula-rājatattv sabhājayāmāsa \| \[*tatraiva*
> 1.3.32\]
>
> atha saṅkucati tatrānuje sarvatra sa-vismaye sarva-jane pitari ca
> rocamāna-locane ca sa provāca---mayedaṁ
> sneha-sad-guṇa-parādhīnenācaritam iti rājāyam asmākam \| tato devais
> tad-upari puṣpa-vṛṣṭir akāri sadasyaiś ca \| \[*tatraiva* 1.3.33-34\]

tathā hi---

> kiṁ bhaya-mūlam adṛṣṭaṁ kiṁ śaraṇaṁ śrī-harer bhaktaḥ \|
>
> kiṁ prārthyaṁ tad-bhaktiḥ kiṁ saukhyaṁ tat-para-prema \|\|
> \[*tatraiva* 19\] iti \|

śrīmān upanandaḥ śrī-nanda-vraja-mahendra-sadasi mantritayā sthitavān \|
tasya ca śrī-nanda-rājasya śrī-golokeśaḥ śrī-kṛṣṇo
dvādaśī-vrata-caryā-tuṣṭaḥ putratām avāpeti \| itthaṁ nanda-gopa-kulaṁ
yadu-kulam iti \|

atha prakṛtam anusarāmaḥ \| etad-viśeṣaṇa-sārthakyāyāśritety-āder
arthāntaram āha---āśrita-bhakṣyatvena āśrayo yena sa āśritāśayo'gniḥ,
āśrayāśo bṛhad-bhānuḥ iti koṣāt, agner āśrayāśatva-prasiddheḥ \|

yad vā, āśritaḥ āśrayo yena niradhiṣṭhānāgner adṛṣṭatvāt \|
āśritāśrayo'śanaṁ yasya āśritāśrayāśanaḥ \| sa cāsau viḥ āśritāśraya-viś
cakoraḥ, madhyama-pada-lopī samāsaḥ \| tena gṛhyate priyatvena sevyata
ity āśritāśraya-vigrahaṁ candra-rūpam ity arthaḥ \| āśritāśraya-lakṣaṇaṁ
iti pāṭhas tūttānārthaḥ \| kiṁ ca, āśrayasya daśamasya lakṣaṇe
sūktatve'pi punar lakṣyatve'pi kathanaṁ tu kvacil lakṣya-lakṣaṇayor
abhede'pi chando-grantheṣu vṛtta-ratnākarādiṣu, mo nārī ro bhṛṅgī
ity-ādy udāhṛtya lakṣya-lakṣaṇa-bheda-vyavahāravad bodhyam \|

kiṁ ca, avasara-saṅgati-prāptam aṣṭamaṁ nirodha-rūpa-lakṣaṇa-varṇanaṁ
vihāyehāśraya-rūpasya daśamasya varṇanaṁ tu
yadu-vaṁśa-varṇana-prasaṅga-saṅgatyā kṛtam iti bodhyam \| saṅgatiś ca
anantarābhidhāna-prayojaka-jijñāsā-janaka-jñāna-viṣayo hy arthaḥ
saṅgatir ity ukta-lakṣaṇā \| sā ca---

> sa-prasaṅga upodghāto hetutāvasaras tathā \|
>
> nirvāhakaika-kāryatve ṣoḍhā saṅgatir iṣyate \|\| ity udayenokteḥ ṣoḍhā
> \|

-   smṛtasyopekṣānarhatvaṁ prasaṅgatvam \|

-   varṇanīyam arthaṁ manasi nidhāya tad-artham arthāntara-kalpanam
    upodghātatvam \|

-   varṇitārthe kāraṇa-jijñāsotpādakatvaṁ hetutvam \|

-   śuśrūṣāntara-rāhitya-pūrvaka-prakṛta-granthe śuśrūṣotpādakatvam
    avasaratvam \|

-   uktārtha-sādhakatvaṁ nirvāhakatvam \|

-   dvayor eka-kārya-karatvenaikatra varṇanam eka-kāryatvam \|

eṣām udāharaṇāni granthe yathāyatham avadheyāni \|\|(2)

atha lakṣya-varṇanāvāntargataṁ sargādi-varṇanāvasara-prāptaṁ bhāktam
avatāntaram adarśana-sāmyād duṣṭa-saṁhāra-rūpa-nirodham āha---daśama iti
\| duṣṭa-bhūbhujāṁ kaṁsādīnāṁ \| nirodhaḥ saṁhāra-rūpo'nuvarṇyate,
nirodho nāśa-rodhayoḥ iti medinī \| vibhūtaḥ dharmasya trayī-vihitasya
glāniḥ kṣayo nimittaṁ yasya sa tathā teṣāṁ dharma-nāśakatvena
śrī-kṛṣṇena te hatā iti tātparyam \| kṛṣṇasya
rāgi-mukta-mumukṣv-ādi-sakalānanda-karī satī yā kīrtis tasyā vitānāya
vistārāya \| duṣṭa-nāśena sarva-dharma-pravṛtteḥ sat-kīrter vistāraḥ
sphuṭa eva \| tur atrāthāntare \| tac ca lakṣyasya varṇyatvaṁ pratijñāya
punar lakṣaṇa-varṇana-rūpaṁ catur-vidha-nirodha-vailakṣaṇya-rūpaṁ veti
\|\|(3)

nanu mukhyaṁ nirodhaṁ vihāya bhākta-nirodhaḥ katham atra varṇitaḥ ?
tatrāha---prākṛtād iti \| ādinā nitya-naimittik[ārtyātakānāṁ]{.mark}
grahaḥ \| prakṛtau tat-kārya-brahmāṇḍasya layaḥ prākṛtikaḥ \| brahmaṇo
nidrāṁ nimittīkṛtya jāyamāno loka-traya-pralayo naimittikaḥ \| dehasya
pratikṣaṇam avasthā-bhedena vartamāno yaḥ sa nityaḥ jñānenāvidyāṁ
sakāryāṁ chittvā svarūpeṇāvasthānam ātyantika iti vivekaḥ \| sa ca sa
cānayoḥ samāhāras tat tat \| tat tac cāsau prasaṅgaś ceti
tat-tat-prasaṅgāt tasmiṁs tathā \| saptamy-arthe tasiḥ \| tasmims tasmin
prasaṅge sṛṣṭi-saṁhāra-vādī yeṣāṁ yuddha-vicārādīnāṁ teṣāṁ nirūpaṇaiḥ \|
varṇitaḥ---varṇaṁ varṇane \| ato bhaviṣyaty api kta-pratyayo bodhyaḥ \|
ūṇādayo bahulam iti bāhulakāt \| tathā caikādaśe dvādaśe ca varṇito
varṇayiṣyate ity arthaḥ \| sṛṣṭi-saṁhāra-prasaṅge sahasra-yuga-paryantaṁ
ity-ādinā naimittakaḥ prathame sūcitaḥ \| ātyantiko'pi prākṛta-miśro
yudhiṣṭhira-mahānugamane tatraivoktaḥ \| tṛtīye ekādaśe aṣṭame cādhyāye
naimittika evoktaḥ \| caturyugānāṁ ca sahasram apsu ity-ādinā \| tam
evānv api dhīyante lokāḥ ity-ādinā ca saptame'py avadhūtākhyāne
ātyantika evoktas tatraivānāvṛtti-prakāro'pi \| sa eva caturthe
pṛthūpākhyāne pṛthor api prākṛta-miśra ātyantika eva \| aṣṭame
matsyāvatāra-prasaṅge, yāvad brāhmī niśā ity-ādy-ukte naimittika eva \|
evaṁ navame saubhary-upākhyāne hariścandropākhyāne cātyantika eva
pratīyate \| evam anyatrāpi jñeyam \|\| (4)

nanu kiyad adhyāyo daśama-skandhaḥ ? tatrāha---kṛtā iti sārdhena \|
navānāṁ daśakaṁ navatir iti,, paṅktir viṁśati ity-ādinā sādhuḥ \|
viṁśaty-ādyāḥ sadaikatve sarvā saṅkhyeya-saṅkhyayoḥ ity amaraḥ \| tāsu
ca navateḥ striyaḥ \|\| iti ca \| viṁśaty-ādīnāṁ navati-paryantānāṁ
nityaṁ strītvaṁ, mukhaṁ puṁsaḥ parasya ye itivat \| yad vā, vedāḥ
pramāṇam itivan navatir adhyāyā iti sambandhaḥ \|
samāna-liṅga-vibhakti-saṁkhyākānām evānvayaḥ iti śiṣṭoktis
tūddeśya-vidheya-bhāvaṁ vinaiva caritārthā bhavati \|

> yatroddeśya-vidheyatvaṁ tatrāyaṁ niyamo nahi \|
>
> rāma-dārāś ca sīteyaṁ karuṇā-bhājanaṁ hariḥ \|\| ity-ādy-udāhṛteḥ \|

caturbhir ādyaiḥ prathamāc caturtha-paryantaiḥ \| sa-prasaṅgaṁ prasaṅgaś
ca mathurā-varṇana-puraḥsara-devaky-udvāhādi-rūpaḥ \| avaner bhūmeḥ,
kṣmāvanir- mahī ity amaraḥ \| hartum upākartum \| kīrtyate varṇyate
vyāsādyair iti kīrti-līlā kṛṣṇasya kīrtiḥ kṛṣṇa-kīrtiḥ \| tasyai
kṛṣṇa-līlāyai \| kriiyārthopapadasya ca karmaṇi sthāninaḥ iti caturthī
\| kṛṣṇa-kīrtiṁ varṇayitum ity arthaḥ \|\|(5)

sā ca tridhety āha---gokula iti \|
gokula-līlā-mathurā-līlā-dvārakā-līlā-bhedāt tridhā triprakārā \| tato
hari-janmānantaram \| kramād gokula-līlā-kramāt \| gokula-līlā ca
janmotsava-pūtanā-vadha-śakaṭa-pātanādi-bhedair naikadhā \|
mathurā-līlāpi
dhanur-bhaṅga-malla-vadha-kuvalayāpīḍa-kaṁsa-vadha-pitrādi-mocanādi-bhedair
anekadhā \| evaṁ dvārakā-līlāpi
dvārakā-nirmāṇa-kālayavanādi-vadha-rukmiṇī-haraṇa-syamantakopādānādi-bhedair
anekadhaiva \|\| (6)

atha punar adhyāya-saṁkhyayā līlā-pārthakyam āha---sapañceti tribhiḥ \|
pañcabhiḥ sahitā triṁśat-sapāñca-triṁśat tattv \| bṛhac ca vṛṇdā ca
bṛhad-vṛnde te ca te vane bṛhad-vṛṇdāvane te ādinī yeṣāṁ madhu-tālādīnāṁ
tāni bṛhad-vṛṇdāvanādīni teṣu \| iha vṛndā-śabdo
vṛndākhya-devy-adhiṣṭhita-vana-paro lakṣaṇayā bodhyaḥ \| vanāni ca
madhu-tāla-kumuda-bahulā-kāmya-khadira-vṛndā-bhadra-bhāṇḍīra-bilva-loha-mahā-vana-bhedād
dvādaśa santi vraja-maṇḍale \| upavana-sahitāni caturviṁśatiś ca \| tāni
nidhuvana-kokilādīni jñeyāni \| sa pañca-triṁśad-adhyāyaiḥ pañcamata
ekonacatvāriṁśad-antaiḥ \| sambandhas tu pūrvavat \| gavāṁ kulāni
yūthāni yatra yad gokulaṁ mathurāṁ vihāya sarvaṁ vraja-maṇḍalaṁ tena
nanda-grāma-bṛhat-sānu-pura-prabhṛtīnāṁ akhilānāṁ grahaḥ \| tatra
vasataḥ kṛta-nivāsasya śrī-kṛṣṇasyety arthaḥ \| sura-duṣkarā devair api
kartum aśakyā
govardhanoddhāraṇālpa-pradeśa-go-gopī-yūtha-viveśanādi-rūpā \|\| (7)

punar ekena catvāriṁśad-ākhyena ekādaśabhir ekacatvāriṁśat ta
eka-pañcāśad-antaiḥ madhupure mathurāyāṁ \| vane sthāpitaṁ
vana-sthāpitam \| madhor daityasya lavaṇa-pitur vanaṁ sthāpitaṁ
madhuvana-sthāpitaṁ, tac ca tat-puraṁ madhu-puram \| madhya-pada-lopī
samāsaḥ \| vana-sthāpita-padasya samāsa-kṛtaika-padatvāt tatra
pada-dvayatvaṁ māśakyaṁ tasmiṁs tathā \|

> śatrughnaś ca madhoḥ putraṁ lavaṇaṁ nāma rākṣasam \|
>
> hatvā madhuvane cakre mathurāṁ nāma vai purīm \|\| \[bhā.pu. 9.11.14\]
> iti navamokteḥ \|

madhūnāṁ yadūnāṁ puraṁ madhupuram iti vā \| mathurā bhagavān yatra
nityaṁ sannihito hariḥ \[10.1.28\] iti vakṣyamāṇamānatvāt \|\|(8)

śeṣair ekonacatvāriṁśad-adhyāyair dvipañcāśatto navati-paryantair ity
arthaḥ \| dvāravatī-līlām āha---tasyā dvāravatyā nirmāṇaṁ racanādi yasya
rukmiṇī-haraṇādi-rūpa-līlā-vṛndasya tat-tan-nirmāṇādi, nirmāṇaṁ
racanāyāṁ ca pramāṇa-rahite tathā iti dharaṇi-devaḥ \| viśadārthakā
sphuṭārthakā \|\| (9)

tatra teṣu teṣu adhyāyeṣu madhye \| sva-mṛtyuṁ nija-mṛtim \| tasyā
devakyāḥ \| ṣaṭ ca te garbhā arbhakā ṣaḍ-garbhās tān, garbho
bhrūṇe'rbhake kukṣau sandhau panasa-kaṇṭake iti \| avadhīt ahiṁsīt \|\|
(10)

kṛṣṇāvatāraḥ kṛṣṇāvirbhāvaḥ,

> avatāro'vataraṇe puṣkariṇy-ādi-tīrthayoḥ \|
>
> āvirbhāve tariṇyāṁ strī klībaṁ jñāne plave'dhvaniḥ \|\| iti
> dharaṇi-devaḥ \|

tasya caritaṁ bāla-līlā-rūpaṁ tad eva caraṇāravindayoḥ karṇayor
ānanda-janakatvād amṛtaṁ tadvat svādu, tena nirvṛto jātānandaḥ \| rājā
parīkṣit \| saṁkṣepeṇa kathitasya vyāsena kathanam anuvādaḥ \| uktasya,
jāto gataḥ pitṛ-gṛhād vrajam \[bhā.pu. 9.24.66\] ity-ādinā
navama-skandhānte saṁkṣepeṇoktasya kṛṣṇa-caritasyānuvādena hetunā \|
hetau tṛtīyā \| autsukyāt tat-parāyaṇatvāt, iṣṭārthodyata utsukaḥ ity
amaraḥ \| adhikābhilāṣata iti yāvat \|\| (11) \[*iti
śrīla-śrīdhara-svāmināṁ maṅgala-ślokānāṁ vyākhyā*\]

\[*bhāgavata-ślokasya vyākhyā*\] tat kṛṣṇa-caritaṁ punar dvitīya-vāraṁ
pṛcchati---kathita ity-ādinā \| vaṁśa-vistāro vaṁśa-vyāsaḥ, vistāro
vigraho vyāsaḥ sa ca śabdasya vistaraḥ ity amaraḥ \| yadyapi ekatvaṁ na
prayuñjīta gurv ātmani kadācana iti smṛteḥ \| purāṇopadeṣṭari
sarva-guru-mukhye śrī-śuka-deve bhavaty eka-vacana-prayogo'nucitaṁ
tathāpi tasyāpy ānanda-kanda-śrī-kṛṣṇa-carita-caraṇāravinda-vyagratvena
tad-itarānanusandhāna-vaśān na doṣaḥ \|

soma-sūryayor iti \| nanu sūrya-candramasau dhātā \[ṛ.ve. 10.90.48\] iti
śrutau \| tasyākṣarasya praśāsane gārgi sūryācandramasau vidhṛtau
\[bṛ.ā.u. 3.8.9\] iti śrutau ca, sūryācandramasor yoge iti garga-smṛtau
ca, sūrya-śabdasya pūrva-nipāta-darśanāt, saiṣā trayy eva vidyā tapati
\[ma.nā.u. 14.1\] iti śruteḥ sūryasya sarva-dharma-mūla-trayī-rūpatvāt,
sūrya ātmā jagatas tasthuṣaś ca \[ṛ.ve. 1.115.1\] iti śruteḥ \|
sarvātmakatvena sarva-dharma-pravartakatvāt \| yasyodayeneha
jagat-prabuddhyate pravartate cākhila-karma-siddhaye ity-ādi-smṛteś ca
abhyarhitatvāt \|

vaṁśa-nirūpāvasare'pi prathamaṁ sūrya-vaṁśasyaiva nirūpitatvāc ca
sūrya-śabdasya pūrva-nipāta ucitas tathāpi, puṣṇāti cauṣadhīḥ sarvāḥ
somo bhūtvā rasātmakaḥ \[gītā 15.13\] iti rasa-vardhakatvāt somasya
rasa-śoṣaka-raveḥ pradhānatvāt \| brahmaṇo marīcis tatḥ kaśyapas tato
ravir iti brahma-prapautrād raver brahmaṇo'tris tataś candra iti
brahma-pautratvena, somo'bhūd brahmaṇo'ṁśena ity ukteḥ
sarva-sraṣṭṛ-brahmāṁśatvena sūrya-vaṁśasyāpi śrī-bhagavad-rāmeṇa
svīkṛtatve'pi, kṛṣṇas tu bhagavān svayam \[1.3.28\] svayaṁ tv
asāmātiśayas tryadhīśaḥ \[bhā.pu. 3.2.21\] iti, aṣṭamas tu tayor āsīt
svayam eva hariḥ kila \[bhā.pu. 9.24.55\] iti ca, arjune tu narāveśaḥ
kṛṣṇo nārāyaṇaḥ svayam \[āgame\] ity-ādi bahuśa uktatvāt svayaṁ
bhagavatā śrī-kṛṣṇena svīkṛta-vaṁśyatākatvena, somo'smākaṁ brāhmaṇānāṁ
rājā iti śruteḥ \| sarva-vedādhikaraṇa-vipra-kula-rājatvena
sarva-deva-guruṇā śrī-śivena ubhayā saha vartata iti somaḥ śivaḥ \|
so'sty ādhāratvena yasya sa somaḥ \| tasya sva-mūrdhani dhṛtatvāc ca
somasyaivābhyarhitatvāt pūrva-nipātaḥ, ātmānaṁ ślāghate sarvaḥ iti
nyāyena, sarveṣāṁ eva lokeṣu sveṣṭa-devaḥ paro mataḥ iti nyāyena ca
rājñas tad-iṣṭa-devasya śrī-kṛṣṇasya ca soma-vaṁśyatvād vā pūrva-nipātaḥ
\| \[ubhayoḥ soma-sūryayor vaṁśau tatra bhavāḥ, ubha-śabdasya
dvi-vacana-paratvābhāve vṛtti-viṣaye svārthe nityam ayac ubhayo'nyatra
ity ukteḥ \|\]

yad vā, ubhāv avayavau yasya sa ubhayaḥ, sa cāsau vaṁśaś ca jātitvād
ekatvam, ubhaya-vaṁśaḥ tatra bhavāḥ ubhaya-vaṁśyāḥ, teṣām \|
paraṁādbhutaṁ śrotṝṇāṁ sudyumnailādi-caritākarṇanenātyāścarya-karam
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atha sūtaḥ---

> jānāsi sūta bhadraṁ te bhagavān sātvatāṁ patiḥ \|
>
> devakyāṁ vasudevasya jāto yasya cikīrṣayā \|\| \[bhā.pu. 1.1.12\]

iti śrī-śaunaka-sūta-saṁvāde upakrāntasya, śravaṇa-smaraṇārhāṇi
kariṣyann iti kecana \[bhā.pu. 1.8.35\] iti kuntī-stutau kiñcid
aṅkuritaṁ, śuka-parīkṣit-saṁvāde, kalau janiṣyamāṇānāṁ
duḥkha-śoka-tamo-nudam \[bhā.pu. 9.24.61\] ity-ādinā navama-skandhoktena
pallavitaṁ śrī-kṛṣṇāvatārasya cikīrṣitaṁ hi śrī-bhāgavata-pratipādyam \|
anyeṣāṁ tu atra sargo visargaś ca \[bhā.pu. 2.10.1\] iti navānāṁ
kathanaṁ, daśamasya viśuddhy-arthaṁ navānām iha kīrtanaṁ \[bhā.pu.
2.10.2\] iti daśamasya śrī-kṛṣṇasya viśiṣṭa-śuddhiḥ parātparatā
taj-jñānārthaṁ kīrtitānāṁ prāsaṅgikānāṁ navānāṁ kathana-samāptau
pratipādya-bhūtaṁ śrī-kṛṣṇa-līlāvatāraṁ kathitasya sarvasya
vismaraṇārthaṁ śrī-parīkṣitā pṛṣṭaṁ śrī-śukaḥ śrāvayati \|

rājovāca---kathito vaṁśa-vistāra ity-ādi \| kathita iti
alaṁ-buddhi-dyotakaṁ yad yat kathitam \| tāvatāhaṁ kṛtārtho na bhavāmi
\| kintu kathita eva bhavatā, api tu yad-arthaṁ mayā pṛṣṭaḥ, yad-arthaṁ
vā tvayā kathitaḥ soma-sūryayor vaṁśa-vistāra ubhaya-vaṁśyānāṁ rājñāṁ ca
paraṁādbhutaṁ caritam \| sa kṛṣṇāvatāra idānīṁ kathyatām iti
kathita-śabdasyābhiprāyaḥ \|\|1\|\|[^1]

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

śrī-kṛṣṇa-caitanya-candrāya namaḥ \|

śrīman-madana-gopālaṁ vṛndāraṇya-purandaram \|

śrī-govindaṁ prapadye'haṁ dīnānugraha-kātaram \|\|1\|\|

vande śrī-kṛṣṇa-caitanyaṁ bhagavantaṁ kṛpārṇavam \|

prema-bhakti-vitānārthaṁ gauḍeṣv avatatāra yaḥ \|\|2\|\|

śrī-mādhava-purīṁ vande yatīndraṁ śiṣya-saṁyutam \|

lokeṣv aṅkurito yena kṛṣṇa-bhakti-surāṅghripaḥ \|\|3\|\|

śrī-bhāgavata-siddhy-arthā[^2] ṭīkā dṛṣṭir adāyi yaiḥ \|

śrīdhara-svāmi-pādāṁs tān vande bhakty-eka-rakṣakān \|\|4\|\|

bhaṭṭācāryaṁ sārvabhaumaṁ vidyā-vācaspatīn gurūn \|

vande vidyā-bhūṣaṇaṁ ca gauḍa-deśa-vibhūṣaṇam \|\|5\|\|

vande śrī-paramānandaṁ bhaṭṭācāryaṁ rasālayam[^3] \|

rāmabhadraṁ tathā vāṇī-vilāsaṁ copadeśakam \|\|6\|\|

namāmi śrīmad-advaitācāryaṁ śrīvāsa-paṇḍitam \|

nityānandāvadhūtaṁ ca śrī-gadādhara-paṇḍitam[^4] \|\|7\|\|

dāmodara-svarūpādīn vande caitanya-pārṣadān \|

yeṣāṁ pāda-rajaḥ-sparśād adhamo'py uttamo bhavet \|\|8\|\|

vṛndāvana-priyān vande śrī-govinda-padāśritān \|

śrīmat-kāśīśvaraṁ lokanāthaṁ śrī-kṛṣṇa-dāsakam \|\|9\|\|

śrīdhara-svāmi-pādair yā vyañjitā na kvacit kvacit \|

seyaṁ śrī-daśama-skandha-ṭīkā vaiṣṇava-toṣaṇī \|\|10\|\|

vaiṣṇavāparitoṣaḥ syād yatra yatra tatas tataḥ \|

lekhyaṁ vaiṣṇava-siddhāntānusāreṇaiva kiṁ ca,na \|\|11\|\|

yeṣāṁ protsāhanenāsmi pravṛtto'tyanta-sāhase \|

te dīnānugraha-vyagrāḥ śaraṇaṁ mama vaiṣṇavāḥ \|\|12\|\|

rādhā-priya-prema-viśeṣa-puṣṭo

gopāla-bhaṭṭo raghunātha-dāsaḥ \|

syātām ubhau yatra suhṛt-sahāyau

ko nāma so'rtho na bhavet susiddhaḥ \|\|13\|\|

śrīmac-caitanya-rūpasya prītyai guṇavato'khilam \|

bhūyād idaṁ yad-ādeśa-balenaiva vilikhyate \|\|14\|\|

śrī-caitanya-padāmbhoja-gandhajñair eva vaiṣṇavaiḥ \|

eṣā rasayituṁ śakyā ṭīkā vaiṣṇava-toṣaṇī \|\|15\|\|

purā mahā-purāṇasya daśa proktāni yāni hi \|

lakṣaṇāny akhile skandhe tāni santi taror iva \|\|16\|\|

tatra prādhānyataḥ skandhe daśame'tra nirūpyate \|

āśrayo bhagavān kṛṣṇo vicitraiśvarya-darśakaḥ \|\|17\|\|

tāny avocat tṛtīyādi-skandheṣu daśasu kramāt \|

nirodhas tarhi bhagavad-vaśīkaraṇam ātmani \|\|18\|\|

tathā ca dvitīye nirodho'syānuśayanam ātmanaḥ saha śaktibhiḥ \[bhā.pu.
2.10.6\] iti \| asyārthaḥ---śaktibhiś
cic-chakti-māyā-śakti-āhlādinī-śaktibhiḥ sahitasya \| yad vā,
śry-ādibhiḥ śaktibhiḥ---tāś ca ūnacatvāriṁśādhyāyānte \[bhā.pu.
10.39.55\] asyātmano harer anuśayanaṁ nirantara-śayanam iva,
vaśīkaraṇenāntar-bahiś ca sthitir nirodha iti \| tad-artham eva
daśame'tra madhuratara-līlā-kathāvatāraṇam \|

śrī-yukto rājā śrī-rājety adantābhāva ārṣaḥ \| yad vā, rājā kathambhūtaḥ
? śrīḥ sākṣāt śrī evety arthaḥ \| evam agre'pi \| sarva-kathaika-mūlaṁ
śrī-kṛṣṇa-caritaṁ vistareṇa śrotuṁ vaktuḥ śrī-bādarāyaṇeḥ praharṣārthaṁ
tad uktam abhinandan prārthayate---kathita iti dvābhyām \|
tat-tad-ākhyāyikayoktaḥ, na tūddeśa-mātreṇety arthaḥ \| tatrāpi vaṁśānāṁ
vistāro janmārabhya samāpti-paryantaṁ pratyekaṁ putra-pautrādi-prapañcaḥ
\| bhavateti paramādarāt \| ubhaya- vaṁśyānāṁ soma-sūrya-vaṁśodbhavānāṁ
dig-vijayādi-caritaṁ ca kathitam \| paramam adbhutaṁ vismayāvaham,
śrī-purūravaḥ-kakutsthādīnām,
ūrvaśī-parigrahendrārohaṇādi-nātyantālaukikatvāt \|
somādi-vaṁśa-kathanād evāyātasyāpi tad-vaṁśya-caritra-kathanād
evāyātasyāpi tad-vaṁśya-carita-kathanasya punaḥ pṛthag-uktis
tad-viśeṣāpekṣayā \| yadyapi
śrī-svāyambhuva-manv-ādi-vaṁśya-tad-vaṁśya-caritāny api
tṛtīya-skandhādau kathitāni santi \| tathāpi soma-sūryayor iti
ubhaya-vaṁśyānām iti sarvāvatāra-śreṣṭhayoḥ śrī-yadunātha-raghunāthayos
tatra tatra sambandhāt \| kiṁ vā, nirantara-navama-skandhoktānām
evānusmaraṇād iti \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

oṁ namaḥ śrī-kṛṣṇāya \|

śrīman-madana-gopālaṁ vṛndāraṇya-purandaram \|

śrī-govindaṁ prapadye'haṁ dīnānugraha-kātaram \|\|1\|\|

vande śrī-kṛṣṇa-caitanyaṁ bhagavantaṁ kṛpārṇavam \|

prema-bhakti-vitānārthaṁ gauḍeṣv avatatāra yaḥ \|\|2\|\|

śrī-mādhava-purīṁ vande yatīndraṁ śiṣya-saṁyutam \|

lokeṣv aṅkurito yena kṛṣṇa-bhakti-surāṅghripaḥ \|\|3\|\|

śrī-bhāgavata-siddhy-arthā[^5] ṭīkā dṛṣṭir adāyi yaiḥ \|

śrīdhara-svāmi-pādāṁs tān vande bhakty-eka-rakṣakān \|\|4\|\|

bhaṭṭācāryaṁ sārvabhaumaṁ vidyā-vācaspatīn gurūn \|

vande vidyā-bhūṣaṇaṁ ca gauḍa-deśa-vibhūṣaṇam \|\|5\|\|

vande śrī-paramānandaṁ bhaṭṭācāryaṁ rasālayam[^6] \|

rāmabhadraṁ tathā vāṇī-vilāsaṁ copadeśakam \|\|6\|\|

namāmi śrīmad-advaitācāryaṁ śrīvāsa-paṇḍitam \|

nityānandāvadhūtaṁ ca śrī-gadādhara-paṇḍitam[^7] \|\|7\|\|

dāmodara-svarūpādīn vande caitanya-pārṣadān \|

yeṣāṁ pāda-rajaḥ-sparśād adhamo'py uttamo bhavet \|\|8\|\|

śrī-vāsudeva-dattaṁ ca śrī-govindaṁ mukundakam \|

murāri-guptam anyāṁś ca vande caitanya-sevakān \|\|9\|\|

vṛndāvana-priyān vande śrī-govinda-padāśritān \|

śrīmat-kāśīśvaraṁ lokanāthaṁ śrī-kṛṣṇa-dāsakam \|\|10\|\|

svāmi-pādair na yad vyaktaṁ yad vyaktaṁ cāsphuṭaṁ kvacit \|

ṭippaṇī daśame tatra seyaṁ vaiṣṇava-toṣaṇī \|\|11\|\|

vaiṣṇavāparitoṣaḥ syād yatra yatra tatas tataḥ \|

lekhyaṁ vaiṣṇava-siddhānta-dākṣiṇyenaiva kiṁcana \|\|12\|\|

śrīmad-bhāgavata-vyakta-bhakty-eka-puruṣārthinām \|

nābheda-vāda ity eṣa nālekhi kṣamyatām idam \|\|13\|\|

pūrva-pūrvatra ca vyākhyā pūrva-pakṣatayā matā \|

sarvāntimā tu vijñeyā sva-siddhāntatayā matā \|\|14\|\|

yeṣāṁ protsāhanenāsmi pravṛtto'tyanta-sāhase \|

te dīnānugraha-vyagrāḥ śaraṇaṁ mama vaiṣṇavāḥ \|\|15\|\|

rādhā-priya-prema-viśeṣa-puṣṭo

gopāla-bhaṭṭo raghunātha-dāsaḥ \|

syātām ubhau yatra suhṛt-sahāyau

ko nāma so'rtho na bhavet susiddhaḥ \|\|16\|\|

śrīmac-caitanya-rūpasya prītyai guṇavato'khilam \|

bhūyād idaṁ yad-ādeśa-balenaiva vilikhyate \|\|17\|\|

svayaṁ vilikhitaṁ kiñcit kiñcid yogyair vilekhitam \|

chidraṁ yad asti tac cātra śodhyaṁ vaiṣṇava-paṇḍitaiḥ \|\|18\|\|

śrī-caitanya-kṛpā-vyakta-śrī-kṛṣṇa-prema-lipsubhiḥ \|

samyag rasayituṁ śakyā seyaṁ vaiṣṇava-toṣaṇī \|\|19\|\|

śrīmad-bhāgavataṁ yad dhi svādu svādu pade pade \|

tasya pratipada-vyākhyā kāryā tat-pratipattaye \|\|20\|\|

ādyaḥ pāṭho'tra gauḍīyo dvitīyo'lekhi kāśikaḥ \|

nānā-deśīya-mūla-śrī-ṭīkānām anuvādataḥ \|\|21\|\|

purā mahā-purāṇasya daśa proktāni yāni hi \|

lakṣaṇāny akhile skandhe tāni santi taror iva \|\|22\|\|

tatra prādhānyataḥ skandhe daśame'tra nirūpyate \|

āśrayo bhagavān kṛṣṇaḥ sva-pūrṇatva-prakāśakaḥ \|\|23\|\|

tatra yadyapi sāmānyākāreṇāśraya-lakṣaṇam \|

tathāpi kṛṣṇa eva syāt tasya paryavasāyitā \|\|24\|\|

brahmaṇo hi pratiṣṭhāham iti tad-gīḥ satāṁ matā \|

ātmārāmāś ca munaya ity-ādi-sacivā ca sā \|\|25\|\|

paribhāṣā ca tatra syād ete cāṁśeti sūta-gīḥ \|

tad etad vivṛtaṁ bhāvi brahma-stavam anu svayam \|\|26\|\|\
athātra paribhāṣeyaṁ jñātavyā yady apekṣyate \|

mūlaṁ sa-ṭīkam aṅkādyaiḥ paricchedyaṁ sahānayā \|\|27\|\|

aṅkā vākyānta evātra jñeyā padyāntato na tu \|

bahu-padyaika-vākyatve garbhāṅkā bindu-mastakāḥ \|\|28\|\|

yasmin vākye nāsti ṭīkā tad apy aṅkena yojayet \|

ṭīkā tad-aṅka-śūnyā vā tad-aṅkānta-yutāpi vā \|\|29\|\|

tad-yutatvaṁ tu pūrvāṅka-sannidhau pṛthag ācaret \|

vidhir evaṁ gauḍa-kāśyor gurjarādau yathā-mati \|\|30\|\|

eka-padyānya-vākyatve saṅkhyā-śabdās tu kāntakāḥ \|

yathārdhakaṁ yugmakaṁ ca trikam ity-ādy udāhṛtiḥ \|\|31\|\| iti \|

śrī-yukto rājā śrī-rājeti śrī-śabda-prayogo'tra śrī-kṛṣṇa-līlārambhe
atiśayena premṇā virājamānatvāt ṭa-ja-bhāvaḥ samāsānta-vidher anityatvāt
rājovāceti pāṭhas tu sādhāraṇaḥ \| sarvathaika-mūlaṁ śrī-kṛṣṇa-caritaṁ
vistareṇa śrotuṁ vaktuḥ śrī-bādarāyaṇeḥ praharṣaṇārthaṁ tad uktam
abhinandati vā kathita iti sārdhakeṇa \| kathitaḥ prāyas
taj-janma-kathā-prabandhenāpy uktaḥ \| na tūddeśa-mātreṇety arthaḥ \|
tatrāpi vaṁśānāṁ vistāraḥ pratyekaṁ putra-pautrādi-prapañcaḥ bhavateti
paramādarāt somasya pūrva-nipātas tad-vaṁśe sākṣāt
śrī-bhagavad-avataraṇenābhyarhitatvāt, ubhaya-vaṁśyānāṁ
candra-sūrya-vaṁśodbhavānāṁ dig-vijayādi-caritaṁ ca kathitam \| paramam
adbhutaṁ vismayāvaham, śrī-purūravaḥ-kakutsthādīnām
ūrvaśī-parigrahendrārohaṇādinātyantālaukikatvāt \| yadyapi
svāyambhuva-manv-ādi-vaṁśa-tad-vaṁśya-caritāny api tṛtīya-skandhādau
kathitāni santi \| tathāpi soma-sūryayor iti ubhaya-vaṁśyānām iti
sarvāvatāra-śreṣṭhayoḥ śrī-yadunātha-raghunāthayos tatra tatra
sambandhāt \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**

daśame krama-sandarbhe sandarbhāṇāṁ samāhṛtiḥ \|

kriyate yan-nideśena sa me'nanya-gater gatiḥ \|\|

navame dvādaśa-skandha-sambandhi-daśa-lakṣaṇānusāreṇa
vaṁśa-vaṁśyānucarita-dvārā dvitīya-skandha-sambandhi-tad-anusāreṇa
tat-tad-rūpa-manv-antara-kathā-bheda-dvārā daśama-padārtham adhigatya
tasya ca tad-ante nijābhīṣṭa-śrī-kṛṣṇa-rūpatva-paryālocanena
sukha-viśeṣam upalabhya tathānuvadaṁs tal-lakṣaṇa-viśiṣṭe'tra
kathā-dvārā sākṣāt tam evādhigantum autkaṇṭhyena pṛcchati---kathita
ity-ādibhiḥ \| tatra rājñāṁ ceti sārdhena tad-anuvādaḥ \| tatra ity
ardhenābhīṣṭa-vijñaptiḥ \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

daśama-krama-sandarbhe sandarbhāṇāṁ samāhṛtiḥ \|

kriyate yan-nideśena sa me'nanya-gater gatiḥ \|\|

uktvā sarva-visargādi-lakṣaṇāni navaiva tu \|

daśame daśamaḥ kṛṣṇa āśrayatvena kathyate \|\|

atha,

> sūta jānāsi bhadraṁ te bhagavān sātvatāṁ patiḥ \|
>
> devakyāṁ vasudevasya jāto yasya cikīrṣayā \|\| \[bhā.pu. 1.1.12\]

iti śrī-śaunaka-sūta-saṁvāde upakrāntasya
śrī-kṛṣṇāvatāra-prayojana-bījasya, śravaṇa-smaraṇārhāṇi kariṣyann iti
kecana \[bhā.pu. 1.8.35\] iti punaḥ kuntī-stutau kiñcid aṅkuritasya,

> kalau janiṣyamāṇānāṁ duḥkha-śoka-tamonudam \|\
> anugrahāya bhaktānāṁ supuṇyaṁ vyatanod yaśaḥ \|\| \[bhā.pu. 9.24.61\]

iti navamānte punaḥ pallavitasya vistāraṁ puṣpa-phalāvadhim
avagamayituṁ, daśamasya viśuddhy-arthaṁ navānām iha kīrtanaṁ \[bhā.pu.
2.10.2\] iti sarga-visargādi-nava-lakṣaṇa-kathana-dvārāśrayasya
daśamasya śrī-kṛṣṇasya viśuddhy-arthaṁ sargādi-prāsaṅgika-kathanam,
vastutas tu śrī-kṛṣṇāvatāra-kathanam eva śrī-bhāgavata-pratipādyam iti
pūrvokta-sarva-vismaraṇārtham \| tatra tatrālaṁ-buddhyā punaḥ samyak
śrī-kṛṣṇa-carita-śravaṇādikam eva kāryam iti bodhayituṁ ca parīkṣitā yat
pṛṣṭaṁ tad darśayann āha---śrī-rājovāca---kathita iti \| tatra
tatrālaṁ-buddhi-dyotakaṁ tāvatāhaṁ kṛtārtho na syām \| yasya kathanena
kṛtārthaḥ syām, tat kathayeti kta-pratyaya-dhvaniḥ \| sūrya-somayor iti
vaktavye soma-śabdasya prathamopādānaṁ yadu-vaṁśa-mūla-bhūtatvena
pūjārtham, na kevalaṁ vaṁśa-vistāra eva kathitaḥ \| ubhaya-vaṁśyānāṁ
rājñāṁ paramādbhutaṁ caritam api \| tathā me na tṛptir jātā,
śrī-kṛṣṇāvatāraṁ samyak kathayeti vākyārthaḥ \| ubhaya-vaṁśyānām ity
anenaiva raghu-yadoś carite'py āyāte \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

nityānandaḥ kṛṣṇa-caitanya-candro'

dvaitaḥ pṛthvyām edhayan prema-sindhum \|

santaptaṁ vai stemayaṁś cetayan māṁ

dhinvan bhūyāt svaiḥ kṛpā-raśmi-leśaiḥ \|\|i\|\|

śrīmad-gadādhara namo nṛhare namaste

śrī-rāma-rāya nama eva namaḥ svarūpa \|

śrī-rūpa sānuga namo'stu namo'stu tubhyaṁ

śrīmat-sanātana namo'stu namo namo'stu \|\|ii\|\|

śrīmad-bhāgavatīya-divya-daśama-skandhāmṛtāmbhonidhau

khelan yaḥ svakaroddhṛtai rasa-kaṇair ārdrāṁs taṭasthān api \|

cakre yasya mahattva-mīlita-mahaḥ śrī-rūpa-vikhyāpitaḥ

sarvair dṛśyata eva nāṭaka-vare sāścaryam etad yathā \|\|iii\|\|

vaktuṁ pāramahaṁsya-paddhatim iha vyaktiṁ gatānāṁ hi yaḥ

siddhānāṁ bhuvane babhūva sanakādīnāṁ tṛtīyaḥ purā \|

sāṅgaṁ bhakti-rasaṁ rahasyam adhunā bhakteṣu sañcārayan

ekaḥ so'vatatāra viśva-gurave śuddhāya tasmai namaḥ \|\|iv\|\|

vyākhyā vaiṣṇava-toṣaṇī prakaṭitā yenaiva yasyā rasaḥ

prāpayyāticamaktṛtīḥ suhṛdayān āhlādayan bhrājate \|

tasmād dvi-tri-kaṇāṁs tadīya-mukhato ye niḥsṛtā svāditās

tān ācitya kṛtārthayāni janur ity āśā varīvarti me \|\|v\|\|

gopāla-bhaṭṭa-raghunātha-padābja-reṇūn

śrī-lokanātha-caraṇān atha jīva-pādān \|

vande yadīya-karuṇā-sura-dīrghikāyāṁ

snāto ghṛtāghṛta-tirohitum āptum īśe \|\|vi\|\|

tamaś-channa-dṛśāṁ yair naḥ kṛte bhāvārtha-dīpikā \|

kṛtā kṛpālavas te'tra śrīdhara-svāmino gatiḥ \|\|vii\|\|

vyākhyā lekhyā tadīyā yā bhakta-citta-pramodinī \|

kācit prabhūṇāṁ kācit tu śrīmad-guru-kṛpoditā \|\|viii\|\|

praṇamya śrī-guruṁ bhūyaḥ śrī-kṛṣṇaṁ karuṇārṇavam \|

lokanāthaṁ jagac-cakṣuḥ śrī-śukaṁ tam upāśraye \|\|ix\|\|

gopa-rāmā-jana-prāṇa-preyase'tiprabhūṣṇave \|

tadīya-priya-dāsyāya māṁ madīyam ahaṁ dade \|\|x\|\|

daśame'nukrama-prāptaṁ nirodhaṁ parihāya yat \|

āśrayaṁ vakti munirāṭ tenedaṁ pratipadyate \|\|xi\|\|

prathamaḥ pīṭhatāṁ skandha-dvayaṁ caraṇa-yugmatām \|

caturthādi-kaṭi-nābhi-vakṣo-dor-yuga-kaṇṭhatām \|\|xii\|\|

dvādaśaikādaśaṁ śīrṣa-mālāditvam agāt kramāt \|

śrī-bhāgavata-kṛṣṇasya daśamo mañju-hāsyatām \|\|xiii\|\|

dhyeya-sarvāṅga-mukhyaṁ yad dhāsyaṁ nānte'sya saṁsthitiḥ \|

yathā tathāśrayaḥ skandho naivānte sthātum arhati \|\|xiv\|\|

ataḥ śrī-daśame brahma-paramātmādi-nāma-bhāk \|

āśrayo varṇyate kṛṣṇo nava-lakṣaṇa-lakṣitaḥ \|\|xv\|\|

īśānuvartinām ambarīṣādīnāṁ kathoditā \|

navame daśame sākṣaḍ īśasyaiva kathocyate \|\|xvi\|\|

sa ceśvaro gopa eva kṛṣṇaḥ pūrṇatamo vraje \|

pura-dvaye pūrṇataraḥ pūrṇaḥ kṣatriya ucyate \|\|xvii\|\|

evaṁ sthalasya traividhyāl līlāsya trividhoditā \|

bālyādi-tat-tad-ālambi-bhakta-bhedāt sahasradhā \|\|xviii\|\|

ādyaiḥ pañcabhir adhyāyair janma-prāsaṅgikī kathā \|

janma cāsya tato bālya-līlā navabhir īritā \|\|xiv\|\|

ṣaḍbhiḥ paugaṇḍa-līlāntaḥ-kaiśora-rasa-carcitā \|

tataḥ kaiśora-līlona-viṁśatyā vraja-maṇḍale \|\|xv\|\|

ekena stutir akrūra-kṛtaikādaśabhistataḥ \|

līlā syān māthurī śeṣair dvārakāyāṁ nirūpitāḥ \|\|xvi\|\|

tad evaṁ daśame'dhyāyair navatyā varṇitā hareḥ \|

līlā nitya-kiśorasya nikhilākarṣiṇī kṣitau \|\|xvii\|\|

tatra tu prathame śrotṛ-vaktror vāgati-mādhurī \|

devājñākāśa-vāk kaṁsād devakyāḥ ṣaṭ-sutātyayaḥ \|\|xviii\|\|

vācayitavyeṣv artheṣu vaktur utsāhaṁ vardhayituṁ tad uktam
abhinandati---kathita iti \| brahma-prapautrāt sūryāt brahma-pautratvena
brahmāṁśatvena mano'dhiṣṭhātṛtvena svayaṁ bharāvad
aṅgīkṛta-vaṁśyatākatvena ca somasyābhyarhitatvāt pūrva-nipātaḥ \|
svāyambhuva-manos tad-vaṁśyānāṁ ca paramādbhuta-caritrāṇāṁ caturthādiṣu
kathitatve'pi, tasya vaṁśo na paryavasāna-madhuraḥ \| soma-sūryayor
vaṁśas tu śrī-kṛṣṇa-rāma-caritrāntimatvāt paryavasāna-madhura iti tayor
utkarṣeṇollekhaḥ \|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**

\|\| oṁ namaḥ śrī-kṛṣṇāya \|\|

śrī-rādhādibhir ātma-śakti-nikarair udvīkṣamāṇa-kṣaṇaḥ

śrī-rūpādi-madhuvratāśrita-pada-dvandvāravindāsavaḥ \|

govindaḥ sphurad-indu-sundara-mukhaḥ sad-rakṣaṇaika-vratī

pūrṇa-brahmatayoditaḥ śruti-gaṇaiḥ śrīmān sa jīyāt prabhuḥ \|\|1\|\|

nīlābhra-pratimaḥ kṛpārdra-hṛdayo govinda-līlā-sudhā-

vṛṣṭiṁ yas tṛṣite parīkṣiti vibhur bhū-bhṛty-analpāṁ vyadhāt \|

sad-bhaktāṭavi-bhāva-vallari-samullāsaika-hetuḥ sadā

tad-gandhair api saṁniyojayatu māṁ śrīmān sa vaiyāsakiḥ \|\|2\|\|

śrīmad-yaśodā-suta-keli-sindhuṁ

vigāhamānasya mamālpa-śakteḥ \|

sanātana-śrīdhara-viśvanātha-

dayālavaḥ samprati-śakti-rāśiḥ \|\|3\|\|

atra śrī-daśame kṛṣṇo nava-lakṣaṇa-lakṣitaḥ \|

āśrayo varṇyate duṣṭa-nirodhas tv anuṣaṅgataḥ \|\|4\|\|

aurasyo nanda-rājasya vasudevasya cācyutaḥ \|

nigūḍhāgūḍha-bhāvena śukenoktas tad-icchayā \|\|5\|\|

gokulādi-tridhāmatvāl līlā tasya tridhā bhavet \|

navatyā muninādhyāyaiḥ sāścaryaṁ yā prakīrtitā \|\|6\|\|

ādyaiḥ pañcabhir adhyāyaiḥ sa-prasaṅgaṁ harer janiḥ \|

bhū-bhāra-hṛtaye devair arthitasya nirūpyate \|\|7\|\|

tato navabhir ākhyātā bālya-līlāḥ pareśituḥ \|

ṣaḍbhiḥ paugaṇḍa-līlās tāḥ kaiśora-rasa-bhāvitāḥ \|\|8\|\|

tataḥ kaiśora-līlānāṁ bhavanty ekonaviṁśatiḥ \|

akrūra-stutir ekena yamunāmbhasi darśitā \|\|9\|\|

proktaikādaśabhir līlā mathurāyāṁ jagat-pateḥ \|

avaśiṣṭaiḥ kuśasthalyām itthaṁ navatir īritāḥ \|\|10\|\|

daśamasyādime śrotṛ-vaktror vāṅ-mādhurī mithaḥ \|

devājñākāśa-vāk kaṁsāt śaureḥ ṣaṭ-tanayā hatāḥ \|\|11\|\|

śrī-kṛṣṇāvatāra-kathā-pīyūṣa-sindhur-nirvṛtaḥ parīkṣid-vācayitavyeṣv
artheṣu vaktur utsāhaṁ vardhayann autsukyāt proktānuvāda-pūrvakaṁ
pṛcchati---kathita iti sārdhakam \| evam agre'pi \| ihānvitānāṁ vākyānāṁ
askā bodhyā vicakṣaṇaiḥ \|

sūryāt somasya pūrva-nipātaḥ \| viriñci-prapautrāt asmāt tasya tat
pautratvena tad-aṁśatvena mano'dhiṣṭhātṛtvena svayaṁ
bhagavat-svīkṛta-kulatvena cābhyarhitatvāt \| ubhaya-vaṁśyānāṁ
soma-sūrya-vaṁśa-jātānāṁ rājñāṁ paramādbhutaṁ dig-vijayādi caritaṁ
kathitam \| yadyapi svāyambhuvasya tad-vaṁśyānāṁ ca tṛtīyādiṣv adbhutāni
caritāni kathitāni, tathāpi tad-vaṁśo nāvasāna-ramyaḥ \| soma-sūryayor
vaṁśas tu śrī-yadunātha-raghunātha-caritāntimatvād avasāna-ramya iti
tayor utkarṣaṇollekhaḥ \|\|1\|\|

**\...**

\|\| 10.1.2 \|\|

**yadoś ca dharma-śīlasya nitarāṁ muni-sattama \|**

**tatrāṁśenāvatīrṇasya viṣṇor vīryāṇi śaṁsa naḥ \|\|**

**śrīdhara-svāmī (bhāvārtha-dīpikā) :** aṁśeneti pratīty abhiprāyeṇoktam
\|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ca punar yadoś caritaṁ
kathitam iti liṅga-vyatyāsenānvayaḥ \| yadyapi

> uttamaś cintitaṁ kuryāt prokta-kārī ca madhyamaḥ \|
>
> adhamo'śraddhayā kuryād akartoccaritaṁ pituḥ \|\|

ity ukteḥ pitrājñollaṅghino yador dharma-śīlatvaṁ na pratīyate, tathāpi

> snātaṁ tena samasta-tīrtha-salile dattā ca sarvāvanir
>
> yajñānāṁ ca kṛtaṁ sahasram akhilā devāś ca sampūjitāḥ \|
>
> saṁsārāc ca samuddhṛtāḥ sva-pitaras trailokya-pūjyo'py asau
>
> yasya brahma-vicāraṇe kṣaṇam api sthairyaṁ manaḥ prāpnuyāt \|\|

ity uktes tasya śrī-dattātreyāvāptātma-tattvād dharma-śīlatvaṁ eva \|
kiṁ ca, anyathākāri-pitr-ājñollaṅghanasya doṣatve prahlādasyāpy
adharmitāpatteḥ \|

yad vā, mad-vayasā man-mātaraṁ bhokṣyatīty ato mama mātṛ-gāmitāpattir
bhaviṣyaty ato na dāsyāmi vayastena dharma-śīlatvam eva \| yad vā,
dharmo dharmavid uttamaḥ ity ukter dharmo viṣṇus tatra śīlaṁ samādhir
yasya sa tathā tasya \| śīlaṁ samādhau pacādy ac \| hari-bhaktasyety
arthaḥ \| nitarām atiśayena dharmaśīlasyeti sambandhaḥ \| mantāro
vedārthāvagantāro munayo bhṛgv-ādayas teṣu santaḥ śreṣṭho
vedokta-kāriṇaḥ kardamādayo muni-santas tatrāpi tad-upadeṣṭāraḥ
parāśarādayo muni-sattarās tatrāpi bhagavan-niṣṭhā bhavad-ādayo
muni-sattamāḥ santi, vaiyāsakiś ca bhagavān vāsudeva-parāyaṇaḥ
\[2.3.16\] ity ukter bhavān muni-sattamo'stīti rājñaḥ
sambuddhy-abhiprāyaḥ \|

tatra yadu-vaṁśe \| aṁśeneti pratīty-abhiprāyeṇa
sujñetara-pratīty-abhiprāyeṇa \| sā ca pratītiḥ---aho ! yato'nena
sarvathā naraiḥ kartum aśakyaṁ pūtanā-vadhāgha-kāri tato'yaṁ nārāyaṇāṁśa
ity evaṁ-rūponneyā \| yad vā, yo'ṁśena viṣṇs tasya paripūrṇatamasyety
arthaḥ \| ramā rādhāṁśato jñeyā viṣṇuḥ kṛṣṇāṁśataḥ sphuṭam iti
brahma-vaivarte \| tathā hi---

> viṣṇos tu trīṇi rūpāṇi puruṣākhyāny atho viduḥ \|
>
> prathamaṁ mahataḥ sraṣṭṛ dvitīyaṁ tv aṇḍa-saṁsthitam \|
>
> tṛtīyaṁ sarva-bhūtasya tāni jñātvā vimucyate \|\| iti \|
>
> puruṣeṇātma-bhūtena vīryam ādhatta vīryavān
>
> tato'bhavan mahat-tattvaṁ \[3.5.26\] ity-ādy-ukteḥ \|
>
> eṣa hy aśeṣa-sattvānāṁ ātmāṁśaḥ paramātmanaḥ \[3.6.8\] ity ukteḥ \|
>
> puruṣo'ṇḍaṁ vinirbhidya yadādau sa vinirgataḥ \[2.10.10\] ity ukteś ca
> \|

triṣv evāṁśatā pratīyate \| vakṣyati ca, nārāyaṇo'ṅgaṁ
nara-bhū-jalāyanāt ity-ādinā \| yad vā, aṁśānāṁ matsyādīnāṁ inaḥ svāmī
aṁśena sa cāsāv avatīrṇo'ṁśenāvatīrṇas tasya vīryāṇi
prabhāva-prākaṭya-karāṇi kaṁsa-hananādīni \| yad vā, aṁśeṣv inaḥ sūrya
iva prakāśa-kośenaḥ punaḥ karmadhārayaḥ \| yad vā, aṁśenaika-deśa-rūpeṇa
vīryāṇi sākalyena tu na ko'pi śrotuṁ vaktuṁ vā prabhur iti bhāvaḥ \|
aṁśaḥ syād eka-deśe'pi vastuno baṇṭake tv aṇau iti dharaṇi-devaḥ \| yad
vā, aṁśena baladevādinā vāsudeva-kalānantaḥ ity-ādy-ukteḥ \| ādiṣṭā
prabhuṇāṁśena ity-ādy-ukteś ca \| aṁśaḥ śakti-samāveśaḥ ity-ādi purāṇāt
\| viṣṇoḥ sarva-vyāpakatattv paripūrṇatā-paryavasānasya svayaṁ
bhagavataḥ śrī-kṛṣṇasyeti yāvat \| vīryāṇi mahā-prabhāva-maya-caritāni
\| na iti bahutvaṁ tac-chuśrūṣayātmano bahu-mananāt \| yad vā,
ato'smākaṁ pāṇḍavānāṁ viṣṇor vīryāṇīti anena tatra svasya bhaktiś ca
sūcitā \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ubhaya-vaṁśyānāṁ ity
anenaiva yadoś carite prāpte yadoś ceti punar upādānam atyādara-dyotakam
\| tad eva spaṣṭayati---tatrāṁśenety-ādi \| aṁśānāṁ samūha āṁśaṁ, samūhe
aṇ, tena saha sarvair aṁśair ity arthaḥ \| anyathā, aṣṭamas tu tayor
āsīt svayam eva hariḥ kila \[bhā.pu. 9.24.55\] iti svayam eva
kileti-śabdaiḥ, kṛṣṇas tu bhagavān svayam \[bhā.pu. 1.3.28\] ity asya ca
svayam iti śabdenāsaṅgatiḥ syāt \| yad vā, aṁśena baladevena \|

nanu katham atra saṅgatiḥ kāryā, yato viṣṇu-purāṇādau anyathaiva śrūyate
\| satyaṁ, yat tu viṣṇu-purāṇe, aṁśāvatāro brahmarṣe yo'yaṁ
yadu-kulodbhavaḥ \| \[vi.pu. 5.1.2\] iti, aṁśāṁśenāvatīryorvyāṁ \[vi.pu.
5.1.3\] iti, viṣṇor aṁsāṁśa-sambhūti-caritaṁ \[vi.pu. 5.1.4\] ity-ādi
śrūyate \| tatra tatrāyam arthaḥ krameṇa darśyate \| ayaṁ
yadu-kulodbhavo'ṁśāvatāraḥ, aṁśānāṁ nārāyaṇādīnāṁ avatāro yasmāt sa
tathā ity ekaḥ \|

aṁśo brahmādayas teṣāṁ aṁśena yādava-rūpeṇa sahāvatīrya, bhavadbhir
aṁśair yaduṣūpajanyatām \[bhā.pu. 10.1.22\] ity atraiva vakṣyamāṇatvāt
\| iti dvitīyaḥ \|

viṣṇoḥ śrī-kṛṣṇasya caritaṁ kīdṛśam ? aṁśāṁśa-sambhūtiḥ---aṁśānāṁ
nārāyaṇādīnāṁ aṁśā yādavās teṣāṁ samyak samīcīnā bhūtiḥ sampattir yasmād
yatra vā iti tṛtīyaḥ \|

yac ca tatraiva,

> ujjahārātmanaḥ keśau sita-kṛṣṇau mahā-mune \|
>
> uvāca ca surān etau mat-keśau vasudhā-tale \|
>
> avatīrya bhuvo bhāraṁ kleśa-hāniṁ kariṣyataḥ \|\| \[vi.pu. 5.1.60-61\]
> iti,
>
> vasudevasya yā patnī devakī devatopamā \|
>
> tasyā garbho'ṣṭamo'yaṁ tu matkeśo bhavitā surāḥ \|\| \[vi.pu. 5.1.63\]
> iti,

eṣāṁ krameṇāyam arthaḥ---ātmanaḥ sita-kṛṣṇa-keśau ujjahāra uddadhāv ity
arthaḥ \| na tūtpāṭayāmāsa, teṣāṁ keśānāṁ cid-rūpatvāt \| chedo
durbodhaḥ \| amaṅgala-pratipādakaś ca \| atas tayor uddhṛtya darśanaṁ
sa-tātparyam \| tac ca tātparyaṁ mūrdhanyatva-pratipādanārthaṁ
varṇa-sūcanārthaṁ ca \| keśa-dvaya-sandarśanenāpi sandigdhān punar
uvāca---etau mama mūrdhanya-bhūtau śukla-kṛṣṇa-varṇau mat-keśau
madīyeśvara-bhūtau, sarva-nāmnaḥ ka-pratyayaḥ \| aham īśau yābhyāṁ tau
mat-keśau, tvat-putrau matka-putrau ity-ādivat \|

āthavā kaṁ sukhaṁ tat-svarūpau īśvarau ca \| yadyapi baladevas
tadīyeśvaro na bhavati, tathāpi saha-kāla-vacanānandātiśayāt svāṁśe'pi
tathā pratipādanaṁ, paścāc ca vyaktīkṛtaṁ, śeṣākhyāṁśas tato mama
aṁśāṁśenodare tasyāḥ saptamaḥ sambhaviṣyati \[vi.pu. 5.1.72\], aṣṭamo
bhavitā garbho mat-keśaḥ \[vi.pu. 5.1.63\] iti pṛthag-ākhyānena
mat-keśaḥ śrī-kṛṣṇa iti pūrvavad vyākhyānam \|

yad vā, mama kaṁ sukhaṁ yasmāt sa cāsau īśaś ceti \| yac ca bhārate---

> sa cāpi keśau harir udbabarha
>
> śuklam ekam aparaṁ cāpi kṛṣṇam \|
>
> tau cāpi keśau viśatāṁ yadūnāṁ
>
> kule striyo rohiṇīṁ devakīṁ ca \|
>
> tayor eko balabhadro babhūva
>
> yo'sau śvetas tasya devasya keśaḥ \|
>
> kṛṣṇo dvitīyaḥ keśavaḥ sambabhūva
>
> keśo yo'sau varṇataḥ kṛṣṇa uktaḥ \|\| \[ma.bhā. 1.189.31-32\] iti \|

eṣām evam evārthaḥ---yasmai brahmādayo nivedanam akārṣuḥ, sa hariḥ keśau
ujjajahre uddhṛtya darśayāmāsa, hṛñ prāpaṇārthaḥ, uddharaṇaṁ varṇa
mūrdhanyatva-sūcanārtham \| atas tau cāpi keśau \| ayam arthaḥ---yatas
tayoḥ prastāve keśau uddhṛtya darśitau, tkeśatas tau cāpi rāma-kṛṣṇau
keśa-nāmānau babhūvatuḥ \|

tatas tu yadūnāṁ kule striyau aviśatāṁ, tayor ekaḥ keśaḥ keśa-nāmā
baladevo babhūva \| dvitīyaḥ keśa-nāmā keśavo babhūva \| ke śirasi śete
iti keśaḥ \| anyato'pi ca, iti ubhayor api keśatvam, saptamo vaiṣṇavaṁ
dhāma yam anantaṁ pracakṣate \[bhā.pu. 10.2.5\] iti vaiṣṇava-dhāmatvāt
\| ṣaṣṭha-skandhe uvāca ca svayam eva saṅkarṣaṇaḥ---

> ahaṁ vai sarva-bhūtāni bhūtātmā bhūta-bhāvanaḥ \|
>
> śabda-brahma paraṁ brahma mamobhe śāśvatī tanū \|\| \[bhā.pu.
> 6.16.51\]

iti sarvam anavadyam \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yador vaṁśa-vistāras
tad-vaṁśyānāṁ caritaṁ ca paramādbhutaṁ nitarāṁ samyaktayā kathitam \|
tatra hetuḥ---dharma-śīlasyeti \| dharmo'tra
śrī-bhagavad-bhakti-lakṣaṇaḥ \| dharmo mad-bhakti-kṛt proktaḥ \[bhā.pu.
11.19.27\] iti śrī-bhagavad-ukteḥ \| śrī-yador bhakti-niṣṭhatvam
ekādaśa-skandhe vakṣyate pṛthaktvena tasyoktis tad-vaṁśe
śrī-yadu-devāvataraṇena sarvataḥ śraiṣṭhyāt \| evaṁ vistareṇa sa-viśeṣaṁ
tat-tat-kathanaṁ sūcitam\| muniṣu sad uttamaḥ śrī-bhagavad-bhaktaḥ,
sattaraḥ śrī-kṛṣṇe rataḥ, sattamas tat-padābjayoḥ prema-viśeṣavān ity
evaṁ sambodhanena kathite kathye ca samarthatoktā \| ata eva
paramādbhutaṁ śrī-bhagavato vaṁśa-vaṁśya-caritaṁ vistārya kathaya ity
āśayenāha---tatreti \| dharma-śīlatvād eva tasmin yador vaṁśe'vatīrṇasya
śrī-vaikuṇṭha-lokāt svayam āgatasya \| aṁśena śrī-baladevena saha \|
anyathā, kṛṣṇas tu bhagavān svayam \[bhā.pu. 1.2.28\] ity anena
virodhāpatteḥ \| evam anyatrāpīti tasyāpi vīryāṇi śaṁsyānīti bhāvaḥ \|
yad vā, muktānāṁ vinodārthaṁ karomi vividhāḥ kriyāh ity ādy-anusārato
bhakta-vātsalyena tena saha kṛtāni paramādbhutāni karmāṇi sūcitāni \|
tatra hetuḥ---viṣṇoḥ sarva-vyāpakasya, tathāpi tatra kṛpayāvatīrṇasyeti
\| ata eva vīryāṇi paramādbhuta-caritāni no'smān prati śaṁsa stutivat
sotkarṣaṁ varṇaya \| naḥ iti bahutvaṁ tac-chuśrūsayātmano bahumānāt,
sva-saṅginām apekṣayā vā, sā ca kṛpayā vinayena vā \| yad vā, no'smākaṁ
pāṇḍavānāṁ yo viṣṇus tasety ātmanas tasmin bhaktis tad-vīrya-śravaṇe
lālasā ca sūcitā \| jāto gataḥ \[bhā.pu. 9.24.66\] ity-ādinā pūrvaṁ
saṅkṣepataḥ kiñcit karma-mātram uktam, na tu vīryāṇīti bhāvaḥ \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadoś ca vaṁśa-vistāras
tad-vaṁśyānāṁ caritaṁ paramādbhutaṁ nitarāṁ samyaktayā kathitam \| tatra
hetuḥ---dharma-śīlasyeti \| dharmo'tra śrī-bhagavad-bhakti-lakṣaṇaḥ \|
dharmo mad-bhakti-kṛt proktaḥ \[bhā.pu. 11.19.27\] iti
śrī-bhagavad-ukteḥ \| śrī-yador bhakti-niṣṭhatvam
ekādaśa-skandha-prabandhena vakṣyate \| ata evoktaṁ śrī-kuntī-devyā,
yadoḥ priyasyānvavāye \[1.8.32\] iti \| pṛthaktvena tasyoktis tad-vaṁśe
śrī-yadu-devāvataraṇena sarvataḥ śraiṣṭhyāt \|
krameṇābhīṣṭa-praśnecchātaś ca \| muniṣu san uttamaḥ
śrī-bhagavad-bhaktaḥ sattaraḥ śrī-kṛṣṇe rataḥ sattamas tat-padābjayoḥ
prema-viśeṣavān ity evaṁ sambodhanena kathite kathyeva samarthatoktā
\|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aṁśena śrī-baladevena saha
\|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** yadoś ceti punar upādānaṁ
teṣām apy adhiko yadur yad-vaṁśe vasudevo jāta iti yadoḥ pūjārtham \|
tatra, vasudevaḥ hareḥ sthānaṁ \[bhā.pu. 9.24.30\] ity uktes tasmāt
svayaṁ harir avatatāra \| ata eva,

> yador vaṁśaṁ naraḥ śrutvā sarva-pāpair vimucyate \|
>
> yatrāvatīrṇo bhagavān paramātmā narākṛti \|\| \[bhā.pu. 9.23.19-20\]

ity āśayenāha---tatrāṁśenety ādi \| tatra yador vaṁśe \| āṁśena aṁśānāṁ
samūhena, tasya samūha ity aṇ \| sarvair vaṁśair iti yāvat, aṁśena
baladeveneti vā \| athānyathā, aṣṭamas tu tayor āsīt svayam eva hariḥ
kila \[bhā.pu. 9.24.55\] iti \| svayam eva kileti śabdaiḥ, kṛṣṇas tu
bhagavān svayam \[bhā.pu. 1.3.28\] iti svayaṁ-śabdenāpy asaṅgatiḥ syāt
\|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yadoś caritaṁ kathitam \|
tasya pitrājñālaṅghitve'pi śuddha-bhaktimattvāt nitarāṁ dharma-śīlatvaṁ
navame vyākhyātam \| ekādaśe vyākhyāsyate ca muni-sattameti \| munitvāt
sarvajñatvaṁ, bhakta-mukhyatvāt bhakty-utkarṣa-sthāpakatvam ity ubhayaṁ
tvayy eva dṛṣṭam iti bhāvaḥ \| tatrāvatīrṇasya vīryaṇi kathaya \| kasya,
aṁśena viṣṇor yaḥ khalv aṁśena vaikuṇṭhe viṣṇur bhavati \| yasyaikāṁśo
viṣṇus tasya pūrṇasyety arthaḥ \| yad vā aṁśena śaṁsa, sāmastyena vaktuṁ
na kasyāpi śaktir iti bhāvaḥ \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tatrety ardhakam \| tatra
yador vaṁśe'ṁśena balabhadreṇa sahāvatīrṇasya viṣṇor vyāpakasya pūrṇasya
kṛṣṇasya vīryāṇi no'smān prati śaṁsa stutivad varṇayety arthaḥ \| aṁśena
saheti balabhadra-vīrya-caraṇāravinde'pi tṛṣṇā dyotitā \| na iti
bahu-vacanaṁ tac-chuśrūṣayātmano bahutva-mananāt sva-saṅgino'pekṣayā vā
\| yad vā, tatrāvatīrṇasya kīdṛśasya aṁśena viṣṇoḥ yasyāṁśo viṣṇus tasya
pūrṇasya svayaṁ bhagavata ity arthaḥ \|\|2\|\|

**\...**

\|\| 10.1.3 \|\|

**avatīrya yador vaṁśe bhagavān bhūta-bhāvanaḥ \|**

**kṛtavān yāni viśvātmā tāni no vada vistarāt \|\|**

**śrīdhara-svāmī (bhāvārtha-dīpikā) :** nanūktāni jāto gataḥ pitṛ-gṛhād
vrajam edhitārthaḥ \[9.24.66\] ity-ādinā, satyam, punar vistareṇa vadety
āha---avatīryeti \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : avatīrya** āvirbhūya
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu sarvāṇy api tasya
karmāṇi paramādbhutānīti cet tarhi tāni sarvāṇy eva kathayety
āha---avatīryeti \| anena sākṣāt parameśvaratvam uktam \| yato bhagavān
sarvaiśarya-paripūrṇaḥ \| kiṁ ca, bhūta-bhāvanaḥ svecchayā
sarva-jīva-sraṣṭā \| kiṁ ca, viśvātmā sarvāntaryāmīti \| viśeṣaṇānāṁ
eṣāṁ yathottaraṁ parameśvaratvena śraiṣṭhyam \| yad vā,
avataraṇa-prayojanam uddiśya tu paraṁa-kāruṇyādi-guṇa-prakaṭanaṁ sūcitaṁ
\| ato bhūtāni sarvāṇy eva bhāvayati pālayati iti tathā saḥ \| ata eva
viśvātmā paraṁa-priya ity arthaḥ \| etac caturdaśādhyāyānte vyaktaṁ
bhāvi \| yad vā, cetayitā nija-bhajane pravartaka ity artha iti
tat-tad-arthaṁ karmaṇām ānantyaṁ tadīyatvena bhagavattvādikaṁ
cābhipretam \| ato yāni yāvanti karmāṇi, tāni sarvāṇy eva vada
saṅkīrtaya \| atra ca vistarāt prayojanādi-nirdeśena pallavitatattv, na
tu pūrvavat saṁkṣepeṇety arthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu sarvāṇy api tasya
karmāṇi paramādbhutānīti cet, tarhi tāni sarvāṇy eva kathayety
āha---avatīryeti \| avatāra-prayojanam uddiśati, bhagavān
sarvaiśvarya-pūrṇo'pi kṛpayā bhūtāni sarvāṇy eva bhāvayati pālayati
tathā saḥ \| yato viśvātmā cetanādi-śakti-prerakatvena svabhāvata eva
hita-kārī paraṁa-svarūpatvena prema-viśeṣa-paryavasāna-rūpaś cety arthaḥ
\| ato yāni yāvanti karmāṇi tāni sarvāṇy eva vada saṅkīrtaya \| tatra ca
vistarād vistareṇa, prayojanādi-nirdeśena, na tu pūrvavat saṁkṣepeṇety
arthaḥ \| ity asambhave'pi lālasayaivoktam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, jāto gataḥ
pitṛ-gṛhād vrajam edhitārthaḥ \[bhā.pu. 9.24.66\] ity-ādinā aṁśenoktāny
eva satyaṁ, sāmastyena tad-vīryāṇi saṁkṣiptī-kṛtyāpi vaktum aśakyāny eva
\| tvayā tv aṁśena yāny uktāni tāny api saṁkṣiptīkṛtya ślokābhyām
uktānyato bahubhiḥ ślokais tainy eva vistṛtīkṛtya brūhīty
āha---avatīryeti \| bhūtāni bhāvavanti premavanti karotīti prayojanam
uktam, nṛ-lokaṁ ramayāmāsa mūrtyā sarvāṅga-ramyayā \[bhā.pu. 9.24.64\]
iti, avitṛpta-dṛśāṁ nṝṇām \[bhā.pu. 3.2.11\] iti, sva-mūrtyā
loka-lāvaṇya-nirmuktyā \[bhā.pu. 11.1.6\] ity-ādibhyas tathaivāvagamāt
\| yato viśvātmā deha-jīvābhyāṁ sakāśād api paramātmā premāspadībhavitum
arhaty eveti brahmas tavānte vyaktī-bhaviṣyati vistarāt asmad
ādimanda-buddhi-sugamyārthaṁ vistāraṁ śabda-bāhulyaṁ prāpayyety arthaḥ
\| vistaro vigraho vyāsaḥ sa ca śabdasya vistaraḥ ity amaraḥ \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu, jāto gataḥ
pitṛ-gṛhād vrajam edhitārthaḥ \[bhā.pu. 9.24.66\] ity-ādinā tad-vīryāṇy
uktānīti cet tatrāha---avatīryeti \| tena mat-tṛpter abhāvād vistareṇa
vadeti \| bhūtāni bhāvayanti premārdrāṇi karotīti prayojanam uktam,
nṛ-lokaṁ ramayāmāsa mūrtyā sarvāṅga-ramyayā \[bhā.pu. 9.24.64\] iti,
avitṛpta-dṛśāṁ nṝṇām \[bhā.pu. 3.2.11\] iti, sva-mūrtyā
loka-lāvaṇya-nirmuktyā \[bhā.pu. 11.1.6\] ity-ādibhyas pratyayāt \|
viśvāni sarvāṇi janānāṁ cakṣur-ādīni karaṇāny atati vyāpnoti
smaraṇayatiādibhir iti saḥ \|\|3\|\|

**\...**

\|\| 10.1.4 \|\|

**nivṛtta-tarṣair upagīyamānād**

**bhavauṣadhāc chrotra-mano-\'bhirāmāt \|**

**ka uttamaśloka-guṇānuvādāt**

**pumān virajyeta vinā paśughnāt \|\|**

**śrīdhara-svāmī (bhāvārtha-dīpikā) :** atra loke tri-vidhā
janāḥ---muktāḥ, mumukṣavaḥ, viṣayiṇaś ca \| teṣāṁ madhye'tra na kasyāpy
alaṁ-pratyaya ity āha---nivṛtta-tarṣair iti \| gata-**tṛṣṇair** muktair
ity arthaḥ \| mumukṣūṇām ayam evopāya ity āha---**bhavauṣadhād** iti \|
viṣayiṇāṁ paramo viṣayo'yam evety āha---**śrotra-mano-'bhirāmād** iti \|
apagatā śug yasmāt tam ātmānaṁ hantīty **apaśughnas** tasmāt,
paśu-ghātina iti vā \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** [+++]{.mark}

---------------------------------------------------------------------------------------------------------------------

**KD : tarṣo** viṣayecchā \| **anuvādād** anyaiḥ kriyamāṇād ity arthaḥ
\| **nivṛtta-tarṣādibhis** tribhir mukta-mumukṣu-sakāmā nātra
**virajyanta** ity uktam \| **paśughno** hiṁsā-nirataḥ \|\|4\|\|
\[mu.pha. 8.4\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : nivṛtta-tarṣair**
ity-ādi \| ā-**paśughnāt** paśughno vyādhaḥ \| vyādham abhivyāpya \|
**kaḥ** pumān **uttama-śloka-guṇānuvādād vināvirajyeta**, viṣayebhyo
virakto bhavatīti bhāvaḥ ? na ko'pi \| etena vā vyādho bhavatu yadi
virakto bhavati, tadā para-guṇānuvādād eveti bhāvaḥ \| ato viraktim
icchatā bhagavad-guṇā eva śrotavyā ity āyāte \| tad-viśeṣaṇam
āha---nivṛtteti \| **nivṛttas tarṣaḥ** kāmo yeṣāṁ tair **upagīyamānād**
bīja-rūpeṇāpi hi tasya rāgasya punaḥ prarohāśaṅkayā niṣkāmair apy
upagīyamānāt \| na tūpagītān \| ato **bhavauṣadhād** iti mumukṣubhir
niṣevyamānāt \| **śrotramano'bhirāmād** iti sa-rāgāṇāṁ api prīti-pradāt
\| atas trividhānāṁ eva prāṇināṁ anukūlāt \| ye tu pūrvaṁ
śrotra-mano'bhirāmatvenaiva śṛṇvanti, te'pi caraṇāravindānantaraṁ
viṣayebhyo virajyantīti bhāvaḥ \| vakṣyati ca---tad-anucarita- \[bhā.pu.
10.47.18\] ity-ādi \| atas tad-guṇa-caraṇāravindenaiva mriyamāṇasya
bīja-rūpeṇāpi yathā viṣayā na syuḥ, tathā varṇayeti bhāvaḥ \| yad vā,
apagatāḥ śucaḥ saṁsāra-pīḍā yeṣāṁ te apaśuco vaiṣṇavāḥ \| tān hantīti
apaśughno vaiṣṇava-dveṣṭā taṁ vinā ko virajyeta ? \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca vistareṇa śrute
sati me tatra tṛptir āśaṅkyety āśayenāha---nivṛtteti \|
**nivṛtta-tarṣair** muktair apy **upa** adhikaṁ sarvoparitanatvena vā
**gīyamānād** iti parama-phalatvena sadopagānāt paramānanda-mayatvam \|
**bhavauṣadhād** iti sarva-duḥkha-nivartakatvam \| evaṁ sādhyatvaṁ
sādhanatvaṁ ca, ataḥ sadā sarva-sevyatvaṁ apy uktam \| ata evottamaḥ
śloko yaśo yasya tasya śrī-bhagavato guṇānāṁ nitya-satya-svābhāvikānām
audārya-vātsalyādīnām anuvādaḥ kathā, tasmāt ko virajyeta tṛpto bhaved
virataḥ syād iti vā \| trayāṇāṁ viśeṣaṇānām eṣāṁ yathā-kramaṁ nyūnatohyā
\| tathoktis tu muktatva-mumukṣutvābhāve'pi mama viṣayitayā
śrotramano'bhirāmatvenāpi tatra viraktir na yukteti śrī-parīkṣito
vinayādinā \| pumāṁś cet strīvad asvatantraḥ klībavad aśaktaś ca
kathañcid virajyety apīty arthaḥ \| yad vā, puṁsa eva sarvatra
prādhānyāṁ pumān ity uktam \| yad vā, pumān jīvas tena cādhikārāpekṣāpi
nirastā \| paśughnāt vyadhāt \| tasya hi viṣayitva-sambhave'pi
satata-kleśādinā loka-dvaya-sukhāsiddhyā viṣayitāyā apy abhāvāt \| anyad
bhagavad-bhakti-vilāsa-ṭīkāyāṁ kathā-māhātmye vistāritam evāsti
\|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na ca vistareṇa tatra śrute
mama tṛptir āśaṅkyety āśayenāha---nivṛtteti \| **nivṛtta-tarṣair**
bhaktair apy upa adhikaṁ sarvoparitanatvena vā gīyamānād iti
parama-phalatvena sadopagānāt paramānandamayatvam \| tatra muktā
jñāninaḥ śuddha-bhaktāś ceti dvaividhye punar jīvanmuktāḥ
prāpta-sālokyādayaś ceti caturvidhā jñeyāḥ \|

**bhavauṣadhād** iti \| arthān mumukṣūṇāṁ sarva-duḥkha-nivartakatvam \|
**śrotra-mano'bhirāmād** iti \| śabda-mātreṇa śrotrāṇi arthena manāṁsi
cābhito ramayatīti tathā tasmād iti \| pāriśeṣyād viṣayecchūnāṁ api
sukha-pradatvam \| tathā bhaktīcchūnāṁ tu uttara-dvayam adhikaṁ \|
prathamaṁ ca yathocitaṁ jñeyam iti caturtho'py adhikārī kalpyaḥ \|

evaṁ sādhyatvaṁ sādhanatvaṁ ca \| ataḥ sadā sarva-sevyatvaṁ uktam \| ata
**evottamaḥ-śloko** yaśo yasya, tasya śrī-bhagavato **guṇānāṁ**
niratiśaya-nitya-satya-svābhāvikānantānāṁ audārya-vātsalyādīnām
**anuvādaḥ** \| nirantarā punaḥ punaḥ pravartitā vā kathā, tasmāt **ko
virajyeta** viratas tṛpto vā syāt ? tatrādyānāṁ nirantaraṁ manasi
tal-līlānando brahmānandād apy adhikatattv sphurati \|
atyantocchalitatattv tādṛśa-gānatvena pariṇamate ca \| ataḥ svataḥ
siddhatvāt teṣu gānasyaiva prādhānyaṁ darśitam \|
svataḥ-siddha-tādṛśa-bhāvatvena ta eva ca prathamaṁ nirdiṣṭāḥ \|
bhukti-muktīcchuṣu tādṛśa-sphūrty-abhāvāt, na svataḥ-siddhatvam \|\
\
ata auṣadha-rūpatvaṁ śrotra-dvāraiva manaḥ-praveśitvaṁ coktam \| tasmāt
caraṇāravindasyaiva prādhānyaṁ darśitam \| pūrvato nyūnatvaṁ ca \| tatra
dvitīyeṣu paraṁārtha-sādhana-rūpatvena sphurati \| vastu-svabhāvatvena
śrotra-mano'bhirāmatvaṁ cāsty eva \| tṛtīyānāṁ tu kevalaṁ
śrotra-mano'bhirāmatayeti tāratamyam \| caturthānāṁ tu prathamebhya eva
nyūnatvam anyebhyas tv ādhikyam \| śāstre'smin pada-vākyānāṁ kramas
trividho jñeyaḥ \| pūrva-pūrva-nyūnaḥ, uttarottara-nyūnaḥ,
yādṛcchika-nyūnaś ca \| tatra prathama-dvayaṁ kaimutya-vivakṣayā \|
uttaras tv abhidheyārthasya nātyādareṇa premāveśena ceti \| atra tu
trayāṇāṁ yathottaraṁ nyūnatā \| caturthānāṁ tu yādṛcchiky eva \|
tathoktis tu muktatva-mumukṣutvābhāve'pi mama viṣayitayā
śrotra-mano'bhirāmatvenāpi tatra viraktir na yukteti vinayāt \|

**pumān** iti cet strīvad asvatantraḥ, klībavad vikalendriyaś cet
tadātma-yogyatvāsambhāvanayā virajyatāṁ nāmety arthaḥ \| yad vā, puṁsa
eva sarvatra prādhānyāt pumān ity uktaṁ \| yad vā, pumān jīvaḥ, tena
cādhikāry-apekṣāpi nirastā \|

**paśughnāt** vyadhāt \| tasya hi viṣayitva-sambhave'pi satataṁ
hiṁsādi-kleśa-viddha-buddhitvena loka-dvaya-sukha-vivekāsiddhyā
viṣayitāyā apy abhāvaḥ \| ata uktaṁ---

> rāja-putra ! ciraṁ jīva, mā jīva ṛṣi-putraka ! \|
>
> jīva vā mara vā sādho ! vyādha ! mā jīva mā mara \|\| iti \|

tasmāt yo virajyeta, sa loka-dvaye'py ātma-kleśitvena tad-virāgāt pareṣv
api śalyavad arpaṇena vyādha eveti gāli-pradāne tātparyam \| anyad
bhagavad-bhakti-vilāsa-ṭīkāyāṁ kathā-māhātmye vistāritam evāsti \| tad
evaṁ sāmānyataḥ śrī-bhagavad-guṇānuvādasyaitādṛśatve sati, kim uta
śrī-kṛṣṇa-rūpa-tad-guṇānuvādasyeti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nivṛtteti sāmānyatas tat-praśaṁsā
\| pitety-ādibhir viśeṣata iti jñeyam nivṛtta-tarṣaiḥ \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

śrīdhara-svāmibhiḥ śrīmat-prabhubhiś ca sanātanaiḥ \|

ṛjutvāt tyaktam ucchiṣṭaṁ bhujiṣye\'ham upādade \|\|

asmad-ādayas tu saṁsāra-roga-grastāḥ
parama-bhāgya-labdhairbhiṣak-śiro-maṇibhis tatra bhavad bhir gīyamānāt
kṛṣṇa-līlāmṛta-mahauṣadhāt kathaṁ viratā bhavitum arhantīty
āha---nivṛtteti \|

**bhavauṣadhāt** saṁsāra-vyādher auṣadha-rūpāt \| nivṛtta-tarṣair yad
eva niṣevya vigata-tṛṣṇā-vyādhibhis tṛṣṇaiva saṁsāras tasmān muktair
jñānādibhyo\'pi upa ādhikyena gīyamānāt, "bho bho vayam iva nirāmayā
bhavata" ity uccair upadiśyamānāt, anyauṣadhavan nāsya kaṭavādi-rasatvam
ity āha---śrotra-manaḥ-sukha-pradāt \| śrotramanobhyām evaitad auṣadhaṁ
pīyata iti bhāvaḥ paśugnaḥ svarāṁsusvābhilāsī karmī tasmād vinā, sa eva
virajyeta nānyaḥ \| yad uktam, traivargikās te puruṣā vimukhā
hari-medhasaḥ \| kathāyām \[bhā.pu. 3.32.18\] ity-ādi \|

atra vaktṛ-śrotror ubhayor evānanda nṛtyāha---nivṛtteti \|
uttama-ślokasya guṇānām anuvādāt guror mukhād ākarṇya paścād anukīrtanāt
kaḥ pumān vaktā virajyeta ? na ko\'pi yato nivṛtta-tarṣair upagīyamānāt,
kṛṣṇasya guṇānām anukīrtanam api upa sarvādhikyena gīyate \| kiṁ punas
teṣām āsvādanam iti bhāvādṛśo vaktā teṣām āsvādako\'pīti bhāvaḥ \| atra
vartamāna-prayogād ādhikya-vācakopaśabdopanyāsāc ca
nivṛtta-tarṣa-śabdena śuddha-bhaktā eva vyākhyeyāḥ, na tu jñāninaḥ \|
teṣāṁ nididhyāsanasyaiva śāśvatika-stutir dṛṣṭer na tv anukīrtanasya,
tathaiva guṇānuvādaṁ prāpya kaḥ khalu mādṛśaḥ saṁsārikaḥ śrotā
virajyeta, yato bhavauṣadhāt \| dvayor eva virāgābhāve hetuḥ,
śrotramano\'bhirāmāt kathañcid dhanādika-kāmanayā yadi karmī vaktā śrotā
vā syāt tadā sa virajyedevety āha---paśugnād vinā **paśugno** vyādhas
tasmāt tasya hi viṣayitva-sambhave\'pi satataṁ
hiṁsādi-kleśa-viddha-buddhitvena loka-dvaya-sukhavati svātmati
saṁsāra-mocanecchatvam āropya vivekāsiddhyā viṣayitvāyā apy abhāvaḥ \|
ata uktam,

> rāja-putra ! ciraṁ jīva, mā jīva ṛṣi-putraka ! \|
>
> jīva vā mara vā sādho ! vyādha ! mā jīva mā mara \|\| iti \|

tasmād yo virajyeta sa loka-dvaye\'py ātma-kleśitvena tad virāgāt pareṣv
api śalyavad arpaṇena vyādha eveti gāli-pradāne tātparyam \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu kṛṣṇa-caritāny
asakṛd varṇitāni punaḥ kiṁ pṛcchasi ? tatrāha---uttama-ślokasya kṛṣṇasya
guṇānuvādāt ko virajyeta ? na ko'pīty arthaḥ \| kīdṛśāt ? nivṛttyā tarṣā
viṣaya-tṛṣṇā yeṣāṁ tair āvirbhūta-svātmānandair ācāryrūpair upādhikyena
gītamānāt \| mumukṣūṇāṁ bhavauṣadhāt saṁsāra-roga-nivarttakāt \|
muktānāṁ śabdārtha-mādhurībhyāṁ śrotra-manasor abhirāmāt \|
mumukṣu-jīvanmukta-mukta-niṣevyād iti pumartha-rūpatvaṁ vyaktam \|
paśughnād vineti paśyaty aviśeṣeṇeti paśuḥ kṛṣṇa-tad-anya-caritayoḥ
sāmya-darśī vimukhas tathā-bhūtam ātmānaṁ sampādya hanty adhaḥ-pātayati
tasmād vinā \| yad vā, paśughnaḥ svargārthīṁ karmaṭhas tasmād vinā,
traivargikās te puruṣā vimukhā hari-medhasaḥ \| kathāyām \[bhā.pu.
3.32.18\] ity-ukteḥ \| paśughno vyādhas tasmād vineti vā \| sa khalu
santata-hiṁsānuviddha-buddhir loka-dvaya-sukha-spṛhā-varjita ity arthaḥ
\| astv āgarbhāt tenaiva pālitaḥ samprati mumurṣus tac-caritāny eva
viśeṣata upajīvāmīti \|\|4\|\|

**\...**

\|\| 10.1.5 \|\|

**pitāmahā me samare'marañjayair**

**devavratādyātirathais timiṅgilaiḥ \|**

**duratyayaṁ kaurava-sainya-sāgaraṁ**

**kṛtvātaran vatsa-padaṁ sma yat-plavāḥ \|\|**

**śrīdhara-svāmī (bhāvārtha-dīpikā) :** kiṁ cāsmat kula-daivataṁ kṛṣṇaḥ
\| atas tat-kathaiva nityaṁ śrotavyety āśayenāha---pitā-mahā iti \|
**amarān jayanti** ye, taiḥ \| **deva-vrato** bhīṣmas tad-ādyair
**atirathaistimiṅgilais** timiṅgila-tulyair **duratyayaṁvatsa-padam**
ivāty-alpaṁ **kṛtvā** tucchīkṛtya **ataransma** \| **yaḥ** śrī-kṛṣṇa eva
**plavo** yeṣāṁ te \| tasya vīryāṇi vadasveti tṛtīya-śloka-gatenānvayaḥ
\|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anye virajyantu nāmāsmākaṁ
tatra virāga ucita ity āha---kiṁ ceti \| yataḥ kula-daivatam atas
tat-kathā kṛṣṇa-kathā plavas taraṇa-sādhanaṁ,

> plavaḥ plakṣe plutau kapau
>
> śabde kāraṇḍave mleccha-jātau bhelaka-bhekayoḥ \|
>
> krama-nimna-mahī-bhāge kulake jala-vāyase \|
>
> jalāntare plavaṅge ca tṛṇa-mustaka-bhidy api \|\| iti haimaḥ \|

astriyāṁ samarāna-kiraṇāḥ ity amaraḥ \| timir daśa-yojano matsyas taṁ
gilati nigiratīti timīṅgilaḥ \| devānāṁ viśva-devānāṁ iva vrataṁ niyamaḥ
santaty-anutpādana-rūpaṁ yasya sa devavrato bhīṣmaḥ \|
mahārathoyuta-yoddhātirathaḥ \|

vadasveti \| bhāsanopa-sambhāṣā-jñāna-yatna-vimaty-upamantraṇeṣu vadaḥ
\[pā. 1.3.47\] ity anenopasambhāṣāyāṁ ātmanepadam \| upasambhāṣā
sāntvanam \| tṛtīya-śloka-gatena vīryāṇīty-ādi-śloka-gatenety arthaḥ
\|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atrāpi
viśeṣato'smat-kulaika-gateḥ śrī-kṛṣṇasya kathā avaśyaṁ sadā vistareṇa
mayā śrotavyety āśayenāha---piteti \| samare dharma-yuddhe'taran \| kiṁ
vā, yuddha-madhye \| **amarañjayair** iti mahā-śauryam uktam \|
**deva-vrata** iti icchā-mṛtyutvādi-hetu-mahā-niyama-niṣṭhayā
parama-durjayatvam \| sa **ādyaḥ** senāpatitvādinā śreṣṭho yeṣām
**atirathānāṁ,** tair iti tat-pālyatvena teṣām api durjayatvam \| ata
eva **duratyayaṁ** dustaram api \| atiratha-lakṣaṇaṁ mahā-bhārate---

> ekādaśa sahasrāṇi yodhayed yas tu dhanvinām \|
>
> astra-śastra-pravīṇāś ca mahā-ratha iti smṛtaḥ \|
>
> amitān yodhayed yas tu samprokto\'tirathas tu saḥ \|\| iti \|

**kauravāṇāṁ** duryodhanādīnāṁ **sainyam** eva sāgara ānantyādinā
**tam** \| smeti prasiddau, ivārthe vā \| **yat-plavā** iti \|
**vatsa-padam** iva **kṛtveti,** anāyāsenety arthaḥ \| tatra
hetuḥ---yat-plavā iti plavo vahitram \| yathā vāyu-vegena svayam eva
gacchantaṁ plavam āśritāḥ sukhaṁ śīghraṁ mahārṇavaṁ taranti vaṇijas
tadvad ity arthaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha trikam \| tatra mayā tu
viśeṣato nija-kulaika-gateḥ śrī-kṛṣṇasya kathā sadā avaśyaṁ śrotavyety
āśayenāha---piteti \| **amarañjayair** iti mahā-śauryam uktam \|
**deva-vrateti** icchā-mṛtyutvādi-hetu-mahā-niyama-niṣṭhayā
parama-durjayatvam \| sa **ādyaḥ** śreṣṭho yeṣām **atirathānāṁ,** tair
iti tat-pālyatvena teṣām api durjayatvam \| ata eva **duratyayaṁ**
dustaram api \| atiratha-lakṣaṇaṁ mahā-bhārate---

> ekādaśa sahasrāṇi yodhayed yas tu dhanvinām \|
>
> astra-śastra-pravīṇāś ca mahā-ratha iti smṛtaḥ \|
>
> amitān yodhayed yas tu samprokto\'tirathas tu saḥ \|\| iti \|

**kauravāṇāṁ** duryodhanādīnāṁ **sainyam** eva sāgaraḥ
ativistīrṇatvādinā **taṁ** smeti prasiddau \| **yat-plavā** iti \|
plavas taraṇa-sādhanaṁ tat-sādhanatvaṁ ca tasya na vahitra-tulyatvena
voḍhṛ-lakṣaṇatvaṁ, kintu prabhāva-viśeṣeṇa vilakṣaṇam evety
āha---**vatsa-padam** iva **kṛtveti,** anāyāsenaiva taraṇāt \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** piteti \| tasyāsādhāraṇa-plavatvam
āha---vatsapadam iva kṛtveti \| tatas taraṇa-sādhanatvād eva tasya
plavatvaṁ na tu vahanasāmyādapīti bhāvaḥ \| yena sahāyena plava
utplutiryeṣāṁ tādṛśā vā \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** śrī-kṛṣṇa-guṇānuvādād eva
viṣaya-nivṛttiḥ syād ity āha---nivṛtta-tarṣair upagīyamānād ity-ādi \|
āpaśughnāt paśughno vyādhaḥ, tam abhivyāpya \| kaḥ pumān
uttama-śloka-guṇānuvādād vinā virajyeta, virakto bhavatīty arthaḥ \|
tac-chravaṇenaiva sarvatrālaṁ-buddhyā heyatvena sarvaṁ jānāti \|
paśughno'pi virajyati, kiṁ punar vidvān ? vakṣyati ca,

> yad anucarita-līlā-karṇa-pīyūṣa-vipruṭ-
>
> sakṛd-adana-vidhūta-dvandva-dharmā vinaṣṭāḥ \|
>
> sapadi gṛha-kuṭumbaṁ dīnam utsṛjya dīnā
>
> bahava iha vihaṅgā bhikṣu-caryāṁ caranti \|\| \[bhā.pu. 10.47.18\] iti
> \|

yad vā, paśughnāt vinā ko virajyeta ? paśughnaḥ karma-niṣṭhaḥ,
svargādi-lobhena ye paśūn ghnanti, ta eva na virjyanti \| yad vā,
apagatā śuk yeṣāṁ te apaśuco vaiṣṇavās tān hanti, dveṣṭīti apaśughno
vaiṣṇava-nindakaḥ, taṁ vinā \| guṇānuvādaṁ viśinaṣṭi---nivṛtta-tarṣair
nispṛhair ācāryrūpair apy upagīyamānāt \| upādhikatattv gīyamānāt, na tu
gītāt \| bhavauṣadhāt saṁsāra-vyādhi-bheṣajāt \| śrotramano'bhirāmād iti
mukta-mumukṣu-rāgiṇāṁ evānukūlāt \| rāgiṇas tu
śrotra-mano'bhirāmatvenaiva pūrvaṁ śṛṇvanti, paścād vastu-maryādayā
caraṇāravindenaiva viṣayebhyo virajyantīti bhāvaḥ \|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mat-kula-daivatatvenāpi
kṛṣṇasya kathā mama śrotavyety āśayenāha---pitāmahā iti \| amarān
jayantīti taiḥ \| devavrato bhīṣmaḥ timiṅgila-tulyaiḥ duratyayaṁ
duṣpāram api vatsapadam iva kṛtvā ataran yato yaḥ śrī-kṛṣṇa eva plavo
yeṣāṁ te taṁ samāṛitā ity arthaḥ \| tathā hi, samāśritā ye
pada-pallava-plāvam \[10.14.55\] ity atra bhavāmbudhir vatsa-padam iti
tasya vīryāṇi vadasveti tṛtīyenānvayaḥ \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** mat-kula-daivatatvāt
kṛṣṇasya caritāni mama śrotavyāṇīti bhāvavān āha---piteti \| amarān
indrādīn jayantīti taiḥ \| devavrato bhīṣmas tadadvaiyaratir arthas
timiṅgila-tulyaiḥ duratyayaṁ duṣpāram api vatsapadam iva kṛtvā ataran
yato yaḥ śrī-kṛṣṇa eva plavo yeṣāṁ te taṁ samāṛitā ity arthaḥ \| tathā
hi samāśritā ye pada-pallava-plāvam \[10.14.55\] ity atra bhavāmbudhir
vatsa-padam iti tasya vīryāṇi vadasveti tṛtīyenānvayaḥ \|\|5\|\|

**\...**

\|\| 10.1.6 \|\|

**drauṇy-astra-vipluṣṭam idaṁ mad-aṅgaṁ**

**santāna-bījaṁ kuru-pāṇḍavānām \|**

**jugopa kukṣiṁ gata ātta-cakro**

**mātuś ca me yaḥ śaraṇaṁ gatāyāḥ \|\|**

**śrīdhara-svāmī (bhāvārtha-dīpikā) :** na kevalaṁ pāṇḍavān evārakṣat,
idaṁ mama śarīram api yo rakṣitavān ity āha---drauṇy-astra-vipluṣṭam iti
\| drauṇer aśvatthāmno brahmāstreṇa dagdham idaṁ mac-charīraṁ ca kurūṇāṁ
pāṇḍavānāṁ ca santānasya nidānaṁ mama mātuḥ kukṣau praviṣṭo dhṛta-cakro
yo jugopeti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āttaṁ svīkṛtaṁ bhrāmaṇena
cakravad vartulaṁ gadā-rūpam astraṁ yena sa ātta-cakraḥ \|
yathā-śrutārthe tu, paribhramantam ulkābhāṁ bhrāmayantaṁ gadāṁ muhuḥ
\[bhā.pu. 1.12.9\] ity-ukti-vyākopaḥ syād iti \| cakraṁ rathāṅge koke ca
sainye'stre jala-sambhrame iti mediny-ādayaḥ \| prāyaś cakrādānasya
sārvadiktvād vātta-cakra ity uktaṁ \| kuru-cedi-pāṇḍavānāṁ pṛthag-uktir
brāhmaṇa-parivrājakavat meyaḥ \| ity eka-padaṁ vā meyaḥ madṛg-gocara ity
arthaḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣataś ca mama
jīvana-pradaḥ śrī-kṛṣṇa evety āha---drauṇīti \| viśeṣeṇa pluṣṭaṁ dagdham
api, brahmāstrasyānanya-nivāryatvād dāhakatamatvāc ca \| idam iti
janmāntarīṇatvaṁ vyāvartitam \| yad vā, pratyakṣam ity artha iti tatra
saṁśayo nirastaḥ \| yad vā, idānīṁ sad-dhamānarhatvena ghṛṇāspadaṁ heyaṁ
mamāṅgaṁ svato naśvaraṁ pāñcabhautikaṁ deham api jugopeti
parama-vātsalyam uktam \| kurv-ādīnāṁ santāna-vījam iti teṣāṁ
kula-kṣaya-doṣa-nirasanena yaśo dharmaś ca rakṣito'tas teṣāṁ hitārtham
eva jugopa \| pāṇḍavānāṁ kurutve'pi pṛthag-uktis teṣāṁ tatra
viśeṣāpekṣayā \| yad vā, bhārate duryodhanādaya eva kurutayā prasiddhās
ta evātra jñeyā iti teṣāṁ santānābhāva uktaḥ \| tena śrī-bhagavataḥ
parama-kāruṇyam evābhipretam \| duṣṭānāṁ samūla-nāśanāt, tathā teṣāṁ api
bīja-rakṣayā para-loka-hitācaraṇāc ca \| prāyaś cakrādānasya
sārvadikatvād ātta-cakra ity uktam \| gopanaṁ tu gadayaiva astra-tejaḥ
svagadayā nīhāram iva gopatiḥ \[bhā.pu. 1.12.10\] iti prathame
proktatvāt \| yad vā, bhakta-vātsalyena vyagratayā rakṣaṇārthaṁ cakram
api gṛhītam \| ca-kārān mātur aṅgaṁ ca jugopety arthaḥ, garbha-rakṣayā
tad-dehasyāpi rakṣaṇāt \| śaraṇaṁ gatāyā iti rakṣa rakṣeti vāṅ-mātreṇety
arthaḥ \| atas tat-kathāyāṁ viraktyā mamākṛtajñatāpi prasajyeteti
śloka-dvaya-tātparyam \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśeṣato mama jīvana-pradaś
ca śrī-kṛṣṇa evety āha---drauṇīti \| viśeṣeṇa pluṣṭaṁ dagdham api,
brahmāstrasyānanya-nivāryatvād dāhakatamatvaṁ ca idam iti
janmāntarīṇatvaṁ vyāvartitam \| yad vā, pratyakṣam ity arthaḥ \| iti
tatra saṁśayo nirastaḥ \| kurvādīnāṁ santāna-vījam iti tat karuṇāyāṁ
hetuḥ saiva svadehe prati-hetuś ca atas teṣāṁ sarveṣām api
kulakṣaya-doṣa-nirasanena yaśo dharmaś ca rakṣita iti bhāvaḥ \|
pāṇḍavānāṁ kurutve\'pi pṛthg uktis teṣāṁ tatra viśeṣāpekṣayā ata eva
kuravas tad anya eva brahmaṇa-parivrājakādivat \| iti teṣāṁ
sva-santānābhāva uktaḥ \| tena śrī-bhagavataḥ parama-kāruṇyam
evābhipretam \| duṣṭānāṁ samūla-nāśāt, prakārāntareṇa teṣāṁ api
bīja-rakṣayā paraloka-hitācaraṇāc ca \| prāyaś cakrādānasya
sārvadikatvād ātta-cakra ity uktam \| gopanaṁ tu gadayaiva, astra-tejaḥ
sva-gadayā nīhāram iva bhāskaraḥ[^8] \[bhā.pu. 1.12.10\] iti prathame
proktatvāt \| yad vā, bhakta-vātsalyena vyagratayā rakṣaṇārthaṁ cakraṁ
ca gṛhītam \| ca-kārān mātur aṅgaṁ ca jugopety arthaḥ, garbha-rakṣayā
tad-dehasyāpi rakṣaṇāt \| anyathā paty anumaraṇam eva tasyā abhīṣṭam iti
atas tat-kathāyāṁ viraktyā nitarām akṛtajñatāpi prasajyeteti
śloka-dvaya-tāt-paryam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** drauṇīti \| astra-tejaḥ sva-gadayā
\[bhā.pu. 1.12.10\] iti prathamoktatvād ātta-gadatvam api jñeyam
\|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mad-eka-rakṣakatvenāpi
tvayā avaśya-śrotavyety āha---drauṇyasreṇa vipluṣṭaṁ dagdham idam iti,
tarjanyā sva-pakṣaḥ spṛśati, ātta-cakraś cakradhārī astra-tejaḥ
sva-gadayā nīhāram iva gopatiḥ \[bhā.pu. 1.12.10\] iti prathamokter
gadayeva jugopa \| ca-kārān mātur aṅgaṁ ca jugopa \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** mad-eka-rakṣakatvāc ca
tac-caritāni me śrotavyānīty āha---drauṇy-astreṇa vipluṣṭaṁ dagdhaṁ
mad-aṅgam \| idam iti tarjanyā vakṣaḥ spṛśati \| ātta-cakro
dhṛta-sudarśanaḥ \| prathama-skandha-saṁvādād gadayā tad-astraṁ nirasya
jugopa \| cān mātur aṅgaṁ ca \|\|6\|\|

**\...**

\|\| 10.1.7 \|\|

**vīryāṇi tasyākhila-deha-bhājām**

**antar bahiḥ pūruṣa-kāla-rūpaiḥ \|**

**prayacchato mṛtyum utāmṛtaṁ ca**

**māyā-manuṣyasya vadasva vidvan \|\|**

**śrīdhara-svāmī (bhāvārtha-dīpikā) : akhila-deha-bhājāṁ**
sarva-prāṇinām **antaś** ca **bahiś** ca **puruṣa-rūpeṇa kāla-rūpaiś**
ca \| aṁśābhiprāyeṇa bahu-vacanam \| **mṛtyuṁ** saṁsāram **uta** api
**amṛtam** api **prayacchato vīryāṇi vadasva** brūhi \| ayaṁ
bhāvaḥ---antaryāmi-rūpeṇāntar-dṛṣṭīnāṁ muktiṁ, bahir dṛṣṭīnāṁ ca
kāla-rūpeṇa mṛtyuṁ dadāti yataḥ, ato'ntar-dṛṣṭyā tad-vīryāṇy eva
śrotavyānīti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *kāla-rūpair* iti
bahutvoktiḥ \| *aṁśābhiprāyeṇa* iti kālasyāṁśā
yuga-kalpa-varṣa-māsādi-bhedād bahavaḥ santi, tad-abhiprāyeṇa \| mṛtyuṁ
maraṇaṁ duḥkhaṁ vā tat tat-samaye tat tad dṛṣṭavaśāj jīvānāṁ bhavatīti
bhāvaḥ \| prayacchato dadatuḥ, dāṇa-dāne prapūr vācchatari yacchādeśaḥ
vīryāṇi loka-kaṇṭakāyamānāsura-hananādīni \|

etena kim āyātaṁ ? tatra *ayaṁ bhāva* iti \| *antar*-dṛṣṭyā
tat-para-cetaseti \| **māyā-manuṣyasya** līlārthaṁ
dhṛta-manuṣya-śarīrasya \| māyā līla kṛpā-śakti-dambheṣv atha iti kośāt
\| **vidvann** iti śrī-śukasya kathana-sāmarthye dyotayati \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yato vaiṣṇavebhya eva
guṇānuvādaḥ, teṣāṁ vidveṣe atra viraktir eva, atas tam eva guṇānuvādaṁ
śrāvayed ity āha---vīryāṇīty-ādi \| he puruṣa he vidvan ! iti
sambodhana-dvayena tad-bhinnā hi klībā mūrkhāś ceti tātparyam \|
vidvattvaṁ bhagavat-parāyaṇatvaṁ---sā vidyā tan-matir yayā \[bhā.pu.
4.29.50\] iti \| puruṣatvaṁ puruṣākāraṁ sad-upadeśena
para-nistārakatvaṁ, ubhayaṁ tavaivāstīti stuti-pūrvakam āha---tasya
śrī-kṛṣṇasya vīryāṇi vadasveti \| jñāna-yatnopacchandeṣu vadaḥ \[pā.
1.3.47\] ity ātmanepadam \| yatna-pūrvaṁ kathayety arthaḥ \|

he sveti vā chedaḥ \| sva sarva-bhūtānāṁ ātman ! tan-mayatattv
taravo'bhineduḥ \[bhā.pu. 1.2.2\] ity uktatvāt \|

kīdṛśasya ? akhila-deha-bhājām antar bahiś ca kāla-rūpaiḥ śyāmala-rūpair
mṛtyuṁ maraṇaṁ amṛtam, amṛtaṁ ānandaṁ ca prayacchataḥ \| adarśanena
mṛtyuṁ, darśanenāmṛtaṁ \|

atho he puruṣa ! he vidvan ! iti sambodhana-dvayam eva \| puruṣeti
sambodhanena pauruṣatvaṁ vyajyate \| tat tu upadeśena para-nistāratvaṁ,
vidvattā ca bhagavat-parāyaṇād vayaṁ tvayy evāstīti bhāvaḥ \|
kāla-rūpaiḥ kālasya śyāma-mahaso rūpair nānā-vidhais taraṅgair mṛtyum
amṛtam ānandaṁ ca prayacchataḥ \| adarśanena mṛtyuṁ, darśanenāmṛtam \|
kāla-śyāmala-mecakā ity amaraḥ \| rūpair iti bahu-vacanam
iyattā-bhāratva-sūcakaṁ, śyāma-mahasaḥ punaḥ punaḥ prarohāt \|

yad vā, akhila-deha-bhājāṁ madhye antaḥ antaraṅgāṇāṁ bahir bahiraṅgāṇāṁ
ca mṛtyum amṛtaṁ ca yathā-yogaṁ prayacchataḥ, akrameṇa yojyam \| praviśa
piṇḍīṁ gṛhaṁ bhakṣaya ity-ādinā pūrva-ślokārthasya pūrvaḥ \| puruṣāḥ
svajanāḥ kālaḥ kāla-śaktiś ca rūpaṁ ca yathā-yoga-karaṇatvam
abhigantavyam \| antaraṅgāṇāṁ svajane rūpeṇāmṛtam, bahiraṅgāṇāṁ kālena
ca mṛtyum, kālo'smi loka-kṣaya-kṛt \[gītā 11.32\] ity ukteḥ \|
māyā-manuṣyasya māyayāpy amanuṣyasyālaukikasyeti vā yāvat \|
apraticchādanīya-parameśvarasya \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas tad-vīryāṇy avaśyaṁ
kathyānīti punar autsukyena prārthayamānaḥ śrī-bhagavan-māhātmyam
āha---vīryāṇīti \|

**deha-bhājāṁ** jīvānām amṛtaṁ maraṇādy-aśeṣa-duḥkha-rahitaṁ
parama-madhuraṁ vā vaikuṇṭha-lokaṁ śrī-kṛṣṇa-pādābja-prema vā
prayacchato dadataḥ \| ca-kārād anyad apy apekṣitaṁ vadasva guhyāny api
prakāśayety arthaḥ \| bhāsanopasambhāṣā \[pā. 1.3.47\] ity-ādinā loṭ \|
yad vā, he sva ! he mad-eka-bandho ! mad-eka-dhaneti vā \| ato
mad-dhitārtham avaśyaṁ vaktum arhasīti bhāvaḥ \| paraṁ
śrī-svāmi-caraṇair vyākhyātam eva \|

bhāvas tv ayam---kathā-śravaṇādinā antar-dṛṣṭīṇāṁ satām
antaryāmi-rūpeṇāmṛtaṁ, tad-abhāve ca bahir-dṛṣṭīnāṁ kāla-rūpeṇa mṛtyuṁ
dadāti yataḥ, atas tad-vīryāṇi brūhīti \|

athavā, antar bahiś ca yāni puruṣa-kālayo rūpāṇi, taiḥ \| tatra
śravaṇādināntaḥ-sthitaiḥ sadbhiḥ puruṣasya śrī-bhagavato rūpaiḥ
śrī-viṣṇv-ādi-mūrtibhiḥ paramānandaṁ, tad-abhāvena ca kālasya rūpair
bahiḥ-sthitair yamādibhir vividha-duḥkhaṁ \|

kiṁ vā, antar bahiś cāmṛtaṁ, bahir antaś ca mṛtyum api prayacchata ity
anvayaḥ \|

yad vā, puruṣa-rūpeṇāntaryāmi-dṛṣṭyety arthaḥ, tadvatām \|
a-kāra-praśleṣeṇāmṛtyuṁ mokṣaṁ saṁsāra-nivṛtti-lakṣaṇam \| kālaiḥ
prādhānyena sahaja-śyāmala-varṇai rūpaiś ca śrī-raghunāthādy-avatārair
amṛtaṁ prayacchata iti yathā-kramam eva yojanā \|

māyayā icchā-śaktyā \| tathā ca tantre---

> yoga-māyā ca māyā ca tathecchā-śaktir eva ca \|
>
> kamalā-bhūmi-śakty-ādyair vidvadbhiḥ saiva gīyate \|\| iti \|

svecchayā manuṣyasyeva, tattvato manuṣya-dharmātītatvāt \| yad vā,
māyayāpy amanuṣyasya manuṣya-lokātītasya sākṣāc
chrī-garuḍārohaṇa-rudra-jaya-brahma-mohanādinaiśvarya-prakaṭanāt \|

yad vā, māyā vicitra-līlā vividhā vicitra-kaitavaṁ vā, yathā
rāsa-krīḍodyame'pi dharmopadeśādi, tad-yuktasya manuṣyasya
dvibhujatvādinā manuṣyākārasya \|

yad vā, māyā dayā, māyā dambhe kṛpāyāṁ ca iti viśvaḥ, tayā manuṣyasya
manuṣyākāraṁ prakaṭayataḥ \| evaṁ mṛtyv-amṛta-pradānenaiśvarya-viśeṣāt,
tathā māyā-manuṣyatayā mādhurya-viśeṣāc
caikasyaivāvatāritvāvatāratvābhyāṁ mahātmya-viśeṣa ukta eva \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, satyaṁ
nivṛtta-tarṣādīnām upādeya eva tad-guṇānuvādaḥ \| tathā bhavad-vidhānāṁ
nija-rahasyo\'sau, kintu tad-vimukha-janāśaṅkayā gopayitum iṣyata ity
āśaṅkya paramautsukyena tān api pravartayan prārthaye---vīryāṇīti \|

**deha-bhājāṁ** jīvānām amṛtaṁ maraṇādy-aśeṣa-duḥkha-rahitaṁ
parama-madhuraṁ vā vaikuṇṭha-lokaṁ sva-pādābja-prema vā prayacchato
dadataḥ \| ca-kārād anyad apy apekṣitaṁ vadasva \| guhyāny api
prakāśayety arthaḥ \| bhāsanopasambhāṣā \[pā. 1.3.47\] ity-ādinā loṭ \|
yad vā, he sva ! he mad-eka-bandho ! mad-eka-dhaneti vā \| ato
mad-dhitārtham avaśyaṁ vaktum arhasīti bhāvaḥ \|

he vidvann ! iti tāni sarvāṇi tvayā jñāyanta eveti bhāvaḥ \| anyat
śrī-svāmi-pādair vyākhyātam eva \| bhāvas tv ayam---kathā-śravaṇādinā
antar-dṛṣṭīṇāṁ satām antaryāmi-rūpeṇāmṛtaṁ tad-abhāve ca bahir-dṛṣṭīnām
kāla-rūpeṇa mṛtyuṁ dadāti, yataḥ puruṣasya śrī-bhagavato rūpaiḥ
śrī-viṣṇv-ādi-mūrtibhiḥ paramānandaṁ, tad-abhāvena ca kālasya rūpair
bahiḥ-sthitair yamādibhir vividha-duḥkhaṁ \|

kiṁ vā, antar-bahiś cāmṛtaṁ, bahir antaś ca mṛtyum api prayacchata ity
arthaḥ \| māyayaiva manuṣyasya prasiddha-prākṛta-manuṣyatayā pratītasya
svato manuṣyācāra-līlatve\'pi prakṛti-dharmātītatvāt \|

yad vā, tādṛśa-manuṣya-prakāśikayā māyayāpy amanuṣyasya
manuṣya-lokātītasya kadāpi sākṣāt
śrī-garuḍārohaṇa-rudra-jaya-brahma-mohanādinaiśvarya-prakaṭanāt \|

yad vā, māyā dayā, māyā dambhe kṛpāyāṁ ca iti viśva-prakāśāt \| tayā
manuṣyasya manuṣyākāraṁ prakaṭayataḥ \|

yad vā, māyā jñānaṁ māyā syāc chāmbarī-buddhyoḥ iti trikāṇḍa-śeṣāt, māyā
tu vayunaṁ jñānam iti nighaṇṭoś ca \| tasyāṁ jñanāvasthāyām api
manuṣyasya narākṛti-para-brahmatvāt tad-rūpatvenaiva sphurataḥ \|

athavā, akhila-deha-bhājām aniyatānāṁ jīvānāṁ niyamaṁ vinaiva teṣām
keṣāñcid aicchikādi-mṛtyutvena durghaṭa-deha-pātānāṁ
śrī-bhīṣma-droṇādīnāṁ mṛtyuṁ deha-pātaṁ kurvataḥ, keṣāñcid
bhagavad-virodhitvena durghaṭa-mokṣāṇāṁ kaṁsādīnām amṛtaṁ mokṣam api \|
ca-kārāt pūtanādīnāṁ parama-[bhaktātim]{.mark} api kurvato yāni, tasya
tādṛśāṇi vīryāṇi svacchanda-caritāni vadasva \| tatra hetuḥ---viṣṇos tu
trīṇi rūpāṇi puruṣākhyāni ity-ādy-ukta-diśā puruṣa-rūpaiḥ
paramāṇvādi-bhedena kāla-rūpaś cāntar bahiś ca sthitasyety arthaḥ \|
tataś ca teṣām antar bahiś ca svecchānurūpam eva sampāditaṁ yat tad
yuktam eveti bhāvaḥ \| anyat samānam \|

evaṁ mṛtyv-amṛta-pradānenaiśvarya-viśeṣāt, tathā tādṛśa-manuṣyatayā
mādhurya-viśeṣāt, tathā sva-dhāmni sva-svarūpasyaiva sataḥ prapañceti
puruṣādi-rūpeṇa svayam api cābhivyakteḥ ekasyaivāvatāritvāvatāratvābhyāṁ
vaicitryāt tad-apūrva-māhātmya-śravaṇe sva-kautuka-viśeṣo\'pi darśitaḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūrva-pūrvokta-bahir-mukhān api
pravarttayan sa-kautukam āha---vīryāṇīti \| akhila-deha-bhājām
aniyatānāṁ jīvānāṁ niyamaṁ vinaiva teṣāṁ keṣāñcid aicchikāditvena
durghaṭa-deha-tyāgānāṁ bhīṣmādīnāṁ mṛtyuṁ deha-tyāgaṁ kurvataḥ keṣāñcid
bhagavad-virodhitvena durghaṭa-mokṣāṇāṁ kaṁsādīnām amṛtaṁ mokṣam api \|
ca-kārāt pūtanādīnāṁ bhaktim api kurvato yāni tasya tādṛśāni vīryāṇi
svacchandācaritāni vadety arthaḥ \| tatra hetuḥ---viṣṇos tu trīṇi rūpāṇi
puruṣākhyāni ity-ukta-diśā puruṣa-rūpaiḥ paramāṇv-ādi-bhedena
kāla-rūpaiś cāntar-bahiś ca sthitasyeti tatas teṣām antar-bāhiś ca
svecchānurūpam eva sampāditam ity arthaḥ \| tad evaṁ tasya
narākṛti-para-brahmaṇaḥ prākṛta-manuṣyatayā pratītis tu māyayaivety
āha---māyāmanuṣyasyeti \| tata evam-bhūtaiśvaryādi-dṛṣṭyāpi
nija-hitaiṣibhis tad-eka-śaraṇāpatti-sampādakāni tad-vīryāṇi śrotavyāny
eveti \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atas tam eva
śrī-kṛṣṇa-guṇānuvādaṁ kurv ity āha---vīryāṇi tasyety-ādi \| tasya
śrī-kṛṣṇasya vīryāṇi vadasveti \| jñāna-yatnopacchandeṣu vadaḥ \[pā.
1.3.47\] ity ātmanepadam \| yatna-pūrvakaṁ vadasveti bhāvaḥ \| he sveti
vā chedaḥ \| sva sarva-bhūtātmanām ātman ! tan-mayatattv taravo'bhineduḥ
\[bhā.pu. 1.2.2\] ity uktatvāt \|

kīdṛśasya ? māyā-manuṣyasya, māyā svābhāvikī prakāśikā śaktis tattv
manuṣyasya manuṣyākṛteḥ, gūḍhaṁ paraṁ brahma manuṣya-liṅgam \[bhā.pu.
7.9.48\] ity-ukteḥ \| yad vā, mā lakṣmīḥ śobhā tasyā yā prāptis tattv
manuṣyākṛteḥ, śobhālambhenaiva manuṣyatvam, na tu vāstavaṁ tasyety
arthaḥ \| māyā lakṣmyāḥ śobhāyāḥ hetor iti pañcamī vā \|

punaḥ kīdṛśasya ? akhila-deha-bhājām antar bahir vartamānasyeti yāvat \|
puruṣa-kāla-rūpair mṛtyum, amṛtaṁ mokṣam ānandaṁ ca prayacchataḥ \|
mṛtaṁ ca amṛtaṁ cety eka-śeṣaḥ, punar eka-vacanam \| kāla-śaktyā mṛtyum
\| puruṣa-rūpeṇa śrī-nārāyaṇena mokṣaṁ, rūpeṇa svarūpeṇa
tamāla-śyāmala-vaṁśī-vilāsa-rūpeṇa \| ānandam iti eka-śeṣaḥ kṛtvā
yathā-saṁkhyaṁ yojanīyam \|

atho he puruṣa ! he vidvan ! iti sambodhana-dvayam eva \| puruṣeti
sambodhanena pauruṣatvaṁ vyajyate \| tat tu upadeśena para-nistāratvaṁ,
vidvattā ca bhagavat-parāyaṇād vayaṁ tvayy evāstīti bhāvaḥ \|
kāla-rūpaiḥ kālasya śyāma-mahaso rūpair nānā-vidhais taraṅgair mṛtyum
amṛtam ānandaṁ ca prayacchataḥ \| adarśanena mṛtyuṁ, darśanenāmṛtam \|

āthavā akhila-deha-bhājāṁ madhye \| antaḥ antaraṅgāṇāṁ suhṛdām amṛtaṁ
prayacchataḥ \| bahiḥ bahiraṅgāṇāṁ daityānāṁ mṛtyum \| kaiḥ ?
kāla-rūpaiḥ \| kāla-rūpābhyāṁ kāla-śaktyā mṛtyum, rūpa-śaktyā amṛtaṁ
yathā-yogaṁ yojyam, kālo'smi loka-kṣaya-kṛt \[gītā 11.32\] iti svokteḥ
\| kāla-rūpy anvamodata \[bhā.pu. 11.2.43\] ity ukteś ca \|

āthavā puruṣa-kāla-rūpair iti pūrvavad eva puruṣāḥ svajanā yādavādayaḥ
kālaḥ kāla-śaktiś ca, taiḥ bahiraṅgāṇāṁ mṛtyum, rūpeṇāntaraṅgāṇāṁ amṛtam
iti pāṇḍavānāṁ antaraṅgatvaṁ kurūṇāṁ bahiraṅgatvaṁ manasi kṛtvā
tat-tat-pariṇāma-sphūrtyā niruktiḥ \|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarvagati-pradatvenāpi
śrotavyānīty āha---vīryāṇīti \| akhila-deha-bhājāṁ madhye ye antaraṅgā
bhaktā, ye ca bahiraṅgā bhakta-drohiṇaḥ, tebhyo\'mṛtaṁ mṛtyuṁ ca
prayacchato vīryāṇīti yojyām \| tatrāntaraṅgebhyo vasudevādibhyaḥ
puruṣa-rūpaiś caturbhuja-dvibhuja-puruṣākārair amṛtaṁ paramānandaṁ
bahiraṅgebhyaḥ kaṁsādibhyaṁ kāla-rūpaiḥ \| kālo\'yam iti vihvalaḥ
\[bhā.pu. 10.4.3\] iti, mṛtyur bhojapater virāṭ \[bhā.pu. 10.43.17\]
ity-ādy-ukta-rītyā matsyaṇḍikā-khaṇḍaiḥ pitta-dūṣita-rasanayā
tikta-rasair iva sākṣān mārakatvena bhūtair mṛtyum utānantaram amṛtaṁ
mokṣaṁ ca prayacchata iti vartamāna-sāmīpye vartamānatvaṁ \|

kiṁ vā, līlāyā nityatva-jñāpanārthaṁ vartamāna-prayogaḥ \| māyayā
svarūpeṇaiva manuṣyasya svarūpa-bhūtayā nitya-śaktyā māyākhyayā yutaḥ,
ato māyā-mayaṁ viṣṇuṁ pravadanti manīṣiṇaḥ iti
mādhva-bhāṣya-pramāṇita-śruteḥ \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sarva-gati-pradatvāc ca
śravyāṇīty āha---akhilānāṁ deha-bhājāṁ prāṇināṁ madhye ye'ntar
antarmukhā bhaktās tebhyaḥ puruṣa-rūpair
dvi-bhuja-caturbhuja-puruṣākārair amṛtaṁ paraṁānandaṁ \| ye ca bahir
bahirmukhā bhakta-vidrohiṇas tebhyaḥ, kālo'yam iti vihvalaḥ\[bhā.pu.
10.4.3\] ity-ādi-vākyāt kāla-rūpair mārakatattv vibhātair mṛtyum
utānantaram amṛtaṁ ca prayacchataḥ kṛṣṇasya vīryāṇi vadasva, gopāny api
prakāśaya \| bhāsanopasambhāṣā \[pā. 1.3.47\] ity-ādi-sūtrād vades taṅ
\|

yad vā,, he sva ! mad-eka-bandho śrī-munīndra ! ato mad-dhitāyāvaśyaṁ
brūhīti bhāvaḥ \| pitta-dūṣita-rasaneṣu sitāpānakasya tiktatvavat teṣv
ānanda-mūrter api dāruṇatattvvabhāsaḥ \|

kīdṛśasya tasya ? ity āha---māyeti \| māyā vayunaṁ jñānam iti
nighaṇṭu-koṣād vijñāna-rūpa-manuṣyasyety arthaḥ \| tam ekaṁ govindaṁ
smaraṇātmaa-vigraham iti caraṇāravindāt \| na hi manuṣyākāraṁ
svarṇa-piṇḍo manuṣya iti bhāvaḥ, māyayā manuṣyā yasyeti vā yan-māyayā
manuṣya-sṛṣṭir ity arthaḥ \|\|7\|\|

**\...**

\|\| 10.1.8 \|\|

**rohiṇyās tanayaḥ prokto rāmaḥ saṅkarṣaṇas tvayā \|**

**devakyā garbha-sambandhaḥ kuto dehāntaraṁ vinā \|\|**

**śrīdhara-svāmī (bhāvārtha-dīpikā) :** nanu,

> balaṁ gadaṁ sāraṇaṁ ca durmadaṁ vipulaṁ dhruvam \|
>
> vasudevas tu rohiṇyāṁ kṛtādīn udapādayate \|\|

iti rohiṇyās tanayo rāmaḥ proktaḥ,

> vasudevas tu devakyām aṣṭa putrān ajījanat \|
>
> kīrtim antaṁ suṣeṇaṁ ca bhadrasenaudāradhīḥ \|
>
> mṛduṁ santardanaṁ bhadraṁ saṅkarṣaṇa-mahīśvaram \|
>
> aṣṭam astu tayor āsīt svayam eva hariḥ kila \|\|

iti punar devakyā garbha-sambandhas tasyaivoktaḥ sa kuto ghaṭata ity
ākṣepaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ekasya dehāntaram antareṇa
garbha-dvaya-saṁbandho na ghaṭata ity āha---nanviti \| tasyaiva
balasyaiva \| sa saṁbandhaḥ \| kuto hetoḥ \| ghaṭate cāritārtho bhavet
\| ityākṣepa ity āśaṁkā \| saṁdigdhapadārtha-nirṇaya-jijñāsādinānuyoga
ākṣepaḥ ākṣepo bhartsanākṛṣṭy-āśaṅkālaṁ-kṛtiṣu smṛtaḥ iti \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra viśeṣaṁ
pṛcchati---rohiṇyā iti caturbhiḥ \| saṅkarṣaṇa iti \| śrī-devakī-putreṣu
saṅkarṣaṇam ahīśvaram \[bhā.pu. 9.24.54\] iti saṅkarṣaṇākhyayā yaḥ
proktaḥ, sa eva rohiṇī-putro rāma iti bhedo nirastaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra viśeṣaṁ
pṛcchati---rohiṇyā iti caturbhiḥ \| saṅkarṣaṇa iti \| śrī-devakī-putreṣu
saṅkarṣaṇam ahīśvaram \[bhā.pu. 9.24.54\] iti saṅkarṣaṇākhyayā yaḥ
proktaḥ sa eva rāmo balākhyo rāmaḥ, sa eva rohiṇī-putratvena tvayā
prokta ity arthaḥ \| iti bhedo'pi nirastaḥ \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra viśeṣaṁ
pṛcchati---rohiṇyā iti caturbhiḥ \| prokto navama-skāndhe saṅkarṣaṇam
ahīśvaram \[bhā.pu. 9.24.54\] iti \| devakī-putreṣv api tasyai
saṅkarṣarṇasya devakyā garbha-sambandhaś ca uktaḥ \| sa kuto ghaṭate ?
ity ākṣepaḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** viśeṣaṁ pṛcchati rohiṇyā
iti caturbhiḥ \| navame saṅkarṣaṇo rāmas tasyā rohiṇyās tanayaḥ proktaḥ
\| sa eva devakī-putreṣv api gaṇitaḥ \| dehāntaraṁ vinā
tad-garbha-sambandhaḥ kathaṁ ghaṭate ? \|\|8\|\|

**\...**

\|\| 10.1.9 \|\|

**kasmān mukundo bhagavān pitur gehād vrajaṁ gataḥ \|**

**kva vāsaṁ jñātibhiḥ sārdhaṁ kṛtavān sātvatāṁ patiḥ \|\|**

**śrīdhara-svāmī (bhāvārtha-dīpikā) :** kasmād iti \| bhagavataḥ
kaṁsa-bhaya-śaṅkāyā asambhavād ity arthaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad apy
ākṣipati---kasmād iti \| kasmād dhetor iti hetau paścamī \| pitur gehān
madhurāṁtagartāt \| mukunda iti \| sarva-mocana[-]{.mark}kartuṁ
bhagavataḥ pitṛ-mocanam akṛtvā gamanānaucityam āha \| yad vā, mukundaḥ
kaṁsasya muktiṁ dātuṁ puryām eva sthānaṁ yogyo na vrajaṁ gantum iti
bhāvaḥ \| stau bṛhad-vanaṁ parityaja [popaiḥ]{.mark} yatra vāsaṁ
kṛtavāṁs tathā mathurāṁ parityajya yādavaiḥ samaṁ yatra tasya
vṛndāvanākhyasaya dvārakākhyasya ca[\*]{.mark} \| vrajaṁ gokulam \|
vrajo goṣṭha-vṛndeṣu iti \| kva kutra jñatibhir nanda-sajātoyair
vasudeva-sajātīyair vā vāsaṁ nivāsam \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sātvatāṁ patir iti \|
san śrī-kṛṣṇa upāsyatvena vartate \| yeṣāṁ te sātvatā vaiṣṇavāḥ \| teṣāṁ
mataṁ sātvataṁ tad ācaṣṭe iti ṇij-antāt kvipi rūpam \| sātvat \|
sātvataḥ sātvata-mata-vyākhyātāras teṣāṁ patiḥ \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mukundo mukti-dāteti
kaṁsasya muktiṁ dātuṁ puryām eva sthātuṁ yogyo, na ca vraje gantum iti
bhāvaḥ \| śleṣeṇa mu- mukti-sukhaṁ kutsitaṁ yasmāt, sa mukus taṁ
premānandaṁ dadātīti vrajam eva gantum arhati \| tatra ca kaṁ hetuṁ
vyājārtham udabhāvayad ity arthaḥ \| sātvatāṁ bhaktānāṁ patiḥ pālaka iti
sva-bhakta-pālanārtham \| yad vā, sātvatānāṁ yādavānāṁ patiḥ svāmīti,
taiḥ sahāvaśyaṁ vāsopekṣya iti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mukundo muktidāteti kaṁsasya
muktiṁ dātuṁ puryām eva sthātuṁ yogyo, na tu vraje gantum iti bhāvaḥ \|
asyottaram aṣṭama-navamādhyāyau jñeyau \|

yad vā, bhaktebhyaḥ svaika-dānāya sarvato muktiṁ dadātīti mukundaḥ \| sa
kasmāt pitur gehād iti pitur gehaṁ parityajya vrajaṁ gataḥ ? ity arthaḥ
\| tasmāt tatra kim api vaiśiṣṭyam āsīt ? iti bhāvaḥ \| asyottaratvena
tatra premādhikyaṁ muhur varṇayiṣyata eva \|

yad vā, pṛṣodarāditvād eva mukti-sukhaṁ asya cottaratvena hetuḥ pitarau
prati bhagavatā kaṁsa-bhayodbhāvanam evonneyaḥ \| pitur iti
sva-sambandha-sphuritayā janmānukaraṇa-dṛṣṭyā bhāva-tattva-dṛṣṭyā tu
nandaḥ sva-putram ādāya proṣyāgata udāra-dhīḥ \[bhā.pu. 10.6.43\] iti
munīndreṇa vakṣyate \|

kva kiṁ-viśiṣṭe sthāne ? jñatayo\'tra tan-mate yādavā eva tato mathurāṁ
parityajya yādavaiḥ samaṁ yatra vāsaṁ kṛtavān, tasya dvārakākhyasya
vaiśiṣṭyam ucyatām ity arthaḥ \| jñatīn vo draṣṭum eṣyāmaḥ \[bhā.pu.
10.45.23\] iti śrī-bhagavan-mate tu gopā eva jñatayo mukhyā jñeyāḥ \|
tato bṛhad-vana-parityāga-pūrvakaṁ bhagavat-kṛtāvāsasya vṛndāvanasyaiva
vaiśiṣṭyaṁ śrī-śukena svayam eva varṇayiṣyamāṇatvenāvagatam \|

sātvatāṁ bhaktānāṁ patiḥ pālaka iti sva-bhakta-pālanārthaṁ taiḥ saha
vāsas, tad-ucita-līlā-yogya evāsīd iti bhāvaḥ \| atrottaraṁ tatra tatra
śrīmad-upananda-vākyaṁ śrī-bhagavad vākyaṁ ca dṛśyam \| evam uttaratrāpi
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kasmād iti \| atra rājñā
janmānukaraṇa-dṛṣṭyā pitur ity uktaṁ, na tu bhāva-tattva-dṛṣṭyā, tayā tu
nandaḥ sva-putram ādāya proṣyāgataḥ \[bhā.pu. 10.6.43\] ity-ādikaṁ
muninā vakṣyate \| tatra bhāvasyaiva mukhyatvena vrajeśa eva
mukhya-piteti kṛṣṇa-sandarbhe vivṛtaṁ, kva kathambhūte vṛndāvane
dvārakā-nagare ca jñātibhiḥ śrī-gopair yādavaiś ca pūrvavad atrāpijñātīn
vo draṣṭum eṣyāmo vidhāya suhṛdāṁ sukham \[bhā.pu. 10.45.23\] iti
śrī-kaṁsa-mathanokteḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vīryāṇi vadasvety uktvā kim
ayam āmūlataḥ kathayati na veti śaṅkamānaḥ svayam āmūlataḥ
pṛcchati---kasmād ity-ādi \| mukundo bhagavān kasmād dhetoḥ pitur
vasudevasya gehād vrajaṁ gataḥ ? vraja-rātaś cet tadā punaḥ kva vā
jñātibhir yadubhiḥ sākaṁ vāsaṁ kṛtavān iti vraja-mathurā-dvārakā-vilāsā
eva kathanīyatvena pṛṣṭāḥ \| sātvatāṁ patir iti śrī-kṛṣṇaḥ \| sa
upāsyatvena vartate yeṣāṁ te satvanto vaiṣṇavāḥ \| teṣāṁ mataṁ sātvataṁ,
tasyedam \[pā. 4.3.120\] ity aṇ \| tadācaṣṭe iti ṇij-antāt kvipi kṛte
sātvad iti sthites teṣāṁ sātvatāṁ, sātvata-mata-vyākhyātṝṇāṁ patiḥ
pālakaḥ \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pitur vasudevasya
gehād-vrajaṁ mahāvanaṁ gataḥ, vrajaṁ gato\'pi pitur nandasya gehāt
jñatibhir gopaiḥ sākaṁ kva vāsaṁ kṛtavān \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pitur vasudevasya gehād
vrajaṁ bṛhad-vanaṁ kasmād dhetor gataḥ ? tad-gato'pi nandaḥ sva-putram
ādāya \[bhā.pu. 10.6.43\] ity-ukteḥ pitur nandasya gehad bṛhad-vanāt kva
kiṁ-viśiṣṭe sthāne jñātibhir gopaiḥ sārdhaṁ vāsaṁ kṛtavān ? jñātīn vo
draṣṭum eṣyāmaḥ \[bhā.pu. 10.45.23\] iti gopān jñātīn vakṣyati \|\|9\|\|

**\...**

\|\| 10.1.10-12 \|\|

**vraje vasan kim akaron madhupuryāṁ ca keśavaḥ \|**

**bhrātaraṁ cāvadhīt kaṁsaṁ mātur addhātad-arhaṇam \|\|**

**dehaṁ mānuṣam āśritya kati varṣāṇi vṛṣṇibhiḥ \|**

**yadu-puryāṁ sahāvātsīt patnyaḥ katy abhavan prabhoḥ \|\|**

**etad anyac ca sarvaṁ me mune kṛṣṇa-viceṣṭitam \|**

**vaktum arhasi sarvajña śraddadhānāya vistṛtam \|\|**

**śrīdhara-svāmī (bhāvārtha-dīpikā) :** mātur bhrātaraṁ kaṁsaṁ tasmād
vadhān arham addhā sākṣāt kasmād avadhīt \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** keśava iti
brahmeśa-sevyatām āha---ko brahmā ko viṣṇur īśaḥ śaṁbhuḥ kaścāś ceśaś ca
keśā brahma-viṣṇu-śivās, teṣāṁ vo biṁbaḥ keśavaḥ, vo bimbe iti
saubhari-kośat \| arthād brahma-viṣṇu-śivānāṁ pratibimbānāṁ biṁbaḥ
kāraṇaṁ sākṣād-brahma-sarva-vyāpinas tasya vraje madhu-puryāṁ ca
kaimarthikī sthitiḥ ? aparicchinnasya pradeśa-viśeṣa-sthitiḥ
saṁśaya-hetuḥ sa eva praśna-bījam \| yadūnāṁ puryāṁ mathurāyām
dvārakāyāṁ ca \|\|10\|\|

mānuṣaṁ deham āśritya manuṣya-mānena kati varṣāṇīty arthaḥ \| paramātmā
narākṛtiḥ, paraṁ brahma narākṛtiḥ, gūḍhaṁ paraṁ brahma manuṣya-liṅgam
\[bhā.pu. 7.9.48\] ity-ādiṣu manuṣyasyaiva svarūpa-lakṣaṇāt \| kati
kiyat saṁkhyākāni \| triliṅgatvāt patnī-padenāpi saṁbandho nānucita iti
\|\|11\|\|

etad yat pṛṣṭam, anyad yad apṛṣṭam \| sarvajñeti saṁbuddhiḥ
pṛṣṭāpṛṣṭa-kathane hetuḥ \| aśraddhayā tu no vācyaṁ vācyaṁ cen mitam eva
hi ity ukter mahyaṁ śraddhālave vistāreṇeva vācyām ity āha---vistṛtam
iti \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dehaṁ mānuṣam ity-ādi
\| mānuṣaṁ deham āśritya sthitair vṛṣṇibhiḥ sārdhaṁ kati varṣāṇy avātsīd
iti sthitair ity ādhyāhāreṇa vṛṣṇināṁ devatvaṁ dhvanitam \|\|11\|\|
sarvaṁ ceti \| yogāt sambodhanam \| sarvātmakatvāt sarvaḥ śrī-kṛṣṇas taṁ
jānātīti \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kañcit kālaṁ
madhu-puryāṁ tataś ca dvārakāyāṁ iti suprasiddham eveti cet tarhi tatra
tatra kṛtaṁ sarvaṁ kathayety āha---vraja iti dvābhyāṁ \|

madhu-puryām ca vasan iti tatra vāsa-samaye\'nyatra kṛtam api tatra
tatraiva paryavasāyitam \| ko brahmā, īśo rudraḥ, tau vayate sva-mahimnā
vyāpnotīti \| kiṁ vā, asty-arthe vaḥ, tau sevakottamatayā vidyete \|
yasyeti parameśvaratoktā \| atas tatra tasya vāsena
madhu-purādbhuta-karmāṇi sambhavanty eveti bhāvaḥ \| addhā svayam evety
arthaḥ \|

**dehaṁ** iti \| mānuṣaṁ manuṣyākāraṁ parama-sundaraṁ deham āśritya
prakaṭī-kṛtya saccidānanda-ghanatvena tasya nityatvāt \| yadu-puryāṁ
śrī-dvārikāyāṁ \| vibhor vyāpakasyeti pāṭhāntare ca \| prabhoḥ
samarthasyeti patnīnāṁ bāhulyam abhipretam \|

aho tat-tad-viśeṣā māyānabhijñenānye kati praṣṭavyāḥ ? tvayā svayam eva
sarve kathyantām ity āha---etad iti \| pṛṣṭam anyac cāpṛṣṭam api
śrī-dvārakā-vāsādi-sambandi-śrī-kṛṣṇasya narākṛti-parameśvarasya, ata
eva vicitraṁ ceṣṭitaṁ sarvaṁ vistṛtaṁ yathā syāt tathā \| me mahyaṁ
vaktum arhasi \|

kutaḥ ? śraddadhānāya \| he sarvajñeti \| śraddhāvate'vaśyaṁ vācyam
eveti tvayā jñāyata evetu bhāvaḥ \| dharmajñeti pāṭhāntare'pi
tathaivārthaḥ \|

nanu tat sarvam ahaṁ vaktuṁ na yogyo'smi ? tatrāha---mune ! sadā
tan-manana-kartar iti \|\|10-12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, tatra tatra kṛtaṁ
sarvaṁ kathayety āha---vraja iti dvābhyāṁ \| bṛhad-vane vraje
mathurākhyāyāṁ ca madhūnāṁ puryām iti tat-tad-vāsa-samaye\'nyatra kṛtam
api tatra tatraiva paryavasāyitam \| ko brahmā, īśo rudraḥ, tau vayate
sva-mahimnā vyāpnotīti \| kiṁ vā, asty-arthe vaḥ, tau sevakottamatayā
vidyete \| asyeti parameśvaratoktā, atas tatra tatrādbhūtāny eva karmāṇi
sambhavantīti bhāvaḥ \| kiṁ kim ity avadhīd iti
viśeṣaṇa-bhedenārtha-bhedāt pūrveṇaivānvayaḥ \| *kasmād* iti ṭīkā ca tad
vyākhyaiva \| karmāṇi sambhavantīti bhāvaḥ \| kasmād iti pāṭhe ṭīkā
spaṣṭaiva \| addhā svayam evety arthaḥ \|

**dehaṁ** iti \| mānuṣaṁ manuṣyākāraṁ virāḍ-aṁśatvād [vad]{.mark} deham
iva dehaṁ martya-lokam ity arthaḥ \| tadīya-sākṣād dehasya virāḍ
aviduṣāṁ tattvaṁ paraṁ yoginām \[bhā.pu. 10.43.17\] iti virāḍ-aṁśāt
prākṛta-mānuṣatvaṁ niṣidhya parama-tattvatayā sthāpanāt \| atha
vyakhyāntaraṁ, mānuṣa-śabdo\'tra ity atra ca svāśraya-śabdaś ca tathā
yoga-māyām upāśritaḥ \[bhā.pu. 10.29.1\] ity atra ca tadvad iti mānuṣaṁ
manuṣyākāraṁ parama-sundaraṁ deham āśritya prakaṭī-kṛtya
saccidānanda-ghanatvena tasya nityatvāt \|

vṛṣṇibhiḥ saheheti vṛṣṇīnām api tādṛśatvaṁ vyañjitam \| yadu-puryāṁ
śrī-dvārikāyāṁ karīti prākaṭya-sambandhīni kiyanti varṣāṇi
maryādā-kṛtyety arthaḥ \| madhupuryām iti pāṭhe pūrvavat \| yāḥ patnyaḥ
abhavan tāḥ kati ? kiyatīnāṁ tādṛśaṁ bhāgyaṁ jātam ity arthaḥ \|

aho tat-tad-viśeṣā māyānabhijñena kati praṣṭavyāḥ ? tvayā svayam eva
sarve kathyantām ity āha---etad iti \| pṛṣṭam anyac cāpṛṣṭam api
kṛṣṇasya narākṛti-svayam bhagavata ata eva vicitraṁ ceṣṭitaṁ
tat-tad-vacana-ṣamarthye hetuḥ---he mune ! tat-tal-līlā-manana-śīla !
nanv anantatvāt katham ekasya sarva-bhananaṁ syāt ? tatrāha---sarvajñeti
\| tad-atiriktam api jānāsīty arthaḥ \|\|10-12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** deham iti \| mānuṣaṁ mānuṣīyaṁ
dehaṁ lokam \|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** āmūlataḥ pṛṣṭvā kiyad avadhi
pṛthivy-avasthānaṁ ca pṛcchati---dehaṁ mānuṣam āsthāyety-ādi \| mānuṣaṁ
deham āsthāya sthitair vṛṣṇibhiḥ saha yadu-puryāṁ mathurāyāṁ vā avātsīt
? kati vā patnyaś cābhavan ? tan me kathayety arthaḥ \| sthitair ity
adhyāhāryam \| tena ca vṛṣṇīnāṁ devatvaṁ na mānuṣatvam iti vyaṅgyam \|
yaduṣūpajanyatām \[bhā.pu. 10.1.22\] iti vakṣyamāṇatvāt \| mānuṣaṁ dehaṁ
rāja-kanyā-bhāvena mānuṣīṁ tanum āśritya patnyo vā katy abhavann iti
vānvayaḥ \| tena ca tāsāṁ sarvāsāṁ lakṣmītvam āyātam \|\|11\|\|

sa upasaṁharati---etad anyac cety-ādi \| etad iti yad yat pṛṣṭam anyad
iti yad apṛṣṭaṁ vā \| nanu katham ahaṁ sarvam eva jñāsyāmi ?
tatrāha---sarvajñaḥ \| ata evārhasi \| caraṇāravinde svasya yogyatāṁ
darśayati---śraddadhānāyeti \| ata eva vistṛtaṁ yathā syāt \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madhunāṁ puryāṁ
mathurāyāṁ dvārakāyāṁ ca, mātur bhrātaraṁ kaṁsaṁ kasmād avadhīt ?
atad-arhaṇaṁ mātulatvād vadhānarham \| vṛṣṇibhiḥ saha kati varṣāṇi
avātsīt ? varṣāṇi katham-bhūtāni ? mānuṣaṁ deham āśritya vartamānānīty
arthaḥ \| tataś ca manuṣa-mānena kati varṣāṇīty arthaḥ phalitaḥ,
paramātmā narākṛti \[bhā.pu. 9.23.20\] iti, narākṛti paraṁ brahma
\[vi.pu. 4.11.4\] iti, gūḍhaṁ paraṁ brahma manuṣya-liṅgam \[bhā.pu.
7.9.48\] ity-ādibhir manuṣyatvasyaiva svarūpa-lakṣaṇatvād vyākhyāntaraṁ
na ghaṭate \|\|10-12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** yadūnāṁ puryāṁ
śrī-mathurāyāṁ dvārvatyāṁ ca \| mātur bhrātaraṁ kaṁsaṁ kasmād avadhīt \|
mātulatvād addhā tad-arhaṇaṁ vadhāyogyam \|\|10\|\|

dehaṁ śrī-vigrahaṁ manuṣya-sanniveśitvān manuṣya-ceṣṭā-prācuryāc ca
mānuṣam āśritaṁ cakṣur āśritya rūpe sthita ity-ādivat prakāśety arthaḥ
\| madhu-puryāṁ kati varṣāṇy avāsīt manuṣya-sanniveśitvaṁ tasya
svarūpa-lakṣaṇaṁ, gūḍhaṁ paraṁ brahma manuṣya-liṅgam \[bhā.pu. 7.9.48\]
iti nāradaḥ \| parāśaraś ca, yatrāvatīrṇaṁ kṛṣṇākhyaṁ paraṁ brahma
narākṛti \[vi.pu. 4.11.4\] ity abhāṇīt \| yo yac-ceṣṭā-pracuraḥ sa tat
tathā vyapadiśyate \| yathā manuṣyo'pi rājā devavat siṁhavac ca
viceṣṭanān nṛdevo nṛsiṁhaś ceti \| mānuṣaṁ bhautikaṁ deham āśritya
gṛhītvety arthas tu durdhī-vijṛmbhita eva \| tattvaṁ paraṁ yogināṁ
\[bhā.pu. 10.43.17\] iti tad-dehasya para-tattvatvenokteḥ \|\|11\|\|

anabhijñena mayā te viśeṣāḥ kati praṣṭavyāḥ ? svayam eva sarvajñena
bhavatā sarve te kathyantām iti bhāvenāha sarvam iti \|\|12\|\|

**\...**

\|\| 10.1.13 \|\|

**naiṣātiduḥsahā kṣun māṁ tyaktodam api bādhate \|**

**pibantaṁ tvan-mukhāmbhoja-cyutaṁ hari-kathāmṛtam \|\|**

**śrīdhara-svāmī (bhāvārtha-dīpikā) :** nanu kṣut-tṛḍbhyāṁ pīḍitasya
tava kutaḥ śravaṇāvakāśaḥ ? tatrāha---naiṣeti \| **tyaktodakasyāpi**
mama jīvanaṁ **hari-kathāmṛta**-pāna-nimittaṁ, tad-uparame sadya eva
jīvitaṁ na syād ity arthaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** naiṣeti \| **yā kṣud**
brahmaṇyam api **māṁ** muni-kaṇṭhe\'hiṁ nyadhāpayad iti
dyotayati---**tyaktodam** ācamanaṁ vineti bodhyam \| anyathā
sandhyopāsanādi-vihitācamanākaraṇād aśuceḥ śravaṇādhikāra eva na syād
iti \| **pibantam** iti vartamāna-nirdeśena kṣaṇam api pāna-vigame saiva
viveka-hāriṇī kṣut prādurbhaviṣyatīti jñapayati \| ihāmbhoja-padena
kathāmṛtasya madhuratvam āropitaṁ, tena ca tasya mādakatvaṁ vyajya
svasya mattatvād eva vipra-śāpādi-sarva-duḥkha-vismārakatvaṁ dhvanitam
\|

yad vā, amṛta-padena mukhāmbhojasya candratvam āropitaṁ, tena
mukhasyāmbhojatvāt saurabhyaṁ, candratvād āhlādakatvam,
sarva-śrotṛ-tamo-hāritvaṁ, svasya cakoratvaṁ ca vyañjitam \| sarvathaiva
śrī-kṛṣṇa-kathā-saktir dyotitety anye \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anyathādhunaiva mat-prāṇā
niryāsyantīty āha---neti \| eṣānaśana-vratotthā \| sarvānartha-mūlatayā
prasiddhā vā \| yad vā, duḥkha-pradatvena sarvair anubhūyamānā \| yayā
hi mayā muni-gale mṛta-sarpa-prakṣepaṇāparādhaḥ
kṛto'to'tiduḥsahātyanta-duḥkhenaiva sahyā \| kiṁ vā soḍhum atyantam
aśakyāpi \| tatra hetu-viśeṣaḥ---tyaktodam iti \|

yad vā, anyair atiduḥsahāpi māṁ sadā vividha-bhogena mṛdutarāṅgam api,
tatra ca tyaktodakam api na bādhate na vyathayati \| kiṁ vā,
kathā-śravaṇādau kañcid vighnam api kartuṁ na śaknotīty arthaḥ \| nañaḥ
sarvādau nirdeśo niṣedhasyātyantāpekṣayā \| tatra hetuḥ---hareḥ
sarva-duḥkha-harasya bhagavataḥ kathaivāmṛtaṁ saṁsāra-vismaraṇādinā
parama-mādakatvān madhurataratvāc ca \| tat pibantaṁ paramāsaktyā
sevamānam ity arthaḥ \| vartamāna-prayogeṇa pāne'viccheda ukaḥ \| atas
tad-vicchedo\'nucita iti bhāvaḥ \|

yad vā, pāne pravartamāna-mātraṁ ity arthaḥ \| iti deva-bhogyād amṛtād
viśeṣa uktas tasmin pīte saty eva kṣud-bādhādy-uparamāt \|

kiṁ ca, tava mukham evāmbhojaṁ sundarākāratvādinā, tasmāc cyutaṁ
sārāṁśatayā kṣaritam iti prasiddhāmṛtasyeva śaitya-saurbhyādinā
sarva-tāpa-hāritva-manoharatvādi-guṇa-viśeṣo darśitaḥ \|
śrī-bhāgavatottama-mukhena śrī-bhāgavata-kathāyā mādhurī viśeṣodayāt
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho bhagavan ! mayā pūrvaṁ
mahānubhāva-viprāparādha-janmānutāpa-duḥkham arcitaḥ prāṇānāṁ
tyājakatayā labdhaṁ yenaivodakam api tyaktam kintv anena kathāmṛtenaiva
te rakṣitāḥ \| atas tad vinādhunaiva mat-prāṇā niryāsyantīty āha---neti
\| **atiduḥsahā** atikṛcchreṇaiva, na tu svecchayā sahyeti muni-gāle
mṛta-sarpa-nikṣepa-hetu-madīya-tṛṣṇāvat sarvānartha-mūlam api setsyaty
arthaḥ \| tatrāpy eṣā anaśanotthā \| tatrāpi hetu-viśeṣas **tyaktodam**
api udakam api tyaktavantam ity arthaḥ \| tādṛśa-tṛṣṇayāpi sahiteti
vivakṣitam \| sāpi **māṁ na bādhate** \| tathā pīḍāṁ nānubhavāmīty
arthaḥ \|

yad vā, anyair atiduḥsahāpi mām api sadā vividha-bhogena mṛdutarāṅgam,
api tatra tyaktodakam api na bādhate \| kiṁ vā, kathā-śravaṇādau kañcid
vighnam api kartuṁ na śaknotīty arthaḥ \| nañaḥ sarvādau nirdeśaḥ
niṣedhasyātyantāpekṣayā \|

tatra hetuḥ---**hareḥ** sarva-duḥkha-harasya bhagavataḥ
**kathaivāmṛtaṁ** saṁsāra-vismaraṇādinā parama-mādakatvān
madhurataratvāc ca tat **pibantaṁ** paramāsaktyā sevamānam ity arthaḥ \|
ataḥ kṣudhā-mātra-nirasanaṁ tasyā kim āścaryam ? iti bhāvaḥ \|

evaṁ prasiddhāmṛtād vaiśiṣṭyam uktam, vartamāna-prayogeṇa pānāviccheda
uktaḥ \| atas tad vicchedo\'nucita iti bhāvaḥ \| yad vā, pāne
pravartamāna-mātraṁ tad ārambhevārabhyety arthaḥ \| kiṁ punar adhunā
śrī-kṛṣṇa-kathāṁ pibantam iti bhāvaḥ \|

kiṁ ca, tava mukham evāmbhojaṁ sundarākāratvādinā tasmāt
paramāmoda-yuktāt pātrāt kṣaritam iti guṇa-prakarṣo darśitaḥ \|
śrī-bhāgavatottama-mukhena bhāgavata-kathāyā mādhurī-viśeṣodayāt \|

yad vā, amṛta-kṣaraṇenāsyāmbhojasyālaukikatvaṁ darśitam \| tādṛg
ambhojaṁ yadvad amṛtam eva sravati, tadvat tvan-mukham api
śrī-hari-kathāmṛtam eva sravatīti \| evaṁ śrī-parīkṣito
gāḍha-rāga-vyaktir jātā \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** naiṣeti \| śrī-parīkṣito
gāḍha-rāga-vyaktiḥ tyaktodam apīti udakam api tyaktavantam ity arthaḥ
samyak \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣudhā-tṛṣṇā-vyākulas
tvaṁ kṣaṇaṁ viśrāmyeti bhāvādīr ity āha---naiṣeti \| yā **kṣut**
brahmāṇyam api **māṁ** muni-gale sarpaṁ nyādhāpayad iti bhāvaḥ \|
**tyaktodaṁ** samprati tu tyakta-jalam api \| tasyāpi bādhābhāve
hetuḥ---**pibantam** iti \| vartamāna-nirdeśena kṣaṇam api pāna-vigame
saiva viveka-hāriṇo kṣudhā prādurbhaviṣyatīti jñāpayati \|
atrāmbhoja-padena kathāmṛtasya madhutvam āropitam \| tena ca tasya
mādakatvam abhivyajya svasya mattatvād eva
vipra-śāpādi-sarva-duḥka-vismārakatvaṁ dhvanitam \|

yad vā, amṛta-padena mukhambhojasya candratvam āropitam \| tena
mukhasyāmbhojatvāt saurabhyaṁ candratvād āhlādakatvaṁ
sarva-śrotṛ-jana-tamo-hāritvaṁ, svasya ca cakoratvaṁ vyañjitam \|
sarvathaiva kathāyāṁ gāḍhāsaktir dyotitā \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** na ca kṣut tṛṅ vyākulas
tvaṁ kṣaṇaṁ virameti vācyam ity āha---naiṣeti \|\|13\|\|

**\...**

\|\| 10.1.14 \|\|

sūta uvāca---

**evaṁ niśamya bhṛgu-nandana sādhu-vādaṁ**

**vaiyāsakiḥ sa bhagavān atha viṣṇu-rātam \|**

**pratyarcya kṛṣṇa-caritaṁ kali-kalmaṣa-ghnaṁ**

**vyāhartum ārabhata bhāgavata-pradhānaḥ \|\|**

**śrīdhara-svāmī (bhāvārtha-dīpikā) : evaṁ sādhu-vādaṁ** samīcīnaṁ
praśnam \| **bhāgavata-pradhāno** bhāgavateṣu śreṣṭhaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pratyarcya** saṁślāghya \|
**vyāhartuṁ** vaktum \| **bhāgavatā** bhagavad-bhaktā eva **pradhānāni**
yasya sa tathā, pradhānaṁ prakṛtau mukhye iti kośāt \| nityaṁ
viṣṇu-jana-priyaḥ \[bhā.pu. 1.7.11\] ity-ukteḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : bhāgavata-pradhānaḥ**
śreṣṭhaḥ \| pradhāna-śabdo viśeṣya-nighno'pi vartate \| pradhāna-haritā
mudgāḥ iti prayogāt \| yad vā, bhāgavataṁ śāstraṁ bhāgavato dharmo vā
pradhānaṁ yasya sa tathā \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tādṛśa-tad-uktyā
parama-prītaḥ san śrī-bādarāyaṇiḥ pravaktuṁ pravṛtta ity āha---evam
itīdṛśaṁ \| bhṛgunandaneti śaunakasya sambodhanaṁ praharṣodayāt \| atha
tat-praśnānantaram eva sa paramānirvacanīya-māhātmyaḥ bato vaiyāsakiḥ
veda-vyāsanāt vyāsaḥ, tasya sarva-veda-tattvajñasya
parama-saṅkalpa-labdhaḥ putraḥ \| bhagavān, tal-lakṣaṇaṁ
śrī-viṣṇu-purāṇe---

> pravṛttiṁ ca nivṛttiṁ ca bhūtānām agatiṁ gatim \|
>
> vetti vidyām avidyāṁ ca sa vācyo bhāgavān iti \|\| \[vi.pu. 6.5.78\]

kiṁ vā, śrī-bhagavad-bhāgavatayor abhedābhiprāyeṇa \| ata eva viṣṇunā
garbhe praviṣṭena bhagavatā rātaṁ brahmāstrato rakṣitvā
śrī-yudhiṣṭhirādibhyo dattam \| kiṁ vā, ādattaṁ svīkṛtam iti tasyāpi
parama-bhāgavatatvam uktam \| ata eva **pratyarcya** sādhu sādhv ity
evam \|

kiṁ vā, vakṣyamāṇa-prakāreṇa vividha-ślāghayā sammānya \| yad vā,
śrī-gurur ayaṁ yathā vividhopacāraiḥ pūjitas tair eva taṁ pratipūjya
**kṛṣṇasya** sarva-cittākarṣakasya bhāgavataś **caritam** \| ataḥ
**kalau** yat **kalmaṣaṁ** sudustaraṁ pāpaṁ, tad api \| yad vā,
sarva-pāpa-hetoḥ kaler api, kiṁ punas tat-kālīna-janasya kalmaṣaṁ doṣam
\|

yad vā, sarva-pāpa-hetoḥ kaler api kiṁ punas tat-kālīna-janasya kalmaṣaṁ
doṣam \| yad vā, "kiṁ tattvaṁ ? kiṁ phalaṁ ? kiṁ vā sādhanam ?"
ity-ādi-viṣayakaḥ kaliḥ kalaha eva kalmaṣaṁ
śrī-bhagavan-māhātmyānirdhārāt tad dhantīti tathā tat \|
śrī-bhagavac-carita-śravaṇādinaiva tan-māhātmya-vijñānād
aśeṣa-kalaha-doṣa-nivṛtteḥ \|

yad vā, kaliṁ ca, ata eva kalmaṣaṁ ca, sarva-duḥkha-mūlaṁ ca pāpaṁ
saṁsāra-duḥkham eva vā hantīti sarva-duḥka-hantṛtvam uktam \|

yad vā, katham-bhūtaṁ viṣṇu-rātam ? kali-kalmaṣa-ghnaṁ
kali-rūpa-kalmaṣa-jayinam \| sukha-pradatvaṁ sukhamayatvaṁ ca kṛṣṇety
anenaiva dhvanitam \|

nanu, rāja-sabhāyāṁ vividha-vāsana-muni-gaṇāgre parama-gopyaṁ tat kutaḥ
prakāśitaṁ? tatrāha---bhāgavateti \| tair vyākhyātam eva \|

yad vā, śrī-bhāgavatā eva śrī-bhāgavata-śāstram eva vā pradhānaṁ
śreṣṭhaṁ paramādaraṇīyaṁ yasya saḥ \| ananyāpekṣatvād iti bhāvaḥ \|
śrī-śuka iti prema-bharodayena śukavan madhura-madhura-bhāṣaṇāt \| tathā
ca brahma-vaivarte vyāsaṁ prati śrī-kṛṣṇa-vākyaṁ---

> vyāsa tvadīya-tanayaḥ śukavan manojñaṁ brūte \|
>
> vaco bhavatu tac chuka eva nāmnā \|\| iti \|

evam agre'py ūhyam \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tādṛśa-tad-uktyā
parama-prītaḥ san śrī-bādarāyaṇiḥ pravaktuṁ pravṛtta ity āha---evam
itīdṛśaṁ \| **bhṛgunandana** iti śaunakasya sambodhanaṁ praharṣodayāt \|
atha tat-praśnānantaram eva sa paramānirvacanīya-māhātmyaḥ
[bato]{.mark}**vaiyāsakiḥ** veda-vyāsanāt vyāsaḥ, tasya
sarva-veda-tattvajñasya parama-saṅkalpa-labdhaḥ putraḥ \| bhagavān,

> utpattiṁ pralayaṁ caiva[^9] bhūtānām agatiṁ gatim \|
>
> vetti vidyām avidyāṁ ca sa vācyo bhagavān iti \|\| \[vi.pu. 6.5.78\]
> iti śrī-viṣṇu-purāṇāt \|

kiṁ vā, bhagavad-bhāgavatayoḥ samānādaraṇīyatvena sādhavo hṛdayaṁ mahyaṁ
sādhunāṁ hṛdayaṁ tv aham \[bhā.pu. 9.4.65\] iti rītyā cābhedābhiprāyāt
\| **viṣṇunā** garbhe praviṣṭena bhagavatā **rātaṁ** brahmāstrato
rakṣitvā śrī-yudhiṣṭhirādibhyo dattam \| kiṁ vā, rātaṁ svīkṛtam iti
tasyāpi parama-bhāgavatatvam uktam \| **pratyarcya**
vakṣyamāṇa-prakāreṇa vividha-ślāghayā sammānya **kṛṣṇasya**
sarva-cittākarṣakasya bhāgavataś **caritam** \|

kiṁ ca, **kalau** yat **kalmaṣaṁ** sudustaraṁ pāpaṁ, tad api \| yad vā,
sarva-pāpa-hetoḥ kaler api, kiṁ punas tat-kālīna-janasya kalmaṣaṁ doṣam
\| yad vā, "kiṁ tattvaṁ ? kiṁ phalaṁ ? kiṁ vā sādhanam ?"
ity-ādi-viṣayakaḥ kaliḥ kalaha eva kalmaṣaṁ
śrī-bhagavan-māhātmyānirdhārāt tad dhantīti \| tathā
tac-chrī-bhagavac-carita-śravaṇādinaiva tan-māhātmya-vijñānād
aśeṣa-kalaha-doṣa-nivṛtteḥ \| yad vā, kaliṁ ca, ata eva kalmaṣaṁ ca,
sarva-duḥkha-mūlaṁ ca pāpaṁ saṁsāra-duḥkham eva hantīti
sarva-duḥka-hantṛtvam uktam \| yad vā, katham-bhūtaṁ viṣṇurātam ?
kali-kalmaṣa-ghnaṁ kali-rūpa-kalmaṣa-jayinam \|

nanu, rāja-sabhāyāṁ vividha-vāsana-muni-gaṇāgre parama-gopyaṁ tat kutaḥ
prakāśitaṁ? tatrāha---bhāgavateti \| bhāgavatā eva
śrī-bhāgavata-śāstram eva vā pradhānaṁ śreṣṭhaṁ paramādaraṇīyaṁ yasya
saḥ \| tad uktam,

> harer guṇākṣipta-matir bhagavān bādarāyaṇiḥ \|
>
> adhyagān mahad ākhyānaṁ nityaṁ viṣṇu-jana-priyaḥ \|\| \[bhā.pu.
> 1.7.11\] iti \|

sarvatrāpy ananyāpekṣatvād iti bhāvaḥ \| athavā, bhāgavata-śreṣṭhatvāt
teṣām api manaḥ sajātīyaṁ kṛtavān iti bhāvaḥ \| yathoktaṁ śrī-prahlādam
uddiśya,

> sa uttama-śloka-padāravindayor
>
> niṣevayākiñcana-saṅga-labdhayā \|
>
> tanvan parāṁ nirvṛtim ātmano muhur
>
> duḥsaṅga-dīnasya manaḥ śamaṁ vyadhāt \|\| \[bhā.pu. 7.4.42\] iti \|

atra pradhāna-śabdasya puṁstam ārṣam \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tac chrutvā śrī-śuko yad
āha, taṁ sūto vadati---etan niśamyeti \| **bhāgavatānāṁ** vaiṣṇavānāṁ
**pradhānaḥ** śreṣṭhaḥ \| pradhānaḥ pradhāna-śabdo vācya-liṅge'pi
dṛśyate, pradhānā haritā muhur iti darśanāt \| yad vā, bhāgavataṁ
śāstraṁ bhāgavato dharmo vā pradhānaṁ yasya \| sādhu-vādaṁ yathā syāt \|
sādhv iti vādam iti ṇamul-antaṁ vā padaṁ \| etad ity asya viśeṣaṇaṁ vā
\|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he bhṛgu-nandana śaunaka
! kalau janiṣyamāṇānām api kalmaṣaṁ saṁsāra-duḥkhaṁ hantīti tat \| yad
vā, kali-rūpaṁ kalmaṣaṁ hantīti viṣṇu-rāta-viśeṣaṇam api bhāgavateṣu
prādhāna iti puṁstvam ārṣaḥ \| yad vā, bhāgavatā eva mānyatvena
pradhānāni yasya saḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** he bhṛgu-nandana śaunaka
! bhāgavatā bhaktā eva mānyatvena pradhānāni yasya sa vaiyāsakiḥ
\|\|14\|\|

**\...**

\|\| 10.1.15 \|\|

śrī-śuka uvāca---

**samyag vyavasitā buddhis tava rājarṣi-sattama \|**

**vāsudeva-kathāyāṁ te yaj jātā naiṣṭhikī ratiḥ \|\|**

**śrīdhara-svāmī (bhāvārtha-dīpikā) : vyavasitā** kṛta-niścayā \|
**yad** yato buddheḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niścalatayā sthiti-niṣṭhā
tadvatī naiṣṭhikī utkarṣavatī vā sarvotkṛṣṭa-śrī-kṛṣṇa-caritānuyogāt \|
niṣṭhotkarṣe vyavasthāyām iti yādavaḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vaktṛ-śrotror anyo\'nyaṁ
prīṇanenaiva kathāyāṁ raso jāyeteti rājñaḥ praśnaṁ prāg
abhinandati---samyag iti dvābhyām \| **samyag vyavasitā** samyaṅ-niścayā
\| **vāsudevasya** sarvaiśvarya-prakaṭanārthaṁ vasudevāj jātasya
kathāyāṁ tac-chravaṇe ity arthaḥ\| **naiṣṭhikī** parama-kāṣṭhāṁ prāptā
**ratiḥ** prīty-utkarṣaḥ \| tac ca yuktam evety āśayena
sambodhayati---**rājarṣayo** bharatādyās teṣu **sattama** iti,
muni-sattametivat \| yadyapi tattvato bhagavat-kathā-śravaṇena muhuḥ
premṇā vivaśī-bhavantaṁ rājānam avadhāpayituṁ sthāne sthāne
tat-sambodhanaṁ, tathāpi śrī-vaiṣṇavānāṁ prītyai kutrāpi kaścid viśeṣo
vyākhyāyate \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vyāhartum ārabhatety uktvāpi
śrī-śuka uvāceti punaḥ pṛthak-kṛtya vacanaṁśrotṝṇām uktārthāviṣṭānām
avadhāpanārtham \| teṣāṁ vakṣyamāṇa-śravaṇautsukye tu kvacid api nāstīti
\| evam anyatrāpi jñeyam \| tatra śrī-śuka iti prema-bharodayena śukavan
madhura-bhāṣaṇāt \| tathā ca brahma-vaivarte vyāsaṁ prati
śrī-kṛṣna-vākyam,

> vyāsaḥ ! tvadīya-tanayaḥ śukavan manojñaṁ \|
>
> brūte vaco bhavatu tac chuka eva nāmnā \|\| iti \|

evam agre'py ūhyam \|

vaktṛ-śrotror anyo\'nyaṁ prīṇanenaiva kathāyāṁ raso jāyeteti rājñaḥ
praśnaṁ prāg abhinandati---samyag iti dvābhyām \| **samyag vyavasitā**
samyaṅ niścayā \| **vāsudevasya** sarvaiśvarya-prākaṭyārthaṁ vasudevāj
jātasya **kathāyāṁ** tac-chravaṇe ity arthaḥ \| naiṣṭhikī parama-kāṣṭhāṁ
ratiḥ prīty-utkarṣaḥ \| tac ca yuktam evety āśayena
sambodhayati---rājarṣayo bharatādyās teṣu sattam eti muni-sattametivat
\| yadyapi sāmānyato bhagavat-kathā-śravaṇena muhuḥ premṇā
vivaśī-bhavantaṁ rājānam avadhāpayituṁ sthāne sthāne tat-sambodhanaṁ,
tathāpi tat-tat-prasaṅga-vaśāt kutrāpi kiñcid viśeṣo vyākhyāyate
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : samyag-vyavasitā**
samyaṅ-niścayā \| **yad** yato buddheḥ \| rājarṣi-sattameti bhā
mahā-mānada ! muni-sattameti tvayā sambodhitātmano\'pi tvayi rājatvam
adhikam astīti jñapayati \| śleṣeṇa tu rāja-dantāditvāt tam ṛṣīṇāṁ
sattamānāṁ ca rājā śrī-kṛṣṇa-priyatamatvād eva \| yato
janma-maraṇa-kālayor brahma-tejo\'pi vyarthīkaroṣīty artham apy antar
upacikṣepa \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** vyavahartum ārabhatety
uktam api punaḥ śrī-śuka uvācety uktis tasya śukavan
madhura-bhāṣitva-bodhanāya \|

> vyāsaḥ ! tvadīya-tanayaḥ śukavan manojñaṁ \|
>
> brūte vaco bhavatu tac chuka eva nāmnā \|\|

iti brahma-vaivarte śrī-kṛṣṇokteḥ \| he rājarṣi-sattama ! tava buddhiḥ
samyag vyavasitaṁ niścayo yasyās tādṛśī \| yad yato buddheḥ \|\|15\|\|

**\...**

\|\| 10.1.16 \|\|

**vāsudeva-kathā-praśnaḥ puruṣāṁs trīn punāti hi \|**

**vaktāraṁ pracchakaṁ śrotṝṁs tat-pāda-salilaṁ yathā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-pāda-salilaṁ śrī-gaṅgā
śālagrāma-tīrthaṁ vā \| gaṅgā tu trīn svarga-martya-pātāla-lokān
punātīti \| yad vā,

> gaṅgeti śravaṇāt praśnāt kathānāṁ ca śucir bhavet \|
>
> kiṁ punar darśanāt snānān mahimānaṁ bruve tataḥ \|\| ity-ādi-purāṇāṁ
> ca \|

evaṁ śālagrāma-śilā-toyaṁ sarveṣāṁ sarva-pāpaham ity api jñeyam \|

> śālagrāma-maṇau yantre sthaṇḍile pratīmāyāṁ vā viṣṇum arcayet \|
>
> śālagrāma-śilā-toyaṁ yaḥ pibet tasya pāpaṁ na vidyate \|
>
> koṭi-janāgha-nāśanaṁ viṣṇu-pādodakam avaśyaṁ peyam \|
>
> bhūmau bindu-pātanād aṣṭa-guṇa-pāpa-vṛddhiḥ \|\|

iti taittirīya-gautama-gṛhya-sūtra-caturdaśādhyāye pūjā-prakaraṇokteḥ \|
śālagrāmaḥ sākṣād viṣṇu-murtir eveti taj-jalaṁ gaṅgavat pāda-jalam eva,

> śālagrāma-śilā-toyaṁ yo dadāti karoti yaḥ \|
>
> yo vā pibati viprendra na sa garbha-gṛhe vaset \|\|

iti tri-pāvanatvaṁ śrūyate viṣṇu-dharme gaṅgāvat \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas tvayātmāhaṁ
munayo\'pi vividha-durvāsanā-malataḥ śodhitā ity āha---vāsudeveti \|
punar-uktis tasyaivotkarṣa-khyāpanena tan-niṣṭhārthā \| kathāyāḥ
praśno\'pi trīn trividhān \| hi niścitaṁ \| puruṣān iti teṣām eva
prādhānyāt \| tatra vaktāraṁ punātīti praśnenaiva vaktuḥ kathāyāḥ samyak
pravartanāt \| śrotṝn iti ca tenaiva kathā-pravrṭtyā śravaṇa-siddheḥ \|

yad vā, praśne bhagavan-nāmādi-sambandhenaiva tan-mātreṇapi sarveṣāṁ
pāvanāt \| tatra vaktuḥ praṣṭuś caikatvaṁ tasya tasya ca tad-yogyatvāt
\| adhikārānapekṣayā sarveṣām eva śrī-bhagavat-sambandha-mātreṇa pāvane
dṛṣṭāntaḥ \| tasya pāda-salilaṁ gaṅgā, śrī-śālagrāmādi-caraṇāmṛtaṁ vā
\|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atas tvayātmāhaṁ munayo\'pi
tad-akathana-tad-aśravaṇādi-hetu-malataḥ śodhitā ity āśayena sāmānyata
āha---vāsudeveti \| tan-nāmnaḥ punar-uktis tasyaivotkarṣa-khyāpanena
tan-niṣṭhārtha-kathāyāḥ praśno\'pi trīn trividhān \| hi niścitaṁ \|
puruṣān iti teṣām eva prādhānyāt \| vaktāraṁ praśnasyaiva
pavitrī-kurvāṇatvāt vaktṛtvena sthāpitaṁ santam eva kim uta vaktuṁ
pravṛttaṁ, kim utatarāṁ sva-janma-bhūmiṁ pracchakam \| astu tāvat
tad-dvayam api yata ānuṣaṅgikatayā tat-praśna-śrotṝn api tatra vaktuḥ
praṣṭuś caikatvaṁ, tasyānekatvāyogyatvāt \| adhikārānapekṣayā sarveṣām
eva bhagavat-sambandha-mātreṇa pāvane dṛṣṭāntaḥ \|

tasya pāda-salilaṁ gaṅgā-jalaṁ śrī-śālagrāmādi-caraṇāmṛta vā \| tad
yathā praṣṭṛ-sthānīyaṁ tena sektāraṁ prathamataḥ punāti, tato
vaktṛ-sthānīyaṁ sicyamānaṁ ca, tataḥ śrotṛ-sthānīyānānuṣaṅgikatayā
sicyamāna-saṅgino\'pi tathety arthaḥ \| tathā caikādaśe---

> śruto\'nupaṭhito dhyāta ādṛto vānumoditaḥ \|
>
> sadyaḥ punāti sad-dharmo deva-viśva-druho\'pi hi \|\| \[bhā.pu.
> 11.2.12\] iti \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat-pāda-salilaṁ
śrī-śālagrāmādi-caraṇāmṛtaṁ, trīn puruṣān sektāraṁ sicyamānaṁ
tad-ubhaya-saṅginaś ca puruṣān \| yad vā, gaṅgā yathā trīn
ūrdhva-madhyādho-lokan punāti, tathaiva vaktrādīn trīn puruṣān
yathā-pūrvaṁ śraiṣṭhyam \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tat-kathā-praśnaṁ
stauti---vāsudeveti \| tat-pāda-salilaṁ śrī-gaṅgā yathā trīn lokān
punāti, tathā tat-kṛtas tat-kathā-praśne vaktr-ādīn puruṣān iti tvayāhaṁ
munayaś ca tad-akathana-tad-acaraṇāravindādi-hetu-mālinyāt pāvitā iti
bhāvaḥ \| yathā-pūrvaṁ śraiṣṭhyam \|\|16\|\|

**\...**

\|\| 10.1.17 \|\|

**bhūmir dṛpta-nṛpa-vyāja-daityānīka-śatāyutaiḥ \|**

**ākrāntā bhūri-bhāreṇa brahmāṇaṁ śaraṇaṁ yayau \|\|**

**śrīdhara-svāmī (bhāvārtha-dīpikā) :** tatra tāvat prathamaṁ
bhagavad-avatāra-kāraṇam āha---bhūmir ity-ādi-navabhiḥ ślokaiḥ \|
dṛpta-nṛpa-vyājā ye daityās taiṣāmanīkaśatānām ayutair yo bhūri-bhāras
tenākrāntā \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra teṣu
tatrāṁśenāvatīrṇasyety-ādi-praśneṣu \| tāvat sakala-praśneṣu, yāvat
tāvac ca sākalye\'vadhau māne\'vadhāraṇe ity amaraḥ \| ayutair anantaiḥ,
na tu tāvan-mātra-saṁkhyākaiḥ \| saṁkhyā svārtham anantatvaṁ cāha sarvā
śatādikā iti dharaṇi-devaḥ \| brahmāṇaṁ meru-mūrdha-sthaṁ, na tu
satya-loka-sthaṁ, jagāma dharaṇī meroḥ samāje tridivaukasām \[vi.pu.
5.1.12\] iti parāśarokteḥ \| dṛptā garvitā ye nṛpa-vyājā nṛpāpadeśāḥ,
vyājo\'padeśo lakṣyam ity amaraḥ \| śaraṇaṁ rakṣitāram, śaraṇaṁ
gṛha-rakṣitroḥ ity amaraḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dṛpteti daitya-lakṣaṇam,
śatāyutair ity asaṅkhyatve tātparyam \| śaraṇaṁ yayau āśritavatī
\|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra tāvad bhagavad-avatāre
prasiddhaṁ kāraṇam āha---bhūmir iti \| dṛpteti darpa-svabhāva-nirdeśāt
sthānāsthāna-vivekābhāvena sad-avamānādi-jñapakatvaṁ daityatva-lakṣaṇam,
śatāyutair iti aparicchedyatvam \| śaraṇaṁ yayau āśritavatī \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra tāvad
bhagavad-avatāre prasiddhaṁ kāraṇam āha---bhūmir iti \|
dṛpta-nṛpa-vyājād iti-vaṁśatvābhāve\'pi karmaṇaiva ye daityāḥ, teṣām
anīka-śatānām ayutair yo bhūri-bhāraḥ, tenākrāntā \| brahmāṇaṁ sumerum
ūrdhva-sthitam eva, na tu satya-loka-stham \| kṛṣṇāvatārād atipūrvam eva
kakudminā revatyāḥ kanyāyāḥ sampradāna-praśnārthaṁ tatra gatavatā tena
sahita eva kṣaṇānantaraṁ brahmā taṁ praty āha---sampraty avatīrṇāya
baladevāya kanyā dīyatām iti \| atas tasya tan-madhye
kṣīroda-tīrāgamanaṁ na vṛttam jagāma dharaṇī meroḥ samāje tridivaukasām
\[vi.pu. 5.1.12\] iti parāśareṇāpy uktam \|\|17-18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tatra tāvad
bhagavad-avatāre prasiddhaṁ hetum āha---bhūmir iti \|
**dṛpta-nṛpa-vyājād** iti vaṁśatvābhāve\'pi karmaṇaiva ye daityāḥ, teṣām
anīka-śatānām ayutair yo bhūri-bhāraḥ, tenākrāntā \| brahmāṇaṁ sumerum
ūrdhva-sthitam eva, na tu satya-loka-stham \| kṛṣṇāvatārād atipūrvam eva
kakudminā revatyāḥ kanyāyāḥ sampradāna-praśnārthaṁ tatra gatavatā tena
sahita eva kṣaṇānantaraṁ brahmā taṁ praty āha---sampraty avatīrṇāya
baladevāya kanyā dīyatām iti \| atas tasya tan-madhye
kṣīroda-tīrāgamanaṁ na vṛttam jagāma dharaṇī meroḥ samāje tridivaukasām
\[vi.pu. 5.1.12\] iti parāśareṇāpy uktam \|\|17.18\|\|

**\...**

\|\| 10.1.18 \|\|

**gaur bhūtvāśru-mukhī khinnā krandantī karuṇaṁ vibhoḥ \|**

**upasthitāntike tasmai vyasanaṁ samavocata \|\|**

**śrīdhara-svāmī (bhāvārtha-dīpikā) :** vibhor antike upasthitā satī
\|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** khinnā dīnā \| tasmai
vibhave brahmaṇe vyasanaṁ nijāpattim vyasanaṁ vipadi dhvaṁse
pānastrī-mṛgayādiṣu iti mediny-ādayaḥ \| tad vyasanam \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kathaṁ ? tad āha---gaur
iti \| gorūpeti kṛpā-viśeṣa-jananārtham \| tatrāpi khinnā duḥkhitā, ata
eva karuṇaṁ kāku-kampādi-saṁyuktaṁ yathā syāt tathā rudantī rudatī,
krandatīti kvacit pāṭhaḥ \| ata evāśru-mukhī, aśru-vyāptānanā \| tathā
ca, śrī-viṣṇu-purāṇa-hari-vaṁśayoḥ khedāt karuṇa-bhāṣiṇī \[vi.pu.
5.1.13\] iti \|

yad vā, gauḥ pṛthivī aśru-mukhī bhūtvā \| viśeṣeṇa
yony-ādi-vyavadhāna-rāhityena nābhi-kamalād āvirbhavatīti vibhus tasyeti
sākṣāt śrī-bhagavat-putratoktā \| atas tasmai taṁ prati vyasanaṁ
nija-duḥkhaṁ samyag uktavatī \| svam iti pāṭhe svīyam \| tad-viśeṣaṁ
śrī-viṣṇu-purāṇe---

> tat sāmpratam ime daityāḥ kālanemi-purogamāḥ \|
>
> martya-lokaṁ samāgamya bādhante\'har-niśaṁ prajāḥ \|\|
>
> kālanemir hato yo'sau viṣṇunā prabhaviṣṇunā \|
>
> ugrasena-sutaḥ kaṁsaḥ sambhūtaḥ sa mahāsuraḥ \|\|
>
> ariṣṭo dhenukaḥ keśī pralambo narakas tathā \|
>
> sundo\'suras tathātyugro bāṇaś cāpi baleḥ sutaḥ \|\|
>
> tathānye ca mahāvīryā nṛpāṇāṁ bhavaneṣu ye \|
>
> samutpannā durātmānas tān na saṅkhyātum utsahe \|\|
>
> akṣauhiṇyā hi bahulā divya-mūrti-dharāḥ surāḥ \|
>
> mahā-balānāṁ dṛptānāṁ daityendrāṇāṁ mamopari \|\|
>
> tad-bhūri-bhāra-pīḍārtā na śaknomy amareśvarāḥ \|
>
> vibhartum ātmānam aham iti vijñāpayāmi vaḥ \|\|
>
> kriyatāṁ tan mahā-bhāgā mama bhārāvatāraṇam \|
>
> yathā rasātalaṁ nāhaṁ gaccheyam ativihvalā \|\| \[vi.pu.
> 5.1.22-27\]iti \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kathaṁ ? tad āha---gaur iti
\| go-rūpeti kṛpā-viśeṣa-jananārtham \| tatrāpi khinnā duḥkhitā, ata eva
karuṇaṁ kāku-kampādi-saṁyuktaṁ yathā syāt tathā rudantī rudatī,
krandatīti kvacit pāṭhaḥ \| ata evāśru-mukhī, aśru-vyāptānanā \| tathā
ca, śrī-viṣṇu-purāṇa-hari-vaṁśayoḥ khedāt karuṇa-bhāṣiṇī \[vi.pu.
5.1.13\] iti \| vibhor iti bhagavad-ādeśena jagad-vaibhava-yogāt \| atas
tasmai taṁ prati vyasanaṁ nija-duḥkhaṁ samyag uktavatī \| svam iti pāṭhe
svīyam \| tad-viśeṣaḥ śrī-viṣṇu-purāṇe---

> tat sāmpratam ime daityāḥ kālanemi-purogamāḥ \|
>
> martya-lokaṁ samāgamya bādhante\'har-niśaṁ prajāḥ \|\|
>
> kālanemir hato yo'sau viṣṇunā prabhaviṣṇunā \|
>
> ugrasena-sutaḥ kaṁsaḥ sambhūtaḥ sa mahāsuraḥ \|\|
>
> ariṣṭo dhenukaḥ keśī pralambo narakas tathā \|
>
> sundo\'suras tathātyugro bāṇaś cāpi baleḥ sutaḥ \|\|
>
> tathānye ca mahāvīryā nṛpāṇāṁ bhavaneṣu ye \|
>
> samutpannā durātmānas tān na saṅkhyātum utsahe \|\|
>
> akṣauhiṇyā hi bahulā divya-mūrti-dharāḥ surāḥ \|
>
> mahā-balānāṁ dṛptānāṁ daityendrāṇāṁ mamopari \|\|
>
> tad-bhūri-bhāra-pīḍārtā na śaknomy amareśvarāḥ \|
>
> vibhartum ātmānam aham iti vijñāpayāmi vaḥ \|\|
>
> kriyatāṁ tan mahā-bhāgā mama bhārāvatāraṇam \|
>
> yathā rasātalaṁ nāhaṁ gaccheyam ativihvalā \|\| \[vi.pu.
> 5.1.22-27\]iti \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** gaur dhenur bhūtveti
dayotpādanāya \| vyasanaṁ duḥkham \|\|18\|\|

**\...**

\|\| 10.1.19 \|\|

**brahmā tad-upadhāryātha saha devais tayā saha \|**

**jagāma sa-trinayanas tīraṁ kṣīra-payonidheḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upadhārya mat karma tu
sṛṣṭir eva pālanaṁ tu viṣṇoḥ sa ca kṣīrābdhau tad api kiṁcit saṁhāraṁ
vinā na setsyatīti satri-nayana-syaiva tatra gamanam ucitam ityālocyety
arthaḥ \| tayā bhūmyā \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tīraṁ kṣīra-payonidher
ity-ādi \| kṣīroda-śāyī hi śrī-kṛṣṇasya pradhānāṁśaḥ, tasmin
nivedanenaiva śrī-kṛṣṇa-sthāne niveditaṁ bhavati \| śrī-kṛṣṇa-sannidhau
gantum asamarthair asmābhir etad eva kāryam iti saṁmantrya
kṣīra-payonidhi-tīram eva jagmuḥ \|

hari-vaṁśe hari-vaṁśa-parvaṇi caivaṁ-vidha-vistāre viṣṇuṁ prati
nārada-vākyam---

> vasundharāyāḥ sāhāyyārthaṁ svam aṁśaṁ nānuyuñjase \[ha.vaṁ. 1.54.17\]
> iti, tadā gaccha svayaṁ viṣṇo gacchāva pṛthivī-talam \[ha.vaṁ.
> 1.54.83\] iti \|

asyathārthaḥ---sāhāyyathārthaṁ svam aṁśaṁ nānuyuñjase na prayojaya,
anumatau vartamānā chāndasī \| yathā devānāṁ aṁśā niyojitāḥ, tadā svam
svam aṁśaṁ na niyojaya, svayam eva gacchatīti bhāvaḥ \| etat kautukaṁ
draṣṭum aham api gamiṣyāmīti gacchāvaḥ \| tadā ca nārada-vākyānantaraṁ
sa viṣṇur manasi cakāra---

> tatra vai pārvatī nāma guhā meroḥ sudurgamā \|
>
> tribhis tasyaiva vikrāntair nityaṁ parvasu pūjitāḥ \|\|
>
> purāṇaṁ tatra vinyasya dehaṁ harir udāra-dhīḥ \|
>
> ātmānaṁ yojayāmāsa vasudeva-gṛhaṁ prati \|\| \[ha.vaṁ. 1.55.50-51\]

vicārānantaraṁ yac cakāra, tad etābhyāṁ ślokābhyāṁ pratipādayati \|
tatra kṣīrodadhes tīre kācit pārvatī nāma guhā vartate \| sā meror api
sudurgamā, merau sarva-devānāṁ pracāro vartate, na tatra kasyāpīti \|
parvasu utsaveṣu tasyaiva viṣṇos tribhir vikrāntaiḥ
pradakṣiṇa-parikramaiḥ pūjitā sva-sthānasya praveśe hi svayam api
pradakṣiṇīkarotīty ācāraḥ \| atra guhāyāṁ gatvā dehaṁ viṣṇu-dehaṁ
deva-dṛśyamānaṁ vinyasya antardhāpyādṛśyo bhūtvā guhāyāṁ eva sthīyata
iti devān vañcayitvā purāṇam anādim ātmānaṁ śrī-kṛṣṇaṁ vasudeva-gṛhaṁ
prati yojayāmāseti śloka-yojaneti \| kathaṁ devair alakṣitāṁ bhūtvā
śrī-kṛṣṇaṁ pārśvaṁ jagāma ? ity āha---udāradhīr buddhi-kauśalenety
arthaḥ \| tathātrāpi sarve brahmādayaḥ kṣīrābdhau śayānaṁ
nivedayāñcakruḥ \| sa ca śrī-kṛṣṇam iti rahasyam \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atheti māṅgalye \|
śrī-bhagavad-avatāra-hetūpasatteḥ \| yad vā, anantaraṁ sadya evety
arthaḥ \| tad bhūmer vacanaṁ vyasanaṁ vyopadhāryāvadhānena śrutvā hṛdi
dhṛtvā vā \| trinayanena sahita iti tasya pṛthag-uktir
bhagavat-priyatamatve tasya viśeṣataḥ sāhāyyāpekṣayā \| kṣīrābdhi-tīre
gamanaṁ tatra lakṣmyā saha sadāvasthityā sulabhatvāt suprasannatvāc ca
\|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athāntaraṁ sadya evety arthaḥ
\| tac cāvatāra-hetūpanyāse māṅgalya-sūcakam \| trinayanena sahita iti
\| tasya pṛthag-uktir bhagavat-priyatamatvena tasya viśeṣataḥ
sāhāyyāpekṣayā \| kṣīrābdhi-tīre gamanaṁ tatrastha-bhagavad-rūpasyaiva
viṣṇutvena pālakatvāt \| padmottara-khaṇḍe tathā vyākhyānāt, viṣṇuḥ
kṣīrābdhi-mandiraḥ iti \| bṛhat-sahasranāma-strotre
viṣṇu-nāma-gaṇa-pāṭhāc ca \| tatra tīra eva gatvā, na tu
tatratya-śveta-dvīpākhya-śrī-bhagavat puryām iti tasyāpi daurlabhyam
abhipretam \| tac ca mokṣa-dharme nārāyaṇīye vyaktam eva \|

atra sthāne sthāne darśayiṣyamāṇa-vacanānusāreṇa prakriyeyaṁ
jñeyā---prathamataḥ parama-golokādhiṣṭhātā svayaṁ bhagavān vāsudevākhyaḥ
prathama-vyūhaḥ śrī-kṛṣṇaḥ \| tadīya-dvitīya-vyūhasya
saṅkarṣaṇasyāṁśāṁśaḥ kāraṇāṇarva-śāyī mahat-sraṣṭṛ-puruṣaḥ \| so\'pi
saṅkarṣaṇākhyaḥ \| tadīya-caturtha-vyūhasyāniruddhasyāṁśo garbhoda-śāyī
ananta-koṭi-brahmāṇḍa-paramāṇu-gavākṣāyamāṇeṣu
kāraṇārṇava-śāyi-roma-vivara-tulyeṣv avakāśeṣv ekaika-brahmāṇḍa-sthitaḥ
puruṣaḥ \| so\'py aniruddhākhyaḥ \| tasyāṁśāḥ kṣīroda-dhāmā viṣnuḥ \|
tathaikaika-vyaṣṭy-antaryāmī sarva-bhūta-sthaḥ puruṣaś ca \|
tṛtīya-vyūhasya pradyumnasyāṁśāṁśaḥ \| pradyumnas tu
hiraṇya-garbhāntaryāmīti \| kvacit tu parama-goloka-madhya-vartī
śrī-kṛṣṇāpara-paryāyaḥ śṛi-govindaḥ, vasudevādayas tu tad āvaraṇa-devatā
iti bheda iti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmeti \| kṣīrābdhes
tīra-gamanaṁ tasyaiva viṣṇutvena pālakatvāt, tathaiva pādmottara-khaṇḍe
pratipāditam viṣṇuḥ kṣīrābdhi-mandiraḥ iti, bṛhat sahasra-nāmni
guṇāvatāra-viṣṇu-nāma-varge ca dṛṣṭam \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha pṛthivī-nivedanaṁ
śrutvā brahmā deva-gaṇaiḥ saha kṣīroda-tīraṁ jagāma \|
śrī-kṛṣṇa-loka-gamanaṁ pratyasāmarthyāt \| kṣīroda-śāyī aniruddha eva
tasminn evāsya nivedanam ity āśayenāha---brahmā tad upadhāryety-ādi
\|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad-upadhāryārthaṁ
jagāmety atha-śabdādhikyād idaṁ labhyate \| viśva-sṛṣṭir eva mat-karma,
pālanaṁ tu viṣṇor eva karma, sa ca viṣṇuḥ kṣīrābdhistha iti tatraiva
gatvedaṁ nivedanīyam iti parāmamarśa \| tato jagāmeti \| tatra
kārya-dvayam upasthitaṁ pṛthvī-pālanaṁ daitya-saṁharaṇaṁ ca \| tatra
prathamārthaṁ devendraṁ vā ājñāpane cādhikaraḥ \| vṛṣākapim iti, varṣati
kāmān ākampayati prayojanaṁ coktam \|\|19-20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** brahmā tad-vyasanam
upadhārya niśamya athety adhikatvād idaṁ lakṣyate \| sṛṣṭir
mat-karma-rakṣaṇaṁ tu viṣṇoratasta kṣīradhi-nilayaṁ prāpyedaṁ nivedyam
iti vimamarśa \| tataḥ sumeru-śikharāt kṣīra-payonidhes tīraṁ jagāma \|
tayā bhūmyā saha \|\|19\|\|

**\...**

\|\| 10.1.20 \|\|

**tatra gatvā jagannāthaṁ deva-devaṁ vṛṣākapim \|**

**puruṣaṁ puruṣa-sūktena upatasthe samāhitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kṣīra-sāgare \|
puruṣaṁ puruṣa-sūktena sahasra-śīrṣā
ity-ādi-ṣoḍaśa-rca-maṇtreṇopatasthe, upān mantra-karaṇa
ity-ādinātmanepadam \| jagannāthatvaṁ rājāder apy asti,
tad-vāraṇāya---deva-devam iti \| indrādi-vāraṇāya vṛṣākapim \| varṣaty
abhīṣṭam iti vṛṣaḥ, akād duḥkhāt pāti tat-pinaṣṭīti vā\'kapiḥ, sa cāsāv
akapiś ceti vṛṣākapis tam \| yad vā, kājjalād bhūmim apād iti kapiḥ,

> kapir varāhaḥ śreṣṭhaś ca dharmaś ca vṛṣa ucyate \|
>
> tasmād-vṛṣākapiṁ prāha kaśyapo māṁ prajāpatim \|\| iti vyāsokteḥ \|

yad vā, varṣatīti vṛṣā vāsavo vṛtrahā vṛṣā ity ukter indras tam akād
brahma-hatyā-duḥkhāt pātīti vṛṣākapis tam \| indraṁ ca vṛtra-vadhatas
tam asi praviṣṭam ity-ādy-ukteḥ \| samāhitaḥ samādhi-niṣṭhaḥ \| giraṁ
samādhāv iti pratipadaṁ vakṣyamāṇatvāt \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etad eva
vivṛṇoti---tatra gatvety-ādi \| puruṣaṁ śrī-nārāyaṇam upatasthe
\|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tīre gatvā, na tu
tatratya-śvetadvīpākhya-śrī-bhagavat-puryām iti tasyā api daurlabhyam
abhipretam \| tac ca mokṣa-dharme nārāyaṇīye vyaktam eva \| puruṣam iti
sadā tatra puri śayanābhiprāyeṇa virāḍ antaryāmitayā vā \| samahitas
tad-eka-cittaḥ san \| upatasthe bhaktyā tuṣṭāva \| kutaḥ ? jagatāṁ
nāthaṁ viśeṣataś ca devānāṁ devaṁ pūjyaṁ jagat-pālanārthaṁ devaiḥ
stutyatvād iti bhāvaḥ \| kiṁ ca, varṣati kāmān ākampayati kleṣān iti
vṛṣākapis tam iti prayojanaṁ coddiṣṭam \|

puruṣa-sūktenaivopasthitis tasya vaidikatayā
bhagavan-māhātmya-viśeṣa-paratayā ca puruṣotkarṣaikopayogitayā ca tathā
tadānīṁ gokulādi-līlānabhivyaktyā ca sarva-stotrebhyaḥ śraiṣṭhyāt
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** puruṣam iti \|
mahat-sraṣṭṛ-mahā-puruṣa-bhedābhiprāyeṇa \| ataḥ
puruṣa-sūktenaivopatasthe bhaktyā tuṣṭāva, tena ca stutis tasya
mahima-viśeṣa-sūcanārthaṁ veda-pramāṇakatā-jñāpanārthaṁ ca samahitas
tad-eka-cittaḥ san \| kutaḥ ? jagatāṁ nāthaṁ viśeṣataś ca devānāṁ devaṁ
pūjyaṁ jagat-pālanārthaṁ devaiḥ stutyatvād iti bhāvaḥ \| kiṁ ca, varṣati
kāmān ākampayati kleṣān iti vṛṣākapis tam iti prayojanaṁ coddiṣṭam
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tatra gatvā kim akarod ity
āha---tatra gatvety-ādi \| puruṣam aniruddhaṁ puruṣa-sūktena upatasthe
\| kīdṛśam ? ity āha---jagannātham ity-ādi viśeṣaṇāni \| tasminn
nivedita eva bhagavān śrī-kṛṣṇo'pi nivedita iti kṛtvā tam evāstaut \|
śrī-kṛṣṇaṁ sākṣād-gamanāsāmarthyāt tatra na gatam iti \|
śrī-kṛṣṇa-lokasya śrī-kṛṣṇecchayaiva sākṣād-bhāvaḥ, na sva-sāmarthyāt
\|uktaṁ ca, manīṣitānubhāvo'yaṁ mama lokāvalokanam \[bhā.pu. 2.1.29\]
iti \| manīṣitā mamaivecchā \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** jagannātham iti tatra
gamanasya nyāyyatvam \| devadevam iti tan-nivedana-caraṇāravindārhatvam
\| varṣati vāñchitam ākampayati duḥkham iti prayojana-sampādakatvam \|
puruṣa-sūktenopatasthe tuṣṭāva \| samāhita ekāgra-cittaḥ san \|\|20\|\|

**\...**

\|\| 10.1.21 \|\|

**giraṁ samādhau gagane samīritāṁ**

**niśamya vedhās tridaśān uvāca ha \|**

**gāṁ pauruṣīṁ me śṛṇutāmarāḥ punar**

**vidhīyatām āśu tathaiva mā ciram \|\|**

**śrīdhara-svāmī (bhāvārtha-dīpikā) :** pauruṣīṁ puruṣasya bhagavata
iyaṁ pauruṣī tāṁ gāṁ vācaṁ me matta āśu śṛṇuta \| mā ciram avilambataṁ
tathaiva vidhīyatāṁ ceti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : samādhāv** iti tādarthye
saptamī \| deva-kārya-samarthanārtham, samādhir
dhyāna-sandhāna-pratijñāsu samarthane ity abhidhāna-cintāmaṇiḥ \|
**pauruṣīṁ** puruṣeṇa bhagavatā proktām \| gacchati śrotram iti gaur
vāk, tāṁ \| **tathaiva** yathāhaṁ bravīmīti **vidhīyatāṁ** kriyatām
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upāsanānantaraṁ gagane
prādurbhūtāṁ vāṇīṁ śrutvā brahmāha---gāṁ pauruṣīm ity-ādi \|
puruṣa-sambandhinīḥ gāḥ vācaṁ śṛṇuta, puruṣo yad uvāca, tad avadhārayeti
bhāvaḥ \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gagane samīritām ākāśajām
adṛṣṭa-vaktṛkām ity arthaḥ \| ity adṛśyamānena śrī-bhagavatā nārāyaṇena
tadīyena vā kenacid uktāṁ samādhau tatrāpi gagane samīritām iti
paramādṛśyatvam uktam \| agre śrī-vṛndāvanādau tasya tādṛśa-krīḍayā
tadānīntanānāṁ bhāgya-viśeṣa-bodhanārtham \| **ha** sphuṭaṁ harṣe vā \|
**pauruṣīṁ** puruṣo virāḍ antaryāmī nārāyaṇas tadīyām iti \| tasyāṁ
teṣāṁ viśvāsārtham punaḥ paścāt tathaiva tad-anurūpam eva vidhīyatāṁ
yuṣmābhiḥ sarvair eveti vā \| he amarāḥ ! iti tadaivāmaratvaṁ nāma
siddhyed iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samādhau tatrāpi gagane
samīritām adṛṣṭa-vaktṛkām ity arthaḥ \| ity adṛśyamānena
śrī-bhagavatoktāṁ samādhau śrutveti, paramādṛśyatvam uktam \| agre
śrī-vṛndāvanādau tasyāpi paramāṁśinaḥ svayaṁ bhagavataḥ śrī-kṛṣṇasya
tasya tādṛśa-krīḍayā tadānīntanānāṁ bhāgya-viśeṣa-bodhanārtham \| **ha**
sphuṭaṁ harṣe vā \| **pauruṣīṁ** svayaṁ tad-rūpeṇa puruṣeṇoktām iti \|
teṣāṁ tasyāṁ viśvāsārtham āśu stava-kolāhalaṁ parityajya śṛṇuta \| he
amarāḥ ! iti tadaivāmaratvaṁ nāma siddhyed iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** giram ity-ādi trayam \|\|21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upāsanānantaram
aniruddhasyaiva gagane prādurbhūtāṁ vāṇīṁ brahmā aśrauṣīd ity
āha---giraṁ samādhāv ity-ādi \| gagane samīritāṁ tasya vāṇīṁ niśamya
vedhās tridaśān uvāca \| tām eva giram āhety arthaḥ \| kiṁ tad ? ity
āha---gām ity-ādi \| me mattaḥ sakāśāt pauruṣīṁ gāṁ vācaṁ---he amarāḥ
śṛṇuta \| pauruṣīm iti āniruddhīm \| śrutvā ca tad-anurūpam ācarata cety
āha---vidhīyatām āśv ity-ādi \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samādhau tatrāpi gagane
samīritām iti kṣīroda-nāthasyāpi brahmaṇāpi durlabha-darśanatvam
abhivyajya tad-ādi-paramāṁśinaḥ sākṣāt puruṣottamasya kṛṣṇasyāgre
prāpañcika-loka-mātra-dṛśyatve tadīya-kṛpātiśayaḥ eva hetur vyañjitaḥ \|
pauruṣīṁ puruṣasya kṣīroda-nāthasya gāṁ vācam \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tad-ājñāṁ brahmā devān
avocad ity āha---giram iti \| samādhau tatrāpi gagane samīrtām
adṛṣṭa-vaktṛkām ity arthaḥ \| gāṁ vāṇīm \| pauruṣīṁ pauruṣeṇoktām \|
atrāṁśāṁśasya kṣīrābdhi-pater brahmādi-durlabha-darśanatvena
mahaiśvaryeṇa tat-paraṁāṁśinaḥ kṛṣṇasyaiśvarye mahān atiśayo vyajyate \|
tathāpi deva-mānavādi-nikhila-loka-lakṣatattv tac-caritābhidhānaṁ
tat-kṛpātiśaya-hetukam \| tad dhi nigūḍha-pāramaiśvaryaṁ caritaṁ
phalakādhara-mukuravan manoharaṁ bhavati \|\|21\|\|

**\...**

\|\| 10.1.22 \|\|

**puraiva puṁsāvadhṛto dharā-jvaro**

**bhavadbhir aṁśair yaduṣūpajanyatām \|**

**sa yāvad urvyā bharam īśvareśvaraḥ**

**sva-kāla-śaktyā kṣapayaṁś cared bhuvi \|\|**

**śrīdhara-svāmī (bhāvārtha-dīpikā) :** vijñāpanāt puraiva puṁsā
īśvareṇa jvaras tāpo'vadhṛto'vadhāritaḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avadhṛto niścitaḥ
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tad eva kim ity
āha---puraiveti \| puṁsā śrī-kṛṣṇena puṁsaḥ puruṣān syati avasāyayati
antayati svasmin vilāpayati, yo'nta-karmaṇi sandhy-akṣarāṇāṁ ākāre sati
āto manin kvanib vanipaś ca \[pā. 3.2.74\] iti puṁsā iti goṣādivat tasya
tṛtīyaika-vacane'pi tathaiva rūpam \| puraiva bhavatāṁ nivedana-prāg eva
dharā-jvaro vidito mayā, bhavatāṁ nivedanānantaraṁ yan nivedanaṁ tasya
ca prāg evety arthaḥ \| sarvajñatvāt tasya nivedanāpekṣā nāsty eva \|

vidita evāstu dharā-jvara iti kim uktaṁ tad ucyatām ity āha---bhavadbhir
aṁśair yaduṣūpajanyatām iti \| neyaṁ puruṣasya svakīyā vāk, ata eva
puṁsā vidita iti na mayā viditaḥ, śrī-kṛṣṇa-vāṇy evānena
puruṣeṇānukṛteti yāvat \| ata eva sa yāvad ūrvyā bharam īśvareśvara ity
atra īśvareśvaratvena pratipāditam \| kāryathārthe sambhaviṣyati ity
uktaṁ \| puruṣasya vāk brahmaṇā devebhyaḥ pratipāditā \|\|22\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** puruṣa-niḥsṛtāṁ gāṁ
evārthataḥ pratipādayati---pureti caturbhiḥ \| **puṁsā** yasyāham aṁśas
tena puruṣottameṇa **puraivāvadhṛta** iti tad-vijñāpanārthaṁ
yuṣmat-prayāsenālam iti \| yad vā, ata eva tac-chravaṇārthaṁ svayaṁ
nāvirbhūta iti bhāvaḥ \| aṁśair nijāśeṣāṁśaiḥ sahopajanyatām
putra-pautrādi-rūpeṇa janitvā nikaṭe sthīyatām ity arthaḥ \| yaduṣv iti
prāyikatvāt \| kiṁ vā, tat-sambandhinām api pāṇḍavādīnāṁ
tad-antar-bhāvāt \|

yad vā, mukhyatvād īśvarāṇāṁ apīśvaraḥ icchā-mātreṇa sadyaḥ sarvaṁ
kartuṁ śakto'pi sva-kāla-śaktyā yadā yat kartuṁ yujyeta, tadaiva tat
karotīti yathā kālam ity arthaḥ \| sva-śabdena kālasyāpi
tad-adhīnatoktaiva \| yāvad bhuvi caret prakaṭo bhuvi vartetety arthaḥ
\| anyadā tat-tan-nitya-priya-janaiḥ saha nityaṁ śrī-vṛndāvanādau
vicitra-krīḍāṁ kurvato'pi tasyānyair adṛśyatvāt \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya puruṣasyaiva vācam
anuvadati---pureti caturbhiḥ \| puṁsā yasyāham aṁśāṁśas tenādi-puruṣeṇa
svayaṁ bhagavatā śrī-kṛṣṇena puraivāvadhṛta iti tad-vijñāpanārthaṁ
yuṣmat-prayāsenālaṁ, tathāham api tad-vettā tac-chravaṇārthaṁ svayaṁ
nāvirbhūta iti bhāvaḥ \| aṁśair nijāśeṣāṁśaiḥ saha upajanyatām,

> ete hi yādavāḥ sarve mad-gaṇā eva bhāmini \|
>
> sarvadā mat-priyā devi mat-tulya-guṇa-śālinaḥ \|\|

iti pādma-kārttika-māhātmya-rītyā nitya-tat-pārṣadānāṁ yadūnāṁ
putra-pautrādi-rūpeṇa janitvā nikaṭe sthīyatām ity arthaḥ \| yaduṣv iti
tat-sambandhinām api pāṇḍavādīnāṁ tad-antar-bhāvāt \| eṣām eva
svarga-gamanam adhikārānte ca tat-prāptir jñeyā \| īśvarāṇāṁ
virāḍ-ādy-antaryāminām asmad-ādīnām apīśvaraḥ sarvāṁśī \| tathā ca
brahma-saṁhitāyāṁ---

> īśvaraḥ paramaḥ kṛṣṇaḥ saccidānanda-vigrahaḥ \|
>
> anādir ādir govindaḥ sarva-kāraṇa-kāraṇam \|\| \[bra.saṁ. 5.1\]
>
> yasyaika-niḥśvasita-kālam athāvalambya
>
> jīvanti loma-vilajā jagad-aṇḍa-nāthāḥ \|
>
> viṣṇur mahān sa iha yasya kalā-viśeṣo
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.48\]iti \|

vyākhyāsyate ca taiḥ---athāham aṁśa-bhāgena \[bhā.pu. 10.2.9\] ity-ādau,
nārāyaṇo'ṅgam \[bhā.pu. 10.14.14\] ity-ādau, yasyāṁśāṁśāṁśa-bhāgena
\[bhā.pu. 10.85.31\] ity-ādau ca \|

tataḥ sadyaḥ sarvaṁ kartuṁ śakto'pi sva-kāla-śaktyā yadā tat kartuṁ
yujyeta, tadaiva tat karotīti yathā-kālam ity arthaḥ \| sva-śabdena
kālasyāpi tad-adhīnatoktā, yāvad bhuvi caret prakaṭo vartetety arthaḥ \|
anyadā tat-tan-nitya-priya-janaiḥ saha nityaṁ śrī-vṛndāvanādau
tad-aprakaṭa-prakāśa-viśeṣatvena nirūpayiṣyamāna-vicitra-krīḍāṁ
kurvato'pi tasyānyair adṛśyatvāt \| tathā ca skānde---

> vatsair vatsatarībhiś ca sadā krīḍati mādhavaḥ \|
>
> vṛndāvanāntara-gataḥ sa-rāmo bālakaiḥ saha \|\| iti \|

vakṣyate ca---mathurā bhagavān yatra nityaṁ sannihito hariḥ \[bhā.pu.
10.1.28\] iti \| ekādaśāntaṁ ca dvārakām adhikṛtya nityaṁ sannihitas
tatra bhagavān madhusūdanaḥ \[bhā.pu. 11.31.24\] iti \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kāsau pauruṣī vāk ? ity
āha---puraivety-ādi \| puṁsā śrī-kṛṣṇena svayaṁ bhagavatā
dharā-jvaro'vadhṛto jñātaḥ \| bhavādṛśā yadā mahyaṁ niveditas tataḥ
pūrvam api tena jñāta ity arthaḥ \| puṁso mahaj-janakādīn trīn puruṣān
syati kāle avasāyayati iti puṁsā \| vinikṣate pāgoṣādi-śabdavat, tasya
tṛtīyaika-vacane puṁsā ity eva rūpam \| tena parātpareṇeti svataḥ
siddha-jñānatvāt para-nivedanāpekṣā tasya nāstīti bhāvaḥ \| tena puraiva
dharā-jvaraṁ jñātvā kim uktam ity āśaṅkyāha---bhavadbhir aṁśair ity-ādi
\| sa puraiva jñātvā māṁ prati idam uktavān \| bhavadbhir bhavad-ādibhir
aṁśair eva mamāṁśa-bhūtair bhavadbhir ity arthaḥ \| yaduṣūpajanyatām ity
avādīd iti bhāvaḥ \|

āthavā sarvam evāniruddhasyaiva vacaḥ \| tadā kiṁ bhaviṣyatīty āha---sa
yāvad ity-ādi \| yāvat tāvac ca sākalye \| sa īśvareśvaraḥ, īśvarāṇāṁ
asmāka apīśvaraḥ \| puṁseti tathā vyākhyānāt \| sva-kāla-śaktyā yāvat
sākalyena ūrvyā bhavaṁ kṣapayan bhuvi caret cariṣyatīti bhāvaḥ \| iti
puruṣasyāniruddhasya vāṇī yā gagane prādurabhūt, sā brahmaṇā devebhyaḥ
kathitā, na tv iyaṁ brahmaṇo vāṇī devān prati, bhavadbhir aṁśair
yaduṣūpajanyatām iti \| api tu śrī-kṛṣṇasyaiva \| tena sarvair aṁśair
eva bhagavān avatīrṇaṁ ity āyātam \| yadavo'pi bhagavad-aṁśā eva, na tu
devāṁśāḥ \|

āthavā puraiva puṁsāvadhṛto dharā-jvaraḥ \[22\] ity-ādi, kāryathārthaṁ
sambhaviṣyati \[25\] ity antam eva puruṣa-vākyaṁ brahmā śrutvā devebhyaḥ
śrāvayāmāsa \|\|22\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** puruṣasya vācam
evānuvadati---puraiveti caturbhiḥ \| vijñāpanāt pūrvam eva pūṁsā kṛṣṇaḥ
svayaṁ samabhavat paramaḥ pumān yaḥ \[bra.saṁ. 5.39\] ity anusārāt
svayaṁ bhagavatā śṛi-kṛṣṇenety arthaḥ \| avadhṛtaḥ jñataḥ \| aṁśas
tad-aṁśa-bhuta-pārṣadair uddhava-sātyaky-ādibhiḥ saha militībhūya \|
yaduṣv ity upalakṣaṇaṁ kuruṣv api \| kṣīrodanāthādayo vayam īśvarāḥ,
asmākam apīśvaraḥ \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pauruṣīṁ vāṇīm
anuvadati---puraiveti caturbhiḥ \| dharāyā bhūmer jvaraḥ \|
bhavad-vijñāpanāt pūrvam eva puṁsā śrī-kṛṣṇenāvadhṛto jñātaḥ \| tāvad
bhavadbhir yaduṣu tad-aṁśair uddhavādibhiḥ sambhūya
tat-putra-pautra-rūpeṇopajanyatām \| tāvat kiyad ity āha---sa yāvat
sva-kāla-śaktyā bhūmer bharaṁ kṣapayituṁ bhuvi caret prakaṭaḥ syād iti
satvaraṁ khavadbhir bhāvyam \| kīdṛśaḥ saḥ ? ity āha---īśvarāṇāṁ
asmad-ādīnāṁ īśvaraḥ svayaṁ bhagavān ity arthaḥ \|\|22\|\|

**\...**

\|\| 10.1.23 \|\|

**vasudeva-gṛhe sākṣād bhagavān puruṣaḥ paraḥ \|**

**janiṣyate tat-priyārthaṁ sambhavantu sura-striyaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vasunā dhanenārthād
go-dhanena dīvyati vyavaharati \| dyotane modate iti vā \| vasudevo
nandaḥ yaśodā ca, jātaṁ param abudhyata \[bhā.pu. 10.3.53\] ity ukteḥ \|
deva-bhede nale raśmau vasū ratne dhane vasu ity amaraḥ \| dhanaṁ vittaṁ
go-dhane ca iti medinī \|

> nṛpa-yādava-gopeśa-dhanika-śrī-nanda-gokule \|
>
> samudra-śaśi-sūryeṣu vasudeva udīritaḥ \|\| iti niruktāt \|

ānakadundubhir vā tasya gṛhe bhāryāyāṁ, gṛhaṁ gṛhāś ca puṁ bhūmni
kalatre'pi ca sadmani iti medinī \| vasudevo gṛhyate niruddhyate'treti
vasudeva-gṛhaṁ kaṁsa-kārāgṛhaṁ tatra vā \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vasudeva-gṛhe
**janiṣyate** prādurbhaviṣyati \| janī prādurbhāve \| **sākṣāt**
svarūpeṇaiva, na tu pracchannaḥ \| **paraḥ puruṣaḥ** śrī-kṛṣṇaḥ,
**tat-priyārthaṁ** tasya priyāṇāṁ gopīnāṁ arthaṁ priyāyāḥ priyo ramāyā
vā amara-**striyaḥ** sambhavantu \|\|23\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yaduṣv aṁśair upajanane
hetum āha---vasudeveti \| **gṛha** iti jīvavat pituḥ sakāśād utpattir
nirastā \| yataḥ **paraḥ puruṣaḥ** puruṣottamo'vatārī śrī-bhagavān
prakaṭa-sarvaiśvarya-yuktaḥ san **sākṣāt** svayam eva janiṣyate
prādurbhaviṣyati \| ity aṁśāvatāratvaṁ api nirastam \| tathā ca pādme
śrī-vyāsa-vākyam---

> tato mām āha bhagavān vṛndāvana-caraḥ svayam \|
>
> yad idaṁ me tvayā dṛṣṭaṁ rūpaṁ divyaṁ sanātanam \|\|
>
> niṣkalaṁ niṣkrayaṁ śāntaṁ sac-cid-ānanda-vigraham \|
>
> pūrṇaṁ padma-palāśākṣaṁ nātaḥ parataraṁ mama \|\|
>
> idam eva vadanty ete vedāḥ kāraṇa-kāraṇam \|
>
> satyaṁ nityaṁ parānandaṁ cid-ghanaṁ śāśvataṁ śivam \|\| \[pa.pu.
> 5.73.24-26\] iti \|

atas bhagavataḥ **priyārthaṁ** paricaryayā prīty-utpādanāya \| yad vā,
tasya priyāḥ śrī-rukmiṇy-ādyāḥ śrī-rādhādyāś ca tāsāṁ sakhy-artham ata
eva samyag bhavantu, ukta-prakāreṇa jāyantām ity arthaḥ \| yad vā
**sambhavantu** yogyāḥ bhavantv iti vara-pradānam \| tathāpi janana eva
tātparyam \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** īśvareśvaratvam eva vadaṁs
tasya svayam avatāre īdṛśa-līlā-kaivalyam evāntaraṅgaṁ prayojanam ity
āha---vasudeveti \| **gṛha** iti jīvavat pituḥ sakāśād utpattir nirastā
\| yaḥ **paraḥ puruṣaḥ** yasmād anya utkṛṣṭo nāsti, sa eva bhagavān
prakaṭa-sarvaiśvarya-yuktaḥ san **sākṣāt** svayam eva **janiṣyate**
prādurbhaviṣyati \| atas tasya **priyārthaṁ** paricaryayā
prīty-utpādanāya \| yad vā, sambhavantu yogyāḥ bhavantv iti
vara-pradānam \| tathāpi janana eva tātparyam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vasudeva-gṛha ity-ādi \|
vasudevaṁ hareḥ sthānam \[bhā.pu. 9.24.30\] ity-ukteḥ \| tatraiva tasya
prakāśa ucita iti tasya gṛhe **sākṣād bhagavān** śrī-kṛṣṇo janiṣyate \|
sākṣād iti svenaiva rūpeṇa \| gṛha iti gṛhiṇī-param \| vasudevasya
**gṛhe** devakyām \| vastutaḥ kārāgāram eva tat \| tatas tasya kṛṣṇasya
priyāpi śrī-ramā-devī ca pṛthivyāṁ prādurbhaviṣyati \| ramā tu
ānanda-rūpiṇī, aiśvaryānanda-rūpiṇī ceti dvidhā \| ādyā tu
vraje'vatariṣyati, dvitīyā rāja-kanyātveneti tayor arthaṁ
**sura-striyo**'pi sambhavantv ity āha---**tat-priyathārtham** iti \|
tasya śrī-kṛṣṇasya priyāṇāṁ śrī-rādhādīnāṁ śrī-rukmiṇy-ādīnāṁ ca \|
arthaṁ nimittam \| suṣṭhu rātīti surāḥ śobhanāḥ striyaḥ
śrī-ramā-vibhūtayaḥ śrī-kṛṣṇa-loka-vāsinyaḥ pramadottamāḥ \| yad vā,
surāṇāṁ striyaḥ sura-striyaś ca sura-striyaś ca pūrvokta-rūpe ubhayor
eka-śeṣaḥ \| śrī-kṛṣṇa-loka-vāsinyaḥ śrī-rādhādīnāṁ sevā-nimittaṁ \|
sura-loka-striyaś ca śrī-rukmiṇy-ādīnāṁ iti tat-priyathārthaṁ iti
śabdasyathārthaḥ \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sura-striyas**
tat-priyāṁśa-bhūtā yā upendrādi-manvantarāvatāra-striyas tām eva
tat-priyāṇāṁ sakhyārthaṁ kṛta-cara-tad-bhajana-prabhāva-vaśāt
pṛthag-bhūtās tat-priya-sakhyo bhavantu \| yad uktam
ujjvala-nīla-maṇau---

> nitya-priyāṇām aṁśās tu yā jātā deva-yonayaḥ \|
>
> tā aṁśinīnām evāsāṁ priya-sakhyo\'bhavan vraje \|\| \[u.nī. 3.52\] iti
> \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** etad evāha---vasudevasya
viśuddha-sattvāvatārasya nanda-nṛpasya śaureś ca gehe \| sattvaṁ
viśuddhaṁ vasudeva-śabditaṁ yad īyate tatra pumān apāvṛtaḥ \[bhā.pu.
4.3.23\] iti caturthe rudrokteḥ \| puruṣo janiṣyate na tv ahaṁ janiṣye
ity anukteḥ sa kiṁ garbhodaśayaḥ ? nety āha---para iti \| tarhi kiṁ
kāraṇoda-śayaḥ ? nety āha---bhagavān iti \| tarhi kiṁ para-vyomādhipatiḥ
? nety āha---sākṣād iti \| ananyāpekṣi-rūpaḥ svayaṁ bhagavān śrī-kṛṣṇa
ity arthaḥ \| tat-priyārthaṁ śrī-rādhikā-rukmiṇy-ādīnāṁ sakhyārthaṁ
**sura-striyas** tad-aṁśa-bhūtā upendrājitādi-manvantarāvatāra-striyaḥ
\| pūrvācarita-tad-bhajana-balāt pṛthag-bhūtāḥ sambhavantu jāyantām ity
arthaḥ \|\|23\|\|

**\...**

\|\| 10.1.24 \|\|

**vāsudeva-kalānantaḥ sahasra-vadanaḥ svarāṭ \|**

**agrato bhavitā devo hareḥ priya-cikīrṣayā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vāsudevāya kaṁ sukhaṁ
śayyā-rūpatvena lāti dadātīti vāsudeva-kalā tac-chayyā-bhūto'nantaḥ
śeṣaḥ, śeṣo'nantaḥity amaraḥ \| ata eva vakṣyati---śeṣākhyaṁ dhāma
māmakam \[bhā.pu. 10.2.8\] iti svena hariṇā svān vā rājate rājayati vā
svarāṭ \| priya-cikīrṣayā pralambādi-vadha-dvārā
śrī-bhagavat-pratijñatā-bhūbhāra-haraṇa-rūpa-priya-karmākaraṇecchayety
arthaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** agrato bhavitā ity-ādi
\| agrajatvena bhavitum anicchann api agrajo bhavitā \| kutaḥ ? hareḥ
priya-cikīrṣayā \| tathā-bhūte tasya priyaṁ bhavatīti bhāvaḥ \|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** agrataḥ pūrvaṁ bhavitā,
jyeṣṭha-bhrātā bhaviṣyatīty arthaḥ \| spaṣṭatānuktiḥ sambhramāt \| tatra
yogyatām āha---vāsudevasya caturvyūha-pradhānasya kalā aṁśaḥ,
saṅkarṣaṇatvāt \| ata evānantaḥ pralaye'pi nāśa-rahitaḥ \| yad vā,
aparicchinno'ta eva sahasra-vadanaḥ śrī-vāsudeva-guṇa-gāne sahasra-mukha
iti nirantarānanta-bhagavad-guṇa-gāna-paratā sūcitā \|

nanu kiṁ tarhi sapta-pātāla-tala-vartī dharaṇī-dharaḥ ? nety
āha---svayaṁ rājata iti svarāṭ \| atas taṁ vinānyatra sthātum aśaktam
iti bhāvaḥ \| agrato bhavitā devaḥ sarveṣāṁ pūjya ity arthaḥ \|

nanu śrī-lakṣmaṇavad asau kaniṣṭhatām evārhati ? tatrāha---hareḥ
priya-cikīrṣayeti \| purā śrī-raghunāthāvatāre tasya sevātiśayena
yantritasya harer bhakta-vatsalasyāgrajatvenaiva prītiḥ syād iti
tat-sampādanecchayety arthaḥ \| harer iti tādṛśa-snehena tasya
mano-haraṇāt \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** agrato bhavitā,
jyeṣṭha-bhrātā bhaviṣyatīty arthaḥ \| atra bhrātṛtve yogyatām
āha---vāsudevasya dvārakādi-prasiddha-caturvyūha-pradhānasya
śrī-kṛṣṇasya kalā aṁśaḥ saṅkarṣaṇatvāt \| ata evānantaḥ, aparicchinnaḥ
\| ataḥ sa eva śeṣākhyenāṁśena sahasra-vadanaḥ
śrī-kṛṣṇa-guṇa-gānecchayeti bhāvaḥ \| tathā ca vakṣyate---yasyaikāṁśena
vidhṛtā jagatī jagataḥ pateḥ \[bhā.pu. 10.65.28\] iti \| vyākhyātaṁ ca
taiḥ---ekāṁśena śeṣākhyena iti \| ataḥ svena sva-svarūpeṇa
śrī-bhagavataiva rājata iti svarāṭ \| atas taṁ vinānyatra sthātum aśakta
iti bhāvaḥ \| devaḥ tad-agrajatvāt sutarāṁ sarveṣāṁ pūjya ity arthaḥ \|

nanu śrī-lakṣmaṇavad asau kaniṣṭhatām evārhati, na tu jyeṣṭhatvam \|
tatrāha---hareḥ priya-cikīrṣayeti \| tasya yantritatā-hānāya tenātmana
iva tasyātmanānugataye ca śrī-kṛṣṇa-devasya tu bhakta-sauhṛda-viśeṣa
evāyam iti bhāvaḥ \| ato bṛhat-sahasra-nāma-stotre śrī-baladeva-nāmasu,
pūrva-bhakti-khedācyutāgrajaḥ iti \| atrāpi khedaḥ śrī-kṛṣṇasyaiva
jñeyaḥ \| tena khedena hetunā acyutasya śrī-kṛṣṇasyāgrato jāta ity
arthaḥ \| pūrvaṁ purāvatīrṇo lakṣmaṇas tasmiṁs tad-aṁśe khedaṁ parāmṛśya
svāṁśe tu tathā na kvacid api kalpe prakaṭayatīti tātparyam \|

athavā, mayi jyeṣṭhe sati lakṣmaṇāparādhīnatve śrī-raghunātha iva
svairaṁ duḥkham urarīkartuṁ nāyaṁ śaknuyād iti svātantryeṇa hareḥ sukhaṁ
kartum icchayety arthaḥ \| ataḥ śrī-lakṣmaṇasyāpi
tad-duḥkha-nivāraṇāśaktatvenaiva bhaktau khedo jñeyaḥ \| harer iti
tādṛśa-snehena tasya mano-haraṇāt \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hareḥ priya-cikīrṣayeti \| nātra
śrī-rāma-lakṣmaṇavad yathā-kramaṁ, kintu tasya yantritatā-hānāya
tenātmana ivātmanā 'nugataye ca bhakta-sauhṛda-viśeṣa evāyam iti bhāvaḥ
\| ato bhakti-khedācyutāgrajaḥ ity atrāpi khedaḥ śrī-kṛṣṇasyaiva jñeyaḥ
\| tad-aṁśe khedaṁ parāmṛśya nijāṁśe tu, na kadācid api kalpate
ghaṭayatīty arthaḥ \| athavā, jyeṣṭhe sati śrī-raghunātha iva
lakṣmaṇāparādhīnatvena svairaṁ duḥkham urīkartuṁ nāyaṁ śaknuyād iti
svātantryeṇa hareḥ kartum icchayety arthaḥ \| atha lakṣmaṇasyāpi
duḥkha-nivāraṇāśaktatvenaiva bhaktau khedo jñeyaḥ \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** vāsudeva-kaletyādi \| agrajo
bhavitā agrajatvena bhaviṣyati \| agrato bhaviteti pāṭhe'pi sa evārthaḥ
\| kalāpi bhūtvā katham agrajo bhavitety āśaṅkyāha---hareḥ
priya-cikīrṣayā \| tathā sati tasya prītir bhavatīty arthaḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svena bhrātrā kṛṣṇena
saha rājata iti sva-rāṭ \| devo baladevaḥ \| agrataḥ prathamam
āvirbhaviṣyati ya evāṁśena sahasra-vadano\'nantaḥ, yasyaikāṁśena vidhṛtā
jagatī jagataḥ pateḥ \[bhā.pu. 10.65.28\]iti vakṣyamāṇāt \| yo\'nanto
vāsudevasya kalā \|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** svena bhrātrā kṛṣṇena
saha rājate svarāṭ \| harir bhartṛ-harir itivad devo baladevaḥ \|
agrataḥ pūrvam eva bhaviṣyati \| ya evāṁśena sahasra-vadano'nantaḥ \|
yasyaikāṁśena vidhṛtā jagatī jagataḥ pateḥ \[bhā.pu. 10.65.28\]iti
vakṣyamāṇāt \| yo\'nanto vāsudevasya kalā bhāgaḥ \| hareḥ priyeti \|
mayi jyeṣṭhe sati naiścintyenāyaṁ līlāyiṣyate iti bhāvaḥ \|\|24\|\|

**\...**

\|\| 10.1.25 \|\|

**viṣṇor māyā bhagavatī yayā sammohitaṁ jagat \|**

**ādiṣṭā prabhuṇāṁśena kāryārthe sambhaviṣyati \|\|**

**śrīdhara-svāmī (bhāvārtha-dīpikā) :**
devakī-garbha-saṅkarṣaṇa-yaśodāyaṁ sambhaviṣyati \|\|25\|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yaśodā-mohanādīty
atrādi-śabdena dvārapa-nagarastha-kaṁsādayo grāhyāḥ \| māyā-śabdena
yoga-māyā grāhyeha, yoga-māyāṁ samādiśat \[bhā.pu. 10.2.6\] iti
vakṣyamāṇatvāt \| prabhuṇā kṛṣṇena \| aṁśena
svāṁśa-bhūta-bahiraṅga-māyā-sahitaiva prādurbhaviṣyati \| **yayā**
svāṁśa-bhūtayā māyayā \| **jagad** api sva-svāṁśa-bhedād dvidhā
tad-vijñair jñeyaṁ \| svarūpaṁ jagat tu brahmaṇe darśayiṣyati
caturdaśe'dhyāye svāṁśabhūtam sarvam eva prasiddhaṁ \| *ataḥ paraṁ
viśvanāthasya ṭīkā dhṛtā* \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kāryathārthe
sambhaviṣyatīty-ādi \| kāryam aghaṭana-saṁghaṭanā tad-arthe prabhuṇā
tasya niyantrā ādiṣṭā \| tasyāḥ kuta evaṁ sāmarthyam ? atrāha---aṁśena
bhagavad-aṁśena viśiṣṭā, viśeṣaṇe tṛtīyā, tac-chaktes tad-aṁśatvāt \|
viṣṇu-māyeti śabditatvāt viṣṇu-śaktir eva sā \| atas tenādiṣṭaṁ
kariṣyati, asvātantryāt \| sā ca aghaṭana-saṁghaṭanā
garbha-saṁkarṣaṇādiḥ \| vṛṇdāvane ca gopīnāṁ bhagavat-saṅge
vilasantīnāṁ, manyamānāḥ sva-pārśva-sthān svān svān dārān vrajaukasaḥ
\[bhā.pu. 10.33.37\] ity-ādinā chāyā-rūpeṇa prati nikaṭe vartamānatvādi
kṛṣṇa-līlānukaraṇe tāsāṁ pūtanādi-pratikūla-tādātmyatattv
vividha-pūtanādi-rūpa-svīkāraḥ \| rāse ca tat-tat-sāmagrī-samādhānaṁ
ity-ādi \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viṣṇor viśva-vyāpakasya
bhagavato māyākhyā śaktiḥ \| ata eva bhagavatī sarva-śakti-yuktā \|
bhagavatītvam eva darśayan tām eva kārya-dvārā viśeṣeṇa
lakṣayati---yayeti \| iti cic-chaktir vyāvartitā \| samyag bhaviṣyati \|
anyathā śrī-yaśodādi-mohanāśakteḥ \| kāryārtha iti
śrī-yaśodā-mohanādi-kāryasya sugopyatvāt saṅketenaivoktam \| nanu vayaṁ
devās tvad-ājñā-kāriṇa eva, anantaś ca hareḥ priya-cikīrṣayaiva bhavitā
\| sā tu parama-svatantrā kutas tathā kartā ? tatrāha---prabhuṇā
tad-īśvareṇa viṣṇunādiṣṭeti \| **yayā saṁmohitaṁ jagat** ity uktam \|

nanu, tarhi tasyās tatra janmanā asmādṛśānām api saṁmohaḥ sambhaved ity
āśaṅkyāha---aṁśeneti \| aṁśena bhagavad-aṁśena saṁvalitā, atas
tad-icchānusāreṇaiva mohayiṣyatīti bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viṣṇor viśva-vyāpakasya
bhagavato māyākhyā śaktiḥ \| ata eva bhagavatī sarva-śakti-yuktā \|
bhagavatītvam eva darśayan, tām eva kārya-dvārā viśeṣeṇa
lakṣayati---yayeti \| iti cic-chaktir vyāvartitā, bhagavad-icchayā
samyag bhaviṣyati \| anyathā śrī-yaśodādi-mohanāśakteḥ \| kāryārtha iti
śrī-yaśodā-mohanādi-kāryasya sugopyatvāt saṅketenaivoktam \|

nanu vayaṁ tvad-ājñā-kāriṇa eva, anantaś ca hareḥ priya-cikīrṣayaiva
bhavitā \| sā tu parama-svatantrā kutas tathā kartrī ? ity
atrāha---prabhuṇā sākṣāt kṛṣṇenaivādiṣṭeti \|

nanu, **yayā saṁmohitaṁ jagat** ity uktam \| tarhi tasyās tatra janmanā
asmādṛśānām api saṁmohaḥ sambhaved ity atrāha---aṁśeneti \| aṁśena
bhagavad-aṁśena tad-icchā-rūpeṇa saṁvalitā, atas tad-icchānusāreṇaiva
mohayiṣyatīti bhāvaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavad-avatāre sati
durghaṭa-saṅghaṭanārthaṁ bhagavad-yoga-śakter apy avatāraṁ
sūcayati---viṣṇor māyā bhagavatīty-ādi \| māyā yoga-māyā, sā ca dvedhā,
sākārā nirākārā ceti \| sākārā tu durgā, nirākārā tu kevala-śakti-rūpā
durghaṭana-paṭīyasī bhagavatī \| yayā ubhaya-vidhayā jagad asaṁmohitaṁ
bhavatīty arthaḥ \| ato jñāna-rūpaiveyaṁ prakāśikā māyā \|
māyā-śabdo'tra śakti-viśeṣa-paraḥ \| sā ca dvividhety atra jñāna-rūpāyāḥ
prakāśikāyā evāvasaraḥ, na tv āvarikāyāḥ \| ato'kāra-praśliṣṭaḥ \| saiva
prabhuṇā ādiṣṭā satī sākārā nanda-gṛhe bhaviṣyatīti \| nirākārā tu
kāryathārthe \| kāryaṁ tu aghaṭana-saṁghaṭanāgarbha-saṅkarṣaṇādiḥ \|
vṛṇdāvane ca gopīnāṁ bhagavat-saṅge vihāriṣyantīnāṁ, manyamānāḥ
sva-pārśva-sthān svān svān dārān vrajaukasaḥ \[bhā.pu. 10.33.37\]
ity-ādinā chāyā-rūpeṇa prati samīpe vartamānatvādi-kṛṣṇa-līlānukaraṇe
tāsāṁ pratikūla-tādātmyatattv pūtanāditva-svīkāraḥ \| rāse ca
tat-tat-sāmagrī-samavadhānaṁ ca \| nanu kathaṁ viruddha-gopī-cchāyādi
pūtanādy-anukaraṇaṁ syād ity āha---aṁśeneti \| viruddha-kāryaṁ
pratyaṁśena, bhagavat-kāryaṁ prati tu pūrṇa-bhāvena \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
sva-līlā-parikarāṇāṁ bhaktānāṁ bhakta-dviṣāṁ kaṁsādīnāṁ ca mohanārthaṁ
yogamāyāṁ māyāṁ cādiśad ity āha---**viṣṇor māyā,**yoga-māyāṁ samādiśat
\[bhā.pu. 10.2.6\] ity agrimokteḥ \| **prabhuṇā** kṛṣṇena **ādiṣṭā**
satī **aṁśena** saha svāṁśa-bhūta-bahiraṅga-māyā-sahitaiva
**kāryārtheprādurbhaviṣyati**, **yayā jagat saṁmohitaṁ**
svāṁśa-bhūta-māyayety arthaḥ \|

yad vā, jagat aprākṛtaṁ prākṛtaṁ ca svena svāṁśena ca saṁmohitaṁ, māyayā
yoga-māyāṁśatvaṁ dṛṣṭaṁ nārada-pañcarātre śruti-vidyā-saṁvāde---

> jānāty ekā parā-kāntaṁ saiva durgā tad-ātmikā \|
>
> yā parā paramā śaktir mahā-viṣṇu-svarūpiṇī \|\|
>
> yasyā vijñāna-mātreṇa parāṇāṁ paramātmanaḥ \|
>
> muhūrtād eva devasya prāptir bhavati nānyathā \|\|
>
> ekeyaṁ prema-sarvasva-svabhāvā śrī-kuleśvarī \|
>
> anayā sulabho jñeya ādi devo'khileśvaraḥ \|\|
>
> asyā āvarikā śaktir mahā-māyākhileśvarī \|
>
> yayā mugdhaṁ jagat sarvaṁ sarva-dehābhimānataḥ \|\| iti ca \|

ekā eka-vidhaiva ekānaṁśā-paraparyāyety arthaḥ \|

kāryārthe iti kāryam atra dvividhaṁ---prathamaṁ
devakī-saptama-garbhākarṣaṇa-yaśodā-svāpanādi \| tad dhi yogamāyāyā eva
kāryaṁ, na tu māyayā sva-niyantur balabhadrasyākarṣaṇe prabhutvābhāvāt,
yaśodā-svāpanasya rājasatvābhāvāc ca \| yad uktaṁ---

> vyatītya turyām api saṁśritānāṁ
>
> tāṁ pañcamīṁ prema-mayīm avasthām \|
>
> na sambhavaty eva hari-priyāṇāṁ
>
> svapno rajo-vṛtti-vijṛmbhito ye \|\| \[u.nī. 15.219\] iti \|

tādṛśa-siddha-bhakteṣu māyāyāḥ prabhavitum aśakyatvāc ca dvitīyaṁ tu
devakī-kanyā-rūpeṇa yat kaṁsa-vañcanaṁ tan māyayā eva kāryaṁ, na tu
yogamāyāyās tādṛśa-duślokeṣu tasyā anupayogād eva saiva kaṁsa-hastād
ākāśam utplutya vindhya-vāsiny-ādi-rūpeṇa bahu-nāma-niketeṣu bahu-nāmā
babhūva ha \[bhā.pu. 10.4.13\] \| yad uktaṁ svayam eva māyayā---

> vaivasvate'ntare prāpte aṣṭāviṁśatime yuge \|
>
> nanda-gopa-gṛhe jātā yaśodā-garbha-sambhavā \|
>
> tatas tau nāśayiṣyāmi vindhyācala-nivāsinī \|\| \[de.mā. 11.37-38\]

tathā rāsa-līḷā-siddhy-arthaṁ bhagavat-preyasīnāṁ pati-paśv-ādi-mohanaṁ
yoga-māyāyā eva kāryaṁ, na tu māyāyāḥ \| teṣāṁ
bhagavad-vaimukhya-darśanāt \| māyā-mohitatve
tad-vaimukhyasyāvaśyambhāvāt, yoga-māyām upāśritaḥ \[bhā.pu. 10.29.1\]
iti tatrokteś ca \| duryodhanādi-sālvādy-asureṣu
viśva-rūpa-varuṇa-lokādi-darśanānte
vātsalyādi-bhāvādhikyatvenaiśvarya-jñāne'py asambhramād
evaiśvaryānanusandhāna-lakṣaṇaṁ mohanaṁ tat na yoga-māyayā nāpi māyayā,
kintu premṇa eva sa svabhāvaḥ yaḥ khalu bhagavad-aiśvarya-jñānam āvṛṇvan
cinmaya-mamatā-raśanayā śrī-kṛṣṇaṁ nibadhya pratikṣaṇaṁ tasmin
snehādhikyam utpādayan tan-mādhuryāsvāda-mahodadhau bhakta-janaṁ
nimajjayatīty asādhāraṇa-lakṣaṇa-jñāpyo bhavaty ata eva
tatroktaṁ---vaiṣṇavīṁ vyatanon māyāṁ putra-sneha-mayīṁ vibhuḥ \[bhā.pu.
10.8.43\]iti putra-sneha-mayatvaṁ vātsalya-premṇo'sādhāraṇaṁ lakṣaṇaṁ
mohanatvena māyā-sādharmyān māyām iti \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** api ca, viṣṇor māyā ca
sambhaviṣyati prakaṭiṣyati \| prabhuṇā tenaivādiṣṭā satī \| kīdṛśīty
āha---bhagavatī \| parākhyā yogākhyā ca yeśvarīty ucyate \| parāyām
māyā-śabdaḥ \|

> svarūpa-bhūtayā nitya-śaktyā māyākhyayā yutaḥ \|
>
> ato māyā-mayaṁ viṣṇuṁ pravadanti sanātanam \|\| iti śravaṇāt \|

yathāṁśena sva-praticchavi-bhūtena pradhānena triguṇena jagan mohitam \|
tathā ca triguṇayā saha parā sambhaviṣyatīty arthaḥ \| kim artham ?
tatrāha---kāryārtha iti \|
devakī-saptama-garbha-samākarṣaṇa-yaśodāsvāpanādi-sampādanāya \|
tvac-chatruḥ kvāpy abhūd iti kaṁsa-vañcanādi-sampādanāya cety arthaḥ \|
ādyaṁ parayā sampādyate \| na hi tatra triguṇā prabhavet \| dviītyaṁ tu
triguṇayā, tādṛśa-duṣṭeṣu tasyā eva prabhāvāt parākhya-svarūpa-śakter
aṁśas triguṇeti dṛṣṭaṁ nārada-pañcarātre---

> jānāty ekā parā-kāntaṁ saiva durgā tad-ātmikā \|
>
> yā parā paramā śaktir mahā-viṣṇu-svarūpiṇī \|\|
>
> yasyā vijñāna-mātreṇa parāṇāṁ paramātmanaḥ \|
>
> muhūrtād eva devasya prāptir bhavati nānyathā \|\|
>
> ekeyaṁ prema-sarvasva-svabhāvā śrī-kuleśvarī \|
>
> anayā sulabho jñeya ādi devo'khileśvaraḥ \|\|
>
> asyā āvarikā śaktir mahā-māyākhileśvarī \|
>
> yayā mugdhaṁ jagat sarvaṁ sarva-dehābhimānataḥ \|\| iti ca \|

ekety ekānaṁśābhidhānety arthaḥ \|\|25\|\|

**\...**

\|\| 10.1.26 \|\|

śrī-śuka uvāca---

**ity-ādiśyāmara-gaṇān prajāpati-patir vibhuḥ \|**

**āśvāsya ca mahīṁ gīrbhiḥ sva-dhāma paramaṁ yayau \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajāpatīnāṁ marīcy-ādīnāṁ
patir brahmā gīrbhiḥ gīyanta iti gayaḥ gāyateḥ kvipītvam, gīr vāṇī ca
surā patnī gī ramyā gīḥ sudhābhidhā iti saubhariḥ \| īryanta uccāryanta
itīraḥ \| īr vāk proktā tatherā ca bhūmau madhye śubhe striyām iti
dvirūpa-kośaḥ \| tathā gyo ramyāś ca tā īro vāco gīras tābhiḥ
ramyavāgbhiḥ \| āśvāsya sāṁtvayitvā \| paramaṁ
brahmāṇḍāntarvarti-sarvalokebhyo bhūrādibhya utkṛṣṭaṁ paratamaṁ paraṁ mā
yasmāt tad iti vyutpatteḥ \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** amara-gaṇān sura-samūhān
\| yad vā, amarān gaṇāṁś ca \| gaṇāḥ---devānugā gandharvādayaḥ
śrī-bhagavaj-janmotsavādau gīta-vādyārtham upayuktāḥ \| ādeśe yogyatām
āha---prajāpatīnāṁ marīcy-ādīnām api patiḥ, yato vibhuḥ, uktārtham
evedam \|

yad vā, ata eva jagatām amara-gaṇānāṁ vā prabhur iti \| śleṣeṇa
śrī-bhagavad- avatāra-sādhanād idānīm eva prajānāṁ tat-patīnāṁ ca
pālakatvaṁ vibhutvaṁ ca siddham iti \| gīrbhiḥ---"tvam eva dhanyāsi,
acirāt tan-madhura-padair bhūṣitā bhaviṣyasi" ity-ādibhiḥ \| paramaṁ
satya-loka-vartīti vidūrastha-tatratya-mūrtimad-vedādi-nija-parivārāṇāṁ
sākṣāt śrī-bhagavad-avatāra-vārtayā santoṣaṇārtham \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti
śrī-viṣṇv-ādeśānuvāda-prakāreṇa ādeśe yogyatām āha---prajāpatīnāṁ
marīcy-ādīnām api patiḥ yato vibhuḥ, uktārtham evedaṁ \| śleṣeṇa
bhagavad-avatāra-sādhanād idānīm eva prajānāṁ tat-patīnāṁ ca pālakatvaṁ
vibhutvaṁ ca siddham iti \| gīrbhiḥ---"tvam eva dhanyāsi, acirāt
tan-madhura-padair bhūṣitā bhaviṣyasi" ity-ādibhiḥ \| paramaṁ
satya-loka-vartīti vidūrastha-tatratya-mūrtimad-vedādi-nija-parivārāṇāṁ
sākṣāt śrī-bhagavad-avatāra-vārtayā santoṣaṇārtham \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ,** **bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti
śrī-viṣṇv-ādeśānuvāda-prakāreṇa \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** itīti \|
viṣṇv-ājñānuvāda-prakaraṇena \| paraṁaṁ sva-dhāma satya-lokam \|\|26\|\|

**\...**

\|\| 10.1.27 \|\|

**śūraseno yadupatir mathurām āvasan purīm \|**

**māthurān chūrasenāṁś ca viṣayān bubhuje purā \|\|**

**śrīdhara-svāmī (bhāvārtha-dīpikā) :** bhojendra-bandhanāgāre'vatārāya
prastāva-kathām āha---śūrasena ity-ādinā yāvad adhyāya-samāpti \|
mathurām āvasan mathurāyāṁ vasan \| viṣayān deśān \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śurasenaḥ kārtavīrya-sutaḥ
tasya putra-saha-sneṣu pañcaivorvaritā mṛdhe \| jayadhvajaḥ śūraseno
vṛṣabho madhurūrjitaḥ iti navama-skandhokteḥ \| madhurāṁ mathurāyām
upānv-adhy-āṅvasaḥ ity ādhārasya karmatvād dvitīyā \| mathurāyāḥ prānte
māthurās tān \| śurasenenādhiṣṭhitāḥ sūrasenās tān \| śrī-vālmīkīye tu
śatrughna-kṛta-lavaṇa-vadhottaraṁ vara-dānārtham āgata-devebhyaḥ---

> śatrughna imaṁ varaṁ vavre \|
>
> iyaṁ madhupurī ramyā mathurā deva-nirmitā \|
>
> niveśaṁ prāpnuyāc chīghram eva me\'stu varaḥ paraḥ \|\|
>
> taṁ devāḥ prīta-manaso bāḍham ity eva rāghava \|
>
> bhaviṣyati purī ramyā\...

śurā senā rasyāṁ śurasya śatrughnasya vā senā yasyāṁ sā śurasenā
madhuraiveti jñayate \| tat prānta-deśāś ca tenaiva niveṣitaḥ
sūrasena-saṁjño\'bhūd iti \| viṣayān deśān, nīvṛj jana-padī deśo viṣayas
tūpavartanam ity amaraḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-mathurāyām
śrī-bhagavad-avataraṇaṁ vakṣyann ādau tat-kāraṇam āha---śūrasena iti
dvābhyāṁ \| sva-gaṇaiḥ sarva-cittasya mathanād viloḍanān mathurā, tāṁ
purīṁ purītvena prasiddhām \| kiṁ vā, tatrāpi purīṁ śrī-yamunā-taṭe purā
bhagavatā śrī-śatrughnena vāsitāṁ nāgarīm \| māthurān
mathurā-maṇḍala-sambandhinaḥ \| tān eva śūrasenāś ca tad-bhuktatvena
tan-nāmnaiva prasiddhān deśān bubhuje upabubhuje \| yad vā, bubhuje yato
yadu-patir yadu-kula-śreṣṭho yayāti-śāpena rājatvābhāvāt patir ity
uktaṁ, na ca rājeti \| ata eva bubhuja iti, agre ca bhū-bhujām iti \|
pureti tasya pūrva-pūrvataratvāt \| tac coktam eva navama-skandhe
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-mathurāyām
bhagavad-avataraṇaṁ vakṣyann ādau tat-kāraṇam āha---śūrasena iti
dvābhyāṁ \| mathurām,

> mathyate tu jagat sarvaṁ brahma-jñānena yena vā \|
>
> tat-sāra-bhūtaṁ yad yasyāṁmathurā sā nigadyate \|\| \[go.tā.u. 2.60\]

iti ārtharvaṇika-gopāla-tāpanī-śrutau \| yena brahma-jñānena vā-śabdasya
samuccayārthatvād bhakti-yogena vā sarvaṁ jagan mathyate, taj jñāninām
tad bhakti-yogināṁ ca vilāpyate \| tad yat prasiddhaṁ jñānādi-dvayaṁ
svasya bhagavac-chrī-kṛṣṇa-niṣṭhatvāt sāra-bhūtaṁ yasyāṁ vartate, sā
mathurā nigadyata ity arthatvāt mathnāti sarvaṁ tad itaraṁ khaṇḍayatīti
tan maṇḍalam \| tatrāpi purīṁ tan-madhyastha-kamala-karṇikāśritān
māthurān mathurā-maṇḍala-sambandhinaḥ tad-dakṣiṇa-bhāgānugatān
śurasenāṁś ca tat-tan-nāmnaiva prasiddhān deśān bubhuje upabubhuje \|
pureti tasya pūrva-pūrvataratvāt \| tac coktam eva navama-skandhe
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vasudeva-gṛhe janma
vakṣyaṁs tad-upayoginīṁ kathām āha---śūra iti \| viṣayān deśān
\|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** vasudeva-gṛhe harer janma
kathayiṣyaṁs tad-upayoginīṁ kathām āha---śūra iti \| viṣayān deśān
\|\|27\|\|

**\...**

\|\| 10.1.28 \|\|

**rājadhānī tataḥ sābhūt sarva-yādava-bhūbhujām \|**

**mathurā bhagavān yatra nityaṁ sannihito hariḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tataḥ śurasenam ārabhyety
arthaḥ \| rājadhānī rājño nityaṁ yatra vāso rājadhānī tu sā pūrī ity
abhidhānāt \| yad vā, rājñāṁ pradhāna-nagaraṁ rājadhānīti kathyate iti
śabdārṇavaḥ \|

> mathyate tu jagat sarvaṁ brahma-jñānena yena vā \|
>
> tat sāra-bhūtaṁ yady asyāṁ mathurā sā nigadyate \|\| \[go.tā.u. 2.60\]
> iti tāpanīya-śruteḥ \|
>
> mathurāyāṁ sthitir brahman sarvadā me bhaviṣyati \|
>
> mathurāyāṁ viśeṣeṇa māṁ dhyāyan mokṣam aśnute \|\| iti smṛteś ca \|

yatra mathurāyāṁ saṁnihitaḥ sthitaḥ \| nityaṁ saṁnihitaḥ ity anena
svayaṁ bhagavān paripūrṇaḥ kṛṣṇas tatra sva-dhāmani sadā vartamāna
evāvirbhūya prapañca-gocarī-bhavati na tu kutaścid vaikuṇṭhādibhya
āgatyāvataratīti vyañjitam \|

kiṁ ca, tad-āvirbhāva-samaye vaikuṇṭha-śvetadvīpādibhyas tad-aṁśā āgatya
tatra militā bhavanti, līlānte punas tatra tatra yāntīti teṣām eva
vaikuṇṭhādibhyo\'vataraṇaṁ ceti prasiddhir jñeyā, parāvareśo
mahad-aṁśa-yukto hy ajo'pi jāto bhagavān yathāgniḥ \[bhā.pu. 3.2.15\]
ity-ādiṣu tṛtīye tathā vyākhyānāt \| iti viśvanāthaḥ
śrī-sanātana-gosvāmī tu nityaṁ kālādi-doṣeṇāntyatrevāntardhānaṁnirastam
\| asyāś ca nityatvaṁ pādma-nirvāṇa-khaṇḍe---

> aho na jānanti narā durāśayāḥ
>
> purīṁ madīyāṁ paramāṁ sanātanīm \|
>
> surendra-nāgendra-munīndra-saṁstutāṁ
>
> manoramāṁ tāṁ mathurāṁ parākṛtim \|\| iti \|

tāpinyām api, tāsāṁ madhye sākṣād-brahma-gopāla-purī hi \[go.tā.u.
2.24\] iti \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tata ārabhya sā
suprasiddhā anirvacanīya-māhātmyā vā mathurā sarva-yādava-bhūbhujāṁ
nikhila-yadu-vaṁśa-kṣiti-bhṛtāṁ rājadhānī kaṭakam abhūt \| rājadhānīti
śurasenādīnāṁ yadupatitvena rājavad vyavahāratvāt \| sarveṣām eva teṣām
rājanīty atra hetu-viśeṣam aḥa---yatra yasyāṁ bhagavān
sarvaiśvarya-yuktaḥ śrī-yuktaḥ sannihitaḥ, tatratyānāṁ nikaṭe tiṣṭhatīty
arthaḥ \| tatra ca mathurety eva hetur jñeyaḥ, tayā tasyāpi
mano-viloḍanāt \| nityam iti kālādi-doṣeṇa nānyatraiva tad-antardhānaṁ
nirastam, asyāś ca nityatvāt \| tathā ca pādme śrī-bhagavad vākyam---

> aho na jānanti narā durāśayāḥ
>
> purīṁ madīyāṁ paramāṁ sanātanīm \|
>
> surendra-nāgendra-munīndra-saṁstutāṁ
>
> manoramāṁ tāṁ mathurāṁ parākṛtim \|\| iti \|

hariḥ parama-mohana-rāsādi-līlayā manoharaḥ \| evaṁ ca
śrī-vaikuṇṭha-lokād apy utkarṣaḥ sūcitaḥ \| ata evoktaṁ pādme
pātāla-khaṇḍe---aho madhu-purī dhanyā vaikuṇṭhāc ca garīyasī iti
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ tad ārabhya sā
suprasiddhā anirvacanīya-māhātmyā vā rājadhānīti yayāti-śāpe\'pi
śurasenādīnāṁ mahāprabhāvatvena rāja-durlabha-vyavahāratvāt \| ato
bhūbhujām ity apy uktam \| sarveṣām eva teṣām rājanīty atra kaimutyam
aḥa---yatra yasyāṁ bhagavān svayaṁ bhagavattayā
vilakṣaṇa-sarvaiśvarya-yuktaḥ tathā hariḥ
vilakṣaṇa-rūpa-guṇa-līlā-mādhuryeṇa sarva-manoharo yaḥ sa śrī-kṛṣṇo\'pi
sannihitaḥ \| tatratyānāṁ nikaṭe tiṣṭhatīty arthaḥ \| tatra ca mathurety
eva hetur jñeyaḥ, tayā tasyāpi mano-viloḍanāt \| nityam iti
kālādi-doṣeṇa nānyatraivāntardhānaṁ nirastam asyāś ca nityatvam ānītam,
tathā ca pādme nirmāṇa-khaṇḍe śrī-bhagavad-vākyam---

> aho na jānanti narā durāśayāḥ
>
> purīṁ madīyāṁ paramāṁ sanātanīm \|
>
> surendra-nāgendra-munīndra-saṁstutāṁ
>
> manoramāṁ tāṁ mathurāṁ parākṛtim \|\| iti \|

tathā ca gopālottara-tāpanī-śrutiḥ madhye sākṣād-brahma-gopāla-purī hi
\[go.tā.u. 2.24\] iti \| kiṁ ca, tad apy ete ślokāḥ---

> prāpya mathurāṁ purīṁ ramyāṁ[^10] sadā brahmādi-sevitām \|
>
> śaṅkha-cakra-gadā-śārṅga-rakṣitāṁ musalādibhiḥ \|\|
>
> yatrāsau saṁsthitaḥ kṛṣṇas tribhiḥ śaktyā samāhitaḥ \|
>
> rāmāniruddha-pradyumnai rukmiṇyā sahito vibhuḥ \|\| \[go.tā.u.
> 2.33-34\] iti \|

tribhī rāmādibhiḥ śaktyā rukmiṇyety anvayaḥ \| evaṁ vaikuṇṭha-lokād apy
utkarṣaḥ sūcitaḥ \| ata evoktaṁ pādme pātāla-khaṇḍe---aho madhu-purī
dhanyā vaikuṇṭhāc ca garīyasī iti \| tad evam ekasya svayaṁ bhagavata
āspadatvād golokādīnām ekātmakataiva jñeyā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nityaṁ sannihita ity
anena svayaṁ bhagavān paripūrṇaḥ śrī-kṛṣnas tatra sva-dhāmani sadā
vartamāna evāvirbhūya prapañca-gocarī-bhavati, na tu kutaścid
vaikuṇṭhādibhya āgatyāvataratīti vyañjitam \| kiṁ ca,
tad-āvirbhāva-samaye vaikuṇṭha-sveta-dīpādibhyas tad-aṁśā āgatya tatra
militī-bhavanti līlānte ta eva punas tatra tatra yāntīti teṣām eva
vaikuṇṭhādibhyo\'vataraṇaṁ vaikuṇṭhādy ārohaṇa prasiddhir jñeyā
paravareśo mahad-aṁśa-yukto hy ajo'pi jāto bhagavān yathāgniḥ \[bhā.pu.
3.2.15\] ity-ādiṣu tṛtīye tathā vyākhyānāt \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** rājadhānī nṛpati-vāsaḥ \|
yatra **nityaṁ sannihita** ity anena tasyāś ca nityatvam uktam \| nityāṁ
me mathurāṁ viddhi nityaṁ vṛṇdāvanaṁ tathā iti pādmokteś ca \| kiṁ ca,
sarvādika-kalpe'vatariṣyan kṛṣnaḥ svayaṁ tat-parikarāṁś ca prāg
āvirbhāvya tasyām avatarati \| vihṛtya tasyāṁ evāntardhatte \| punaḥ
samaye saty evaṁ yāvat prākṛtikaḥ, pralayo na syāt, na tu prati-samayaṁ,
kutaścid vaikuṇṭhād āgatyāvataratīti sūcyate \| kiṁ ca,
tad-avatāra-samaye paravyomādibhyo dhāmabhyas tad-adhīśāṁśās tasmin
sambhavanti \| tal-līlāvasāne sva-sva-dhāmāni gacchanti \| paravareśo
mahad-aṁśa-yukto hy ajo'pi jāto bhagavān yathāgniḥ \[bhā.pu. 3.2.15\]
iti tṛtīya-vacanāt \| tair eva tasya tat-tal-līlās tasyāṁ bhavanti \|
prākṛtike pralaye tu prakāśa-dvayam ekatāṁ nītvoparitane sva-loke
virājanta iti tattva-vidaḥ \|\|28\|\|

**\...**

\|\| 10.1.29 \|\|

**tasyāṁ tu karhicic chaurir vasudevaḥ kṛtodvahaḥ \|**

**devakyā sūryayā sārdhaṁ prayāṇe ratham āruhat \|\|**

**śrīdhara-svāmī (bhāvārtha-dīpikā) :** sūryayā navoḍhayā \| prayāṇe
prayāṇārtham \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sūryayā, sūryā syād
auṣadhī-bhede sūrya-bhāryā navoḍhayoḥ iti dharaṇi-devaḥ \| tasyāṁ
mathurāyām \| kṛtodvahaḥ kṛta-vivāhaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva kaṁsa-kārāgāre
śrī-bhagavato janma vaktuṁ tat-prasaṅgam ārabhate---tasyāṁ hi ity-ādinā
\| **hi** eva \| **tasyāṁ** mathurā-puryāṁ **karhicit** cira-kāle
tathaivātīte sati kadācid ity arthaḥ \| śauriḥ śūrasya putra iti
devaka-kanyā-vivāha-yogyatoktā \| **prayāṇe** vivāhānantaraṁ nija-gṛhaṁ
gantum \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatraiva kaṁsa-kārāgāre
śrī-bhagavato janma vaktuṁ tat-prasaṅgam ārabhate---tasyāṁ tv ity-ādinā
\| **tu** bhinnopakrame \| **tasyāṁ** mathurā-puryāṁ **karhicit**
cira-kāle **prayāṇe** vivāhānantaraṁ nija-gṛhaṁ gantum \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sūryayā** navoḍhayā \|
**prayāṇe** vivāhottara-divase nija-gṛhaṁ prayātum \|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sūryayā navoḍhayā \|
prayāṇe udvāhottara-vāsare sva-gṛhaṁ prayātum \| etad udvāhe
droṇa-parvaṇi viśeṣaḥ---

> yador abhūd anvavāye devamīḍha iti śrutiḥ \|
>
> yādavas tasya ca sutaḥ śūras trailokya-saṁmataḥ \|\|
>
> śūrasya śaurir nṛ-varo vasudevo mahāyaśāḥ \|
>
> dhanuṣy anavaraḥ śūraḥ kārtavīrya-samo yudhi \|\|
>
> tad-vīryaś cāpi tatraiva kule śinir abhūn nṛpaḥ \|
>
> etasminn eva kāle tu devakasya mahātmanaḥ \|\|
>
> duhituḥ svayaṁvare rājan sarva-kṣatra-samāgame \|
>
> tatraiva devakīṁ devīṁ vasudevārtham āptavān \|\|
>
> nirjitya pārthivān sarvān ratham āropayac chiniḥ \|
>
> tāṁ dṛṣṭvā devakīṁ śaure rathasthāṁ puruṣarṣabhaḥ \|\|
>
> nāmṛṣyata mahātejāḥ somadattaḥ śiner nṛpa \|\| \[ma.bhā. 7.119.6-11\]
> ity- ādinā \|\|29\|\|

**\...**

\|\| 10.1.30 \|\|

**ugrasena-sutaḥ kaṁsaḥ svasuḥ priya-cikīrṣayā \|**

**raśmīn hayānāṁ jagrāha raukmai ratha-śatair vṛtaḥ \|\|**

**śrīdhara-svāmī (bhāvārtha-dīpikā) :** raśmīn pragrahān \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** raśmīn pragrahān, raśmiḥ
punān dīdhitau ca pakṣa-pragrahayor api iti medinī\| vivāha-kāle
ratha-raśmi-grahaṇam atyanta-bandhūnāṁ kāryam iti darśanārthaṁ
raśmi-grahaṇaṁ kṛtavān iti vyajyate \| raukmaiḥ sauvarṇaiḥ, rukmaṁ tu
kāñcane lohe iti medinī \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ugrasenasya suta iti
svasṛtva-sādhanārtham \| tathā tadānīm ugrasenasya tatrādhipatyena
kaṁsasyāpi tādṛśatva-bodhanārthaṁ ca \| ata eva svarṇa-mayair asaṅkhyai
rathair vṛtaḥ san jagad-dhiṁsayā kaṁsa-nāmnā prasiddho\'pi, kasi-dhātoḥ
śātanārthatvāt \| hayānāṁ raśmīn jagrāha, svayam eva sārathyam akarod
ity arthaḥ \| kim-artham ? svasur devakyāḥ priyaṁ kartum icchayā \|
pāṭhāntare'pi sa evārthaḥ \| bhagnī-śabdasyāpi vṛtteḥ \| tathā ca
dvirūpa-koṣe, bhagnī ca bhaginī caiva iti \| ata eva māgha-māhātmye---

> vipraṁ taṁ prati sarvās tā vayasānupamāḥ punaḥ \|
>
> śobhante sma yathā bhagnyo mithas tāḥ sva-sakhī-vṛtāḥ \|\| iti \|

tasyām amuṣya mahā-snehaḥ sūcitaḥ \| etad-ādikaṁ sarvaṁ kaṁsasya
vakṣyamāṇa-duśceṣṭayātyanta-khalatva-jñapanārtham \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatrāpi \| ugrasenasya suta
iti nikaṭa-svasṛtva-jñapanārtham \| tac ca punar uktaṁ nindā-sūcanārthaṁ
jagad-dhiṁsayā kaṁsa-nāmnā prasiddho\'pi kasi-dhātoḥ śātanārthatvāt \|
hayānāṁ raśmīn jagrāha svayam eva sārathyam akarod ity arthaḥ \|
"jagṛhe" iti kvacit pāṭhaḥ \| "svasur devakyāḥ bhagnyā" iti pāṭhe sa
evārthaḥ \| tathā ca dvirūpa-koṣe bhagnī ca bhaginī caiva iti \| tasyām
amuṣya mahā-snehaḥ sūcitaḥ \| etad-ādikaṁ sarvaṁ kaṁsasya
vakṣyamāṇa-duśceṣṭayātyanta-khalatva-jñapanārtham \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagnya ity api pāṭhaḥ \|
bhagnīṁ bhaginīṁ ceti dvirūpa-kośaḥ \| raśmīn pragrahān \|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** svasur bhaginyā devakyāḥ
\| raśmīn pragrahān \| svayaṁ sārathyam akarod ity arthaḥ \|\|30\|\|

**\...**

\|\| 10.1.31 \|\|

**catuḥ-śataṁ pāribarhaṁ gajānāṁ hema-mālinām \|**

**aśvānām ayutaṁ sārdhaṁ rathānāṁ ca tri-ṣaṭ-śatam \|\|**

**śrīdhara-svāmī (bhāvārtha-dīpikā) :** pāribarham upaskaram \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vivāha-kāle duhitre yad
dīyamānaṁ rāja-yogyaṁ dhanaṁ tat-pāribarham \| pāribarhau
rāja-yogya-deya-dravya-paricchade iti medinī \| ayutaṁ daśa-sahasrāṇi,
ayutaṁ daśa-sāhasre vivikte triṣu vaiṣṇave iti dharaṇiḥ \| trayaś ca ṣaṭ
ca triṣaṭ, tāni śatāni yatra pāribarhe sa tathā tam \| yad vā,
triguṇitāni ṣaṭ triṣaṭ, tāni śatāni yatreti vā nava-śatāny
aṣṭādaśa-śatāni veti jñāyate \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, tādṛśa-mahotsave
tādṛśaṁ krauryaṁ na kila sambhaved iti vivāhotsavaṁ tribhir varṇayan
ādāv upaskara-pradānam āha---catur iti yugmakena \| hemnāṁ mālā mālyaṁ
paṅktir vā, tadvatām \| etad-agre'py anuvartyam \| triṣaṭ-śataṁ
aṣṭādaśa-śatāni ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, tādṛśa-mahotsave
tādṛśaṁ krauryaṁ na kila sambhaved iti vivāhotsavaṁ tribhir varṇayan
ādāv upaskara-pradānam āha---catur iti yugmakena \| hemnāṁ mālā mālyaṁ
paṅktir vā, tadvatām \| etad-agre'py anuvartyam \| triṣaṭ-śataṁ
tat-tat-prakāra-bhedena sama-varga-trayātmakam aṣṭādaśa-śatam ity arthaḥ
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pāribarham upaskaram
\|\|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** catur iti dvikam \|
pāribarham upaskaram \| hemnāṁ mālāḥ santoṣām \| triṣaṭ śataṁ
tat-tat-prakāra-bhedena sama-varga-trayātmakam aṣṭādaśa-śatam ity arthaḥ
\| sukumārīṇāṁ nava-yauvanānāṁ samalaṅkṛte
tad-utsavopayogi-vitrottama-vastra-bhūṣaṇādibhir yathā-vidhy-alaṅkṛte \|
prakarṣeṇa śraddhayādāt \|\|31-32\|\|

**\...**

\|\| 10.1.32 \|\|

**dāsīnāṁ sukumārīṇāṁ dve śate samalaṅkṛte \|**

**duhitre devakaḥ prādād yāne duhitṛ-vatsalaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sukumārīṇāṁ mṛdvīnām,
sukumāre mṛdau triṣu iti medinī \| devakaḥ kaṁsa-pitṛvyaḥ \| yāne
sva-gṛhāt kanyā-gamane \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sukumārīṇāṁ
nava-yauvanānām ity arthaḥ \| samyak vicitrottama-vastra-bhūṣaṇāsinā
yathā-vidhyalaṅkṛte prakārṣeṇa parama-śraddhādinā ādāt \| yāne
prayāna-samaye \| yānair iti pāṭhe śivikādibhiḥ sahite \| tāsāṁ svayaṁ
pāda-vrajanākṣamatvāt \| tāvat-pradāne hetuḥ---duhitṛṣu duhitari vā
sarva-kaniṣṭhāyāṁ tasyāṁ vatsala ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sukumārīṇāṁ nava-yauvanānām
ity arthaḥ \| samyak vicitrottama-vastra-bhūṣaṇāsinā
yathā-vidhy-alaṅkṛte \| prakārṣeṇa parama-śraddhayā sādhu-prakārādinādāt
\| yāne prayāna-samaye \| yānair iti pāṭhe śivikādibhir viśiṣṭe tāny
ārūḍhe ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāne prayāṇa-samaye
\|\|32-33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *pūrvasya draṣṭavyam.*

**\...**

\|\| 10.1.33 \|\|

**śaṅkha-tūrya-mṛdaṅgāś ca nedur dundubhayaḥ samam \|**

**prayāṇa-prakrame tāta vara-vadhvoḥ sumaṅgalam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prayāṇa-prakrame
gamanārambhe \| tāvad ādau \| vara-vadhvoḥ sumaṅgalaṁ yathā bhavati
tathā śaṅkhādyāḥ samam ekadaiva neduḥ \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prayāṇasya prakrame
ārambhe \|samaṁ yugapat \| yad vā, anyūnādhikatayaika-rūpaṁ yathā syāt,
sumaṅgalaṁ ca śobhana-śubha-dhvanir yathā syāt tathā neduḥ, svayam
avādyanta \| etac ca bhāvi śubha-lakṣaṇam \| tāteti vātsalyena
sambodhanam \| śri-bhagavad-avatārāsannatādinā praharṣāt \| kiṁ vā,
tādṛśa-mahotsave bhāvy anarthāpāta-smaraṇena śoka-vegāt \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samaṁ yugapat \| yad vā,
anyūnādhikaṁ yathā syāt sumaṅgalaṁ ca śobhana-śubha-dhvanir yathā syāt
tathā neduḥ svayam avādyanta \| etac ca bhāvi śubha-lakṣaṇam \| he
tāteti śrī-bhagavad-avatārāsannatādi-jāta-harṣa-darśanena
vātsalyoddīpanāt sambodhanam \| tāto'nukampye pitari iti nānārthāt \|
tāvad iti pāṭhaḥ kvacit, sa ca vākyālaṅkāre \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ)**,
**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.1.34 \|\|

**pathi pragrahiṇaṁ kaṁsam ābhāṣyāhāśarīra-vāk \|**

**asyās tvām aṣṭamo garbho hantā yāṁ vahase'budha \|\|**

**śrīdhara-svāmī (bhāvārtha-dīpikā) :** ābhāṣya re re kaṁseti sambodhya
\| hantā haniṣyati *\|\|*34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pragraho haya-raśmiḥ \|
so'syāstīti pragrahī tam \|

> pragrahas tu tulā-sūtre baddhā niyamane bhuje \|
>
> hayādi-raśmau raśmau ca suvarṇālu-mahīruhe \|\| iti medinī \|

asyā devakyāḥ \| aśarīraṁ vā vasantam iti śruter aśarīraḥ paramātmā
tad-rūpā vāk \| yad vā, asya vāsudevasya śarīram aśarīraṁ
tat-sambandhinī vāk \| yad vā, na lakṣitaṁ śarīraṁ yoga-tapobhyāṁ vinā
yeṣāṁ te'śarīrā devās teṣāṁ vāg aśarīra-vāk \| putra iti vaktavye garbha
ity uktis tu kṛṣṇasya saptama-putratvārthāṣṭama-garbhatvārthī jñeyeti
\|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pragrahiṇaṁ
gṛhītāśva-pāśaṁ \| garbho\'rbhakaḥ \| tathā ca viśvaḥ
garbhobhraṇe\'rbhake kukṣau ity-ādi \| **abudha** ! he mūrkheti
śatru-mātṛ-vahanāt sva-maraṇādy-ajñānād vā \| kaṁsasya
bhaginī-viṣayaka-snehena sad-vṛttatayā tat-kāraṇothāpanārthaṁ vyagrāṇāṁ
devatānām ākāśa-vāṇīyaṁ jñeyā \| nayase yāṁ bhratṛ-gṛhaṁ prāpayasi \|
"vahasa" iti pāṭhe sa evārthaḥ \| kintu vāhanavad vahasīti śleṣārthaḥ \|
\|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pragrahiṇaṁ gṛhītāśva-pāśaṁ
\| na lakṣitaṁ śaṛiraṁ yasyām iti madhyama-pada-lopaḥ \| sā cāsau vāk
cety aśarīra-vāk saivāhety upacārāt śilā-putrasya śarīram itivat \| yad
vā, vakṣyamāṇam artham āheti jñeyaṁ \| garbho\'rbhakaḥ \| tathā ca
viśvaḥ garbho bhraṇe\'rbhake kukṣau ity-ādi \| putra-śabdham anuktvā
garbha-śabda-prayogaś cāgre kanyāyāṁ dṛṣṭāyām, kaṁsasya sandehābhāvāya
nayase yāṁ bhratṛ-gṛhaṁ prāpayasi \| "vahasa" iti pāṭhe sa evārthaḥ \|
kintu vāhanavad vahasīti śleṣārthaḥ \| abudha ! he mūrkheti
śatru-janayitrī-vahanāt sva-maraṇādy-ajñānāc ca \| kaṁso\'yaṁ
śrī-devakyāṁ snigdhatāṁśe sad-vṛtta iti śrī-bhagavad-avatāre
śaithilya-śaṅkayā tat-kāraṇotthāpanārthaṁ vyagrāṇāṁ devānām
ākāśa-vāṇīyaṁ jñeyā \| śrī-bhagavat-sambandhinaṁ devaky-ādikaṁ tu nāsau
vihantuṁ śakṣyatīti niścayaś cātra jñeyaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pragrahiṇaṁ
gṛhītāśvapāśam ābhāṣya, are kaṁsa ! iti sambodhya putra ity anuktvā
garbha-padopanyāso\'ṣṭamyām kanyāyāṁ dṛṣṭāyām api kaṁsasya
sandehā-bhāvāya, devakyāṁ sva-jananyām atisnehavantaṁ kaṁsaṁ kathaṁ
bhagavān hanyāt ? iti cintā-vyagrāṇāṁ devānāṁ tasyāṁ
kaṁsasyāparādhotpādanārtham ity evam ākāśe dṛṣṭa-śarīrāṇāṁ teṣāṁ vāṇī
jñeyā \| sva-janmani ānakadundubhi-ghoṣaṁ svasmād bhāvi
bhagavad-avatāra-sūcakaṁ mātrādi-mukhāt śrutavato vasudevasya tad-arthaṁ
niścayārthaṁ vasudeva-mukhāt śoṣyantyā devakyāś ca, hanta mat-kukṣau
bhagavān janiṣyata ity ānandārthaṁ, marīci-sutānāṁ ṣaṇṇāṁ
kaṁsa-hasta-vadhena śāpoddhāraṇārthaṁ ca \|\|34\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pragrahiṇaṁ
gṛhītāśva-raśmiṁ kaṁsam ābhāṣya, are kaṁseti sambodhya garbha-padoktiḥ,
aṣṭamyāṁ kanyāyāṁ dṛṣṭāyāṁ api tasyāsandehāya \| yāṁ vahase rathena
bhartṛ-gṛhaṁ prāpayasi \| he abudheti---śatru-janayitrī-vahanāt
sva-maraṇājñānāc ca, sva-mātari snigdhaṁ kaṁsaṁ hariḥ kathaṁ hanyād iti
tat-prākaṭya-śaithilya-śaṅkayātivyagrāṇāṁ devānāṁ tasyāṁ
tasyāparādhotthāpanārtham adṛṣṭa-śarīrāṇāṁ teṣāṁ iyaṁ vāṇī \|
hari-mātaraṁ hantuṁ nāyaṁ śaknuyād iti niścayaś ca teṣāṁ vijñeyaḥ
\|\|34\|\|

**\...**

\|\| 10.1.35 \|\|

**ity uktaḥ sa khalaḥ pāpo bhojānāṁ kula-pāṁsanaḥ \|**

**bhaginīṁ hantum ārabdhaṁ khaḍga-pāṇiḥ kace'grahīt \|\|**

**śrīdhara-svāmī (bhāvārtha-dīpikā) :** kula-pāṁsanaḥ kula-dūṣaṇaḥ
ārabdha udyuktaḥ \| kace keśa-bandhe \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kulaṁ paṁsati nāśayatīti
**kula-pāṁsanaḥ,**pasi nāśane kartari lyuṭ dīrghī nipātanāt \| paṁsatīti
paṁsanaḥ, paṁsana eva pāṁsanaḥ, kulasya pāṁsanaḥ kula-pāṁsana iti vā \|
kulaṁ pāntīti kulapā ugrasenādayas tān aṁsati vibhajata itas tataḥ
karotīti kula-pāṁsanas tam iti vā \| aṁsaṁ vibhāge \| ata eva
kula-dūṣaṇa ity evārthaḥ svāmi-caraṇaiḥ prakāśitaḥ \| kacaḥ keśe guroḥ
sute iti medinī \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity ukta iti \| tad
vāṅ-mātreṇaiva, na tu tad-artha-vicāraṇādinety arthaḥ \| yataḥ
khalo'dhamaḥ, krūro vā \| yataḥ pāpo duṣṭaḥ, pāpa-svarūpo vā \| tato
bhojānāṁ yādava-bhedānāṁ kula-pāṁsanaḥ \| ata eva hantum ārabdhaḥ \|
ādi-karmaṇi kartari ktaḥ, sadyaḥ-pravṛttaḥ \| tat-prakāram
āha---**khaḍga-pāṇir** iti\| pragrahān vihāya dakṣiṇena kareṇāsim
udyamya, vāmena keśa-bandhe tām agrahīd ity arthaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ity ukta iti \| tad
vāṅ-mātreṇaiva, na tu tad-artha-vicāraṇādinety arthaḥ \| yataḥ khalaḥ,
na tu sad-bhāva-yuktaḥ, pāpaḥ tan-mūrtitvān na kutaścit pāpāś
chaṅkamānaś ca yato janmata eva bhojānāṁ kulasyāpi dūṣakaḥ kim uta
svasya, ata eva hantum ārabdhaḥ, ādi-karmaṇi kartari ktaḥ,
sadyaḥ-pravṛttaḥ \| aho tatrāpi na gupta-viṣādinā kintu khaḍga-pāṇiḥ\|
tatrāpi na ca vastrādi-sāvaraṇāṁ na vigarhitas pṛṣṭāṁ kintu kace\'grahīt
\|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kulaṁ pāṁsuṁ karotīti
kula-pāṁsanaḥ kula-dūṣaṇa ity arthaḥ \| ārabdha ity-ādi kartari karmaṇi
karmaṇi ceti ktaḥ \| kace\'grahīd iti yenaiva vāma-hastena bhaginyāḥ
praty atiśayārthaḥ ratha-vaḥakāśva-pāśaṁ jagrāha, tenaiva hastena sahasā
tadaiva bhaginyā vadhārthaṁ tasyāḥ keśa-pāśaṁ jagrāha \| evaṁ pragrahaṁ
tyaktvā dakṣiṇa-paṇinā khaḍgaṁ jagrāhety aho khala-jana-snehasya
loka-lajjā-dharma-bhaya-nirapekṣam eva ghātukatvam iti bhāvaḥ \|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ity ukta eva, na tu
vicārita-tad-arthaḥ \| bhaginīṁ hantum ārabdhaḥ sadya eva pravṛttaḥ \|
ādi-karmaṇi kartari ceti ktaḥ \| khaḍga-pāṇiḥ san kace\'grahīt \| yataḥ
khalaḥ \| yo'tisnehād bhaginyāḥ sārathyam akarot sa tyakta-raśmi-pratodo
gṛhīta-tat-keśaḥ khaḍgena tāṁ hantuṁ pravṛtta iti khala-snehasyeyaṁ
rītiḥ \| pāpaṁ pāpa-mūrtitvān na kutaścit pāpāc chaṅkamānaḥ \| kulapān
vaṁśadharān aṁsati kula-pāṁsanaḥ kula-dūṣaṇa ity arthaḥ \| aṁsa
samāghāte \|\|35\|\|

**\...**

\|\| 10.1.36 \|\|

**taṁ jugupsita-karmāṇaṁ nṛśaṁsaṁ nirapatrapam \|**

**vasudevo mahā-bhāga uvāca parisāntvayan \|\|**

**śrīdhara-svāmī (bhāvārtha-dīpikā) :** nṛśaṁsaṁ krūram \| maha-bhāga
iti \| ayaṁ bhāvaḥ, sva-janmani harṣeṇa devair ānakadundubhi-ghoṣaṇād
bhāvi-bhagavad-avatāreṇa śakya-pratīkāratā sambhavatīti sāntvayan stutyā
kṛpā-viṣayatvenopapattibhiś ca sāma-mārgeṇa sambodhayan \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahā-bhāgās tv anye\'pi
mahān bhāgo bhāgyaṁ śubhāśubhaṁ yasyeti vyutpatteḥ, bhāgo
bhāgyaika-deśayoḥ iti rudraḥ \| ata āha---ity ayaṁ bhāva iti \| yad vā,
sva-patnī-vadhe pravṛttam api dṛṣṭvā krodhānudayān mahā-bhāga iti \|
nanu tādṛśaḥ krūraḥ kathaṁ sāntvayitavyaḥ ? tatrāha---mahā-bhāga iti \|
bhāgyavataḥ prātikūlyaṁ tu vyāghrādir api na karotīti vā \| sva-janmani
vasudeva-janmani hetv-ādibhiḥ saṁbhavad-artha-pratipādanam upapattiḥ \|
sāntvayan sāma-mārgeṇa saṁbodhayan prabodhayan \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jugupsitaṁ ninditaṁ karma
yasya tam, bhaginī-vadhe pravṛtteḥ \| nṛśaṁsaṁ sadyas
tādṛśa-sneha-tyāgāt \| nirapatrapaṁ tādṛśotsave
sarva-lokāgre\'tyanta-vikarmodyamāt \| viśeṣaṇānāṁ eṣāṁ uttarottaraṁ
duṣṭatve śraiṣṭhyam \| evaṁ tasya mahā-duśceṣṭayā punaḥ punar nindā \|
mahā-bhāga iti tair vyākhyātam eva \|

tatra svasya śrī-vasudevasya janmani harṣeṇa daivatair ya
ānakadundubhi-ghoṣas tena sūcito yaḥ svasmād vasudevād bhāgavad-avatāras
tena hetunā svasmāc chakya-pratīkāratā sambhavatīty arthaḥ \| ayam uktau
hetuḥ \| kiṁ ca, parisāntvayan \| tair vyākhyātam \|

yad vā, sāntvana-pūrvakaṁ sāmnā yuktibhir bhedena snehotpādanena ca
krameṇa prabodhayan \| tatra pañca-vidha sāma \| bhedaś ca dvividhaḥ,
tathā coktam---

> sambandha-lābhopakṛtir abhedo guṇa-kīrtanam \|
>
> sāma pañcavidho bhedo dṛṣṭādṛṣṭamayaṁ vacaḥ \|\| iti \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jugupsiteti \| bhaginī-vadhe
pravṛtteḥ nṛśaṁsaṁ sadyas tādṛśa-sneha-tyāgāt nirapatrapaṁ tādṛśotsave
sarva-lokāgre\'tyanta-vikarmodyamāt \| evaṁ tasya mahā-duśceṣṭayā punaḥ
punar nindā \| mahā-bhāga iti tair vyākhyātam eva \| tatra svasya
vasudevasya janmani harṣeṇa daivateyaṁ \[daivatair ya\]
ānakadundubhi-ghoṣas tena sūcito yaḥ svasmād vasudevād bhāvī
bhāgavad-avatāras tena hetunā svasmāc chakya-pratīkāratā sambhavatīti \|
tatra ceti śabdasya etat prakāra ity arthaḥ \| tena ca etat
sva-mahā-bhāgatvaṁ śrī-vasudevo jānātīti krīḍī-kriyate \|

yad vā, mahābhāga iti \| ayaṁ bhāva---iti śrī-śukadevena
śrī-vasudevasyāyam abhiprāyo\'bhipreyata ity arthaḥ \| ayam uktau hetuḥ,
ata eva parisāntvayan \| tac ca tair vyākhyātam \|

yad vā, sāntvana-pūrvakaṁ sāmnā yuktibhir bhedena snehotpādanena ca
krameṇa prabodhayan \| tatra pañca-vidhaṁ sāma \| bhedaś ca dvividhaḥ,
tathā coktam---

> sambandha-lābhopakṛtir abhedo guṇa-kīrtanam \|
>
> sāma pañcavidho bhedo dṛṣṭādṛṣṭa-mayaṁ vacaḥ \|\| iti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nṛśaṁsaṁ kruraṁ
mahā-bhāga iti sva-sākṣād eva svabhāryāṁ hantuṁ pravrttam api taṁ
krodhānudayāt dhairya-gāmbhāryakṣam ācāturyādi-guṇa-samudratvāś ca yad
vā nanu, tadṛśo mahākruraḥ kathaṁ tasya sāntvanaṁ śṛṇuyāt ?
tatrāha---mahā-bhāga iti \| bhāgyavato janasya prātikūlyaṁ
vyāghra-sarpādir api naiva karotīti bhāvaḥ \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nṛśaṁsaṁ kruraṁ \| nanu
tādṛśaḥ sa kathaṁ tat-sāntvanaṁ śṛṇuyāt ? tatrāha---mahā-bhāga iti \|
bhāgyavataḥ pratikūlatāṁ vyāghrādayo'pi na kurvantīti bhāvaḥ \|
parisāntvayan sāmnā yuktibhir bhedena snehotpādanena ca krameṇa
prabodhayan \|\|36\|\|

**\...**

\|\| 10.1.37 \|\|

**śrī-vasudeva uvāca**---

**ślāghanīya-guṇaḥ śūrair bhavān bhoja-yaśaskaraḥ \|**

**sa kathaṁ bhaginīṁ hanyāt striyam udvāha-parvaṇi \|\|**

**śrīdhara-svāmī (bhāvārtha-dīpikā) :** kiṁ ca, sāma-bhedābhyāṁ
sambodhayan \| tatra sāma pañca-vidham \| bhedo dvi-vidhaḥ \| tad uktam,

> sambandha-lābhopakṛtir hy abhedo guṇa-kīrtanam \|
>
> sāma pañca-vidhaṁ bhedo dṛṣṭādṛṣṭa-bhayaṁ vacaḥ \|\|

tatra ślāghanīya-guṇa iti guṇa-kīrtanam \| bhaginīm iti
sambandha-kathanam \| putrikopametya-bhedaṁ vakṣyati \| hanyād iti
strī-vadha-nivṛttyā yaśo-lābhaṁ darśayati \| udvāha-parvaṇīti
santāna-vṛddhyopakāraṁ darśayati \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sāma-prakāram
āha---saṁbandha-lābhābhedāś ca guṇa-kīrtanam eva ca \| upakāraś ca \|
pañcaiva sāma-bhedā ihoditāḥ \|\| iti \| ślāghanīyeti \| guṇa-kīrtanaṁ,
bhajeti saṁbandhaḥ bhaginīm ity abhedaḥ, svahaṁtṛjananyā api sriyā
avadhena dhārmikatva-yaśo-rūpa-lābhaḥ, mama bhāryādānenopakāraś ca \|
striyaṁ tatrāpi bhaginīṁ tatrāpy udvāha-parvaṇi tatrāpi bhavān
mahāyaśasvīti hanane kaihikaṁ duryaśo-mutra naraka-pātaśceti
dṛṣṭādṛṣṭa-lakṣaṇa-bhedo\'pi darśitaḥ \| vāstavārthas
tu---viparīta-lakṣaṇayā ślāghanīyeṣu guṇaḥ korthaḥ śūnyaḥ guṇaḥ śūnye ca
śavdādau iti kośāt \| bhojāḥ kalaha-priyāḥ prasiddhās teṣāṁ yaśaḥ
kalahādhikyam \| sa kathaṁ bhaginīṁ hanyād api tu sarvaṁ kulam iti
\|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatrādau sāmnā
prabodhayati---ślāghanīyeti \| śūrair yuddha-vīraiḥ \| bhavān ity ādarāt
\| striyaṁ, tatrāpi bhaginīṁ, tatrāpi tad-vivāhotsave kathaṁ hanyāt ?
api tu hantuṁ naivārhatīty arthaḥ \| anyathā śaurya-yaśasor hāniḥ \|
tatra ślāghanīyeti guṇa-kīrtanaṁ, bhojeti sambandhaḥ, bhaginīm ity
abhedaḥ, kathaṁ hanyād iti strī-vadha-nivṛttyā yaśo-lābhaḥ, udvāheti
santati-vṛddhyopakāraḥ \| śleṣeṇa śūrair mallādibhir eva, na tu
paṇḍitaiḥ sādhubhir vā kaiścit \| bhojānāṁ katipayānāṁ keṣāṁcid eva
yādava-bhedānāṁ yaśaskaro na tv anyeṣāṁ \| yad vā, bhojā bhoga-parā
bhojakā vā devānna-bhojino duṣṭās ta eva yaśaskarā yaśaḥ-khyāpakā
yasyeti \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatrādau sāmnā
prabodhayati---ślāghanīyeti \| bhavān ity ādarāt \| striyaṁ tatrāpi
bhaginīṁ, tatrāpi tad-vivāhotsave kathaṁ hanyāt ? api tu hantuṁ
naivārhatīty arthaḥ \| anyathā śaurya-yaśasor hāniḥ \| tatra
ślāghanīyeti guṇa-kīrtanaṁ, bhojeti sambandhaḥ, bhaginīm ity abhedaḥ,
kathaṁ hanyād iti strī-vadha-nivṛttyā yaśo-lābhaḥ, udvāheti
santati-vṛddhyopakāraḥ \|

śleṣeṇa śūraiḥ ślāghanīyā tebhyo guṇo gauṇaḥ, nikṛṣṭa ity arthaḥ \|
yaduṣu bhojā api bhadrāḥ, kintu teṣv ayam evaikākī pāpiṣṭha iti
kiṁ-vadantyā teṣāṁ yaśaskaraḥ \| sa kathaṁ bhaginīṁ tan-mātraṁ hanyāt ?
api tu sarvam api sva-kulaṁ hanyād evety arthaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sambandha-lābhāv
upakṛtya-bhedau guṇa-kīrtanam iti prathamaṁ pañca-vidhaṁ
sāmāha---ślāghanīyeti guṇa-kīrtanaṁ bhojeti sambandhaḥ bhaginīm ity
abhedaḥ sva-hantṛ-jananyā api striyā avadhena dhārmikatva-yaśo-lābhaḥ
mama sva-bhāryā-prāptyā paropakāraś ca \| striyaṁ, tatrāpi bhaginīṁ,
tatrāpy udvāha-parvaṇi, tatrāpi bhavān mahā-yaśasvīti hanane aihikaṁ
duryaśaḥ paratrikaṁ narakaṁ ceti dṛṣṭādṛṣṭa-bhaya-lakṣaṇo dvividho
bhedaś ca \| sa katham ekāṁ bhaginīṁ hanyāt, api tu sarvam eva kulam
\|\|37\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sambandha-lābhāv
upakṛtya-bhedau guṇa-kīrtanam \| sāma pañca-vidhaṁ bhedo
dṛṣṭādṛṣṭa-bhayaṁ vaca iti sāmnaḥ pāñcavidhyaṁ bhedasya dvaividhyaṁ
varṇyate \| tatrādau sāmnā prabodhayati---ślāghanīyeti \| striyaṁ
tatrāpi bhaginīṁ, tatrāpi tad-udvāha-parvaṇīti \| api tu naiva tāṁ
hantum arhatīti, anyathā śaurya-yaśasor hāniḥ \| tatra ślāghanīyeti
guṇa-kīrtanaṁ, bhojeti sambandhaḥ, bhaginīm ity abhedaḥ, kathaṁ hanyād
iti śatru-jananyāḥ striyā vadhād vinivṛttyā yaśo-lābhaḥ, udvāheti mama
patnī-prāptyā paropakṛtiś ca \| striyā bhaginyā udvāha-parvaṇi iti
tad-dhanane yaśasvinas tava aihikaṁ duryaśaḥ, paratrikaṁ narakaṁ ceti
dṛṣṭādṛṣṭa-bhaya-lakṣaṇena dvividhena bhedena ca prabodhanam uktam \|
gīr devī tv evaṁ vyanakti \| ślāghyeṣu madhye guṇo nyūnaḥ \| bhojo
kalahitvena khyātās teṣāṁ yaśaḥ kalahādhikyaṁ tat-karaḥ sa kathaṁ
bhaginīṁ ekāṁ hanyād iti tu nikhilaṁ kulam iti \|\|37\|\|

**\...**

\|\| 10.1.38 \|\|

**mṛtyur janmavatāṁ vīra dehena saha jāyate \|**

**adya vābda-śatānte vā mṛtyur vai prāṇināṁ dhruvaḥ \|\|**

**śrīdhara-svāmī (bhāvārtha-dīpikā) :** maraṇa-bhayena hanmīti cet
tathāpi maraṇasyāpariharaṇiyatvād dehāntarasyāvaśyaṁ-bhāvitvāt tatrāpi
ca bhoga-premāspadatvādīnām aviśeṣāt tad bhayena pāpācaraṇam ayuktam ity
abhiprety āha---mṛtyur janmavatām ity-ādi \| dehena saheti vidhātra
lalāṭe likhitatvād iti \| tatthāpi kāla-vilambārthaṁ hanmīti cet
tatrāha---adya veti \| avaśyaṁ-bhāvini maraṇe vilamba-mātrāya na
pāpācaraṇaṁ yuktam iti bhāvaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrāpi dehāntare'pi \|
aviśeṣāt talyatvāt \| tad-bhayena maraṇa-bhayena \| ayuktam anucitam \|
vidhātrā lalāṭe iti likhitā citra-guptena lalāṭe\'kṣaram ālikā \| āyuḥ
karma ca vidyā nidhanaṁ eva ca ity ukteḥ \| yady api jātasya hi dhruvo
mṛtyuḥ ity ādy ukter mṛtyur apratīkāryas tathāpīti tatra kāla-vilambe
avaśyaṁbhāvinīti \|

> avaśyaṁ-bhāvi bhāvānāṁ pratīkāro yadā bhavet \|
>
> tadā duḥkhair na yujyeran nala-rāma-yudhiṣṭhirāḥ \|\| ity-ādy uktaḥ \|

iti bhāva ity āśayaḥ \| he vīreti \| tvaṁ mṛtyor bhetuṁ nārhasi \| yad
vā, nahi vīrāḥ strīṣu praharantīti bhāvaḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yuktibhiḥ ṣaṭ-ślokyā
prabodhayan ādau mṛtyor aparihāryatvam āha---mṛtyur iti \| janmavatāṁ
iti yathā janma tathā mṛtyur avaśyaṁ bhaved iti bhāvaḥ \| ata eva dehena
saha jāyata iti tad eva nirdhāritam \| tathā coktaṁ---jātasya hi dhruvo
mṛtyur dhruvaṁ janma mṛtasya ca \[gītā 2.27\] ity-ādi \| he vīra ! iti
sa-lālana-sambodhanam \| śleṣeṇa, yuddha-mātre samarthaḥ, na tu
vicārādāv iti \|

yad vā, nanu mad-vīryān mṛtyur na prabhaviṣyati ? tatrāha---vīrasyāpi
dehena saheti \| ataḥ prāṇināṁ sarveṣāṁ api dhruva eva mṛtyuḥ \|
vā-śabdābhyāṁ pakṣayor dvayor api prādhānyām bodhyate \| vai eva, tat
prasiddham evety arthaḥ \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yuktibhiḥ ṣaṭ ślokyā
prabodhayan ādau mṛtyor aparihāryatvam āha---mṛtyur iti \| tathā
coktaṁ---jātasya hi dhruvo mṛtyur dhruvaṁ janma mṛtasya ca \[gītā 2.27\]
ity-ādi \| he vīra ! iti protsāhana-sambodhanaṁ \| śleṣeṇa, atra tu
vīratvaṁ nāstīty arthaḥ \| yad vā, yuddha-mātre samarthaḥ, na tu
vicārādāv iti \| kathaṁ dehena saha jāyate iti jñayeta ? tatrāha---adya
veti \| avaśyaṁ yat kāryotpādakaṁ yat tat tu tad-antar-bhūtam evety
arthaḥ \| vā śabdābhyāṁ pakṣayor dvayor api prādhānyām bodhyate \| vai
etat prasiddham evety arthaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad apy anivṛttaṁ taṁ
yuktyā prabodhayan bho rājan ! mṛtyu-bhayena imāṁ haṁsi cet sa mṛtyur
aparihārya evety āha---mṛtyur api \| vastutaḥ tāvaj jīvānāṁ janma-mṛtyū
naiva staḥ, tad api dehena sthula-deha-sambandhenaiva hetunā janmavatāṁ
\| sa prasiddhaḥ \| ha spastam eva \| mṛtyur jāyate kadā ? adya vā
abda-śatānte vā \| vā-śabdābhyāṁ sarvathaiva kāla-niścayābhāvaḥ \|
abda-śata-madhye vety arthaḥ \| tatra pramāṇam āha---mṛtyur vai iti \|

> jātasya hi dhruvo mṛtyur dhruvaṁ janma mṛtasya ca \|
>
> tasmād aparihārye\'rthe na tvaṁ śocitum arhasi \|\| \[gītā 2.27\]

iti śāstraṁ smaṛayati he vīreti tvaṁ tu tasmād-bibhetuṁ naivārhasīti
bhāvaḥ \|\|38\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** mṛtyu-bhayenaināṁ hanmi
cet tatrāha---he vīra ! janmavatāṁ labdha-janmanāṁ dehena sahaiva mṛtyur
jāyate \| pratikṣaṇaṁ pariṇāmasya darśanāt \| vīreti tatra vīratvaṁ na
syād iti bhāvaḥ \| tathāpi kāla-vilambārthaṁ hanmīti cet, tatrāha---adya
veti \| vā-śabdābhyāṁ ubhayoḥ pakṣayoḥ prādhānyaṁ bodhyate \| tathā
cāvaśyake mṛtyau sati vilamba-mātrārtham īdṛśa-pāpārjanaṁ na yuktam iti
\| anupārjita-pāpasya punar janmani sukha-bhogo bhaviṣyaty eveti bhāvaḥ
\|\|38\|\|

**\...**

\|\| 10.1.39 \|\|

**dehe pañcatvam āpanne dehī karmānugo'vaśaḥ \|**

**dehāntaram anu prāpya prāktanaṁ tyajate vapuḥ \|\|**

**śrīdhara-svāmī (bhāvārtha-dīpikā) :** kiṁ ca, asmin dehe gate yadi
dehāntaraṁ na syāt tadā yujyeta pāpenāpi tat pālanam, natu tad astīty
āha---pañcatvam āpanna iti \| āpanne āpanna-prāye \| karma-vaśād
ayatnata eva prathamaṁ dehāntaraṁ prāpya paścāt pūrvaṁ vapus tyajati
\|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra viṣaye\'nyad apy
āha---kiṁ ceti \| tat-pālanaṁ deha-pālanam \| tad astīti
dehāntarābhavo'stīti \| avaśa iti karmānugatvāt \| yad vāvaśo
bhagavad-vaśaḥ \| tyajata ity ārṣam ātmanepadam \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, satyaṁ mṛtyur
bhavitaiva, kintu dehābhāvena bhogāsiddhyā kañcit kālaṁ bhogārthaṁ
deha-rakṣā yuktaiva ? tatrāha---deha iti \| pañcatvam iti pañca-bhūtair
ārabdhatvena vikāritvāt pañca-bhūtātamatāpattyā tasya mṛtyur
ghaṭetaiveti bhāvaḥ \| dehīti dehād bhinnatvena tasya nāśo nirastaḥ \|
dehāntara-prāptau hetuḥ---karmānuga iti karmanām avaśya-bhogyatvāt \| na
ca tatra prayāso'stīty āha---avaśaḥ, karma-vaśāt svata eva tat-siddher
ity arthaḥ \| anutyajata ity anvayaḥ, ātmanepadam ārṣam \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, satyaṁ mṛtyur
bhavitaiva, kintu dehābhāvena bhogāsiddhyā kañcit kālaṁ bhogārthaṁ
deha-rakṣā yuktaiva ? tatrāha---deha iti \| pañcatvam iti pañca-bhūtair
ārabdhatvena kadācid vicchedāpattiś ca ghaṭetaiveti bhāvaḥ dehīti dehād
bhinnatvena tasya nāśo nirastaḥ, dehāntara-prāptau hetuḥ karmānuga iti
karmanām avaśyam ārṣam \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** deha-prāpti-tyāgāv eva
jīvasya janma-mṛtyū \| tau tv āvaśyakāv evety āha---**dehe pañcatvaṁ**
mṛtyum **āpanne** āpanna-prāye dehāntaraṁ prāpya \| **anu** paścāt \|
**prāktanaṁ vapustyajati**, na ca viṣaya-bhoga-sādhanam eva devo me
naṅkṣyatīti viṣīditum arhasīty āha---karmānuga iti \| yadi tava
sukha-bhogādṛṣṭam asti, tarhi tatraiva prāptavye deha eva bhogo
bhaviṣyatīti bhāvaḥ \| tasmād idaṁ strī-vadha-lakṣaṇaṁ pāpaṁ
duḥkha-bhoga-sādhanaṁ mākārṣīr iti dyotitam \|\|39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bhāvaṁ sphuṭayann
āha---deha iti \| dehe pañcatvaṁ maraṇāpanne sati, ādi-karmaṇi ktaḥ \|
dehī jīvo dehāntaraṁ prāpya, anu paścāt, prāktanaṁ vapus tyajati \|
karmānuga iti karma-racite para-dehe bhogaḥ syād eveti \|
bhoga-sādhanatva-buddhyā vartamāna-deha-rakṣāyai pāpācaraṇaṁ nocitam iti
bhāvaḥ \| avaśa iti tad-rakṣaṇe'pi nāyaṁ samartha ity arthaḥ \|\|39\|\|

**\...**

\|\| 10.1.40 \|\|

**vrajaṁs tiṣṭhan padaikena yathaivaikena gacchati \|**

**yathā tṛṇa-jalaukaivaṁ dehī karma-gatiṁ gataḥ \|\|**

**śrīdhara-svāmī (bhāvārtha-dīpikā) :** atra dṛṣṭāntaḥ, vrajann iti \|
ekenāgrato nihitena padā tiṣṭhan bhuvam avaṣṭabhya dehaṁ bibhrat paścād
anyena pūrva-pradeśād utthāpya puro nihitena gacchati tadvat \| atra ca
svī-kāra-parityāgau nātyanta-bhinna-viṣayāv iti spaṣṭaṁ dṛṣṭāntāntaram
āha---yathā tṛṇa-jalauketi \| sā hi yathā tṛṇāntaram avaṣṭabhya pūrvaṁ
tṛṇaṁ tyajati, eva karma-pathe vartamāno'nyo jīvo'pi \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra
pūrva-deha-parityāga-dehāntara-svīkāre \| vrajan gacchann ity arthaḥ \|
avaṣṭabhya gṛhītvā \| atra ca bhūmi-dṛṣṭānte ca \|
nātyantabhinna-viṣayau ekasyā eva pṛthivyā viṣayatvāt \| jalūketi
ṣaṣṭha-svara-madhyama pāṭhopīti \| āhita-saṁskāreṇa sthāpita-saṁskāreṇa
tad eva śruta-dṛṣṭaṁ tataś cāham iti mananāc ca \| tad vad atrāpīti \|
svapna-mano-rathavan maraṇāvasthāyām apīti \| prāktanaṁ pūrvam
\|\|40-41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dehīti \| anyathā madhye
kiñcid dehābhāvena dehitvāsiddher iti bhāvaḥ \| sā ca naiva ghaṭetety
āha---karma-gatiṁ gata iti \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dehīti nitya-yoge
matvarthīyaḥ jaḷketi ṣaṣṭha-svara-madhyaḥ pāṭho bahutra \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
uttara-deha-prāpty-anantaram eva pūrva-deha-tyāge dṛṣṭāntaḥ---**vrajan**
gantā puruṣaḥ yathā ekenāgrato nihitena padā uttara-pradeśe **tiṣṭhann**
eva pūrva-pradeśād utpāṭya puro nihitenaikena gacchati, na tu yugapad
dvābhyām eva padbhyāṁ pūrva-pradeśaṁ parityajyaiva uttaraṁ pradeśaṁ
gacchatīty arthaḥ \| atra prāpti-tyāgau vastutaḥ pṛthivyā ekasyā evety
aparituṣyan dṛṣṭāntāntaram āha---yathā tṛṇa-jalauketi \| sā hi
tṛṇāntaram avaṣṭabhyaiva pūrvaṁ tṛṇaṁ tyajati **jalauketi**
ṣaṣṭha-svara-madhyo\'pi pāṭho jñeyaḥ \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** para-deha-lābhānantaram
eva pūrva-deha-tyāge dṛṣṭāntaḥ---vrajan puruṣaḥ yathaikena puro dhṛtena
padā tiṣṭhan paścād anyena pūrva-deśād utpāṭya agre nihitena gacchati,
na cobhābhyām pādābhyāṁ yugapat pūrva-deśaṁ parityajya para-deśaṁ
gacchati \| atra prāpti-tyāgāv ekasyā bhūmer evety asantoṣād anyaṁ
dṛṣṭāntam āha---yatheti \| tṛṇa-jalaukā khalu tṛṇāntaram avaṣṭabhyaiva
pūrvaṁ tṛṇaṁ tyajatīti \| evaṁ karma-mārge vartamāno'nyo'pīti \|\|40\|\|

**\...**

\|\| 10.1.41 \|\|

**svapne yathā paśyati deham īdṛśaṁ**

**manorathenābhiniviṣṭa-cetanaḥ \|**

**dṛṣṭa-śrutābhyāṁ manasānucintayan**

**prapadyate tat kim api hy apasmṛtiḥ \|\|**

**śrīdhara-svāmī (bhāvārtha-dīpikā) :** deha-viṣayāv eva
svīkāra-parityāgau darśayituṁ dṛṣṭāntāntaram āha---svapna iti dṛṣṭaṁ
rājādi-darśanam, śrutam indrādi-śravaṇam, tābhyām āhita-saṁskāreṇa
manasā tad evānucintayann īdṛśaṁ jāgrad dṛṣṭa-śruta-sadṛśaṁ dehaṁ
rājādi-rūpaṁ kim apy aniruktaṁ paśyati \| kṣaṇāntare ca tad evāham iti
prapadyate manyate \| tataś ca jāgrad-dehād apagata-smṛtir bhavati
puruṣo yatheti \| jāgraty eva darśayituṁ dṛṣṭāntāntaram
āha---mano-ratheneti \| atrāpi dṛṣṭa-śrutābhyām ity-ādi sarvaṁ yojyam \|
tathā ca vakṣyati---

> jantor vai kasyacid dhetor mṛtyur atyanta-vismṛtiḥ \|
>
> janma tvātmatayā puṁsaḥ sarva-bhāvena bhūri-da \|
>
> viṣaya-svīkṛtiṁ prāhur yathā svapna-mano-rathaḥ \|
>
> svapnaṁ mano-rathaṁ cetthaṁ prāktanaṁ na smaraty asau \|\|
> \[11.22.39-40\] ity-ādi \|

tadvad atrāpi karma-vaśād dehāntaraṁ prāpya prāktanaṁ tyajatīti
\|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** deva-viṣayāv eva
svīkāra-parityāgau darśayituṁ dṛṣṭāntāntaram āha---svapna iti \| dṛṣṭaṁ
rājādi-darśanaṁ śrutam indrādi-caraṇāravindaṁ tābhyāṁ āhita-saṁskāreṇa
manasā tad evānucintayan īdṛśaṁ jāgrad-dṛṣṭa-śruta-sadṛśaṁ dehaṁ
rājādi-rūpaṁ kim apy aniruktaṁ paśyati kṣaṇāntare ca tad evāham iti
prapadyate'bhimanyate \| tataś ca jāgrad-dehād apagata-smṛtir bhavati
puruṣo yathā tatheti \| jāgraty eva tad darśayituṁ dṛṣṭāntāntāntaram
āha---manoratheneti \| atrāpi dṛṣṭa-śrutābhyāṁ ity-ādi sarvaṁ yojyam \|
tathā ca vakṣyati---

> jantor vai kasyacid dhetor mṛtyur atyanta-vismṛtiḥ \|
>
> janma tv ātmatayā puṁsaḥ sarva-bhāvena bhūri-da \|\|
>
> viṣaya-svīkṛtiṁ prāhur yathā svapna-manorathaḥ \|
>
> svapnaṁ manorathaṁ cetthaṁ prāktanaṁ na smaraty asau \|\| \[bhā.pu.
> 11.22.39-41\]

tadvad atrāpi karma-vaśād dehāntaraṁ prāpya prāktanaṁ tyajatīti
\|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** etac ca
svānubhava-siddham apīty āśayena dṛṣṭāntāntaram āha---svapna iti \| hi
eva tad eva \| anyat tair vyākhyātam \| yad vā, nanu dehād ātmano
bhinnatve satīdaṁ ghaṭetāpi \| tac ca na sambhavati, maraṇādau kadācid
apy ātmano bhinnatvānupalambhāt \| tatrāha---svapna iti \| arthaḥ sa eva
\| svapne manorathe ca sva-dehābhimāna-parityāgena
dehāntarābhiniveśenātmano dehāt pṛthaktvām upalabhyata eva \| tathā
maraṇe'pi jñeyam iti bhāvaḥ \| evaṁ karma-vaśād dehāntaraṁ prāpyaiva
pṛaktanaṁ dehaṁ tyajatīti deha-prapter āvaśyakatā dṛḍhīkṛtā \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svapna iti tair avadhāritaṁ
tatra darśayituṁ svānubhāvena sādhayitum ity arthaḥ \| hi eva tad eva
ṭīkāyāṁ jāgrad-dṛṣṭetyādau jāgare prayukto jāgrac chabdaḥ evaṁ dehād
ātmano bhinnatvaṁ yogitam api svapne manorathe ca
dehābhimāna-parityāgena dehāntarābhiniveśenātmano dehāt
pṛthaktvā\'nubhavāt evaṁ karmavaśād dehāntaraṁ prāpyaiva pṛaktanaṁ dehaṁ
tyajatīti deha-prapter āvaśyakatā dṛḍhīkṛtā \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jīvaty api dehe
pratidinaṁ deha-prāpti-tyāgāv anubhavena darśayati---**svapne yathā**
īḍṛśaṁ jāgrad-deha-tulyaṁ paśyati, svapnaṁ vināpi darśayati,
**manorathena** manorathe cety arthaḥ \| kaḥ paśyati ? ity ata
āha---**abhiniviṣṭā** abhiniveśavatī cetanā yasya saḥ \|

yad vā, manorathena viṣaya-vāñchayā cittābhiniveśādhikyavān puruṣaḥ
svapne īdṛśaṁ dehaṁ paśyati\| abhiniveśa-prakāram āha---**dṛṣṭaṁ**
rājādi, **śrutam** indrādi, tābhyām abhyastābhyāṁ janita-saṁskāravatā
manasā anucintayan \| tat kim api rājādi-rūpam eva prapadyate
rājādy-ucita-viṣaya-bhogavad deham ātmānaṁ paśyatīty arthaḥ \|
**apasmṛtiḥ** vāstava-deha-smaraṇa-śūnyaḥ \|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanv eṣa deha evātmāt,
tāmbūla-rāga-nyāyena jñānaṁ tasya dharmaḥ, na khalv etad-dehād anysminn
ātmani mānam asti, tasmād dehasyātmano rakṣā kāryeti śaṅkā-nirāsāya
dehātmanor bhedam āha tribhiḥ \| svapne yatheḍṛśaṁ jāgrad-deha-sadṛśaṁ
premāspadaṁ dehaṁ paśyati, jāgrad api manorathena caran ko'pi rājā
indraś ca bhavati, taṁ taṁ dehaṁ paśyatīty arthaḥ \| tasmin dehe dṛṣṭe
abhiniviṣṭa-cetano labdhātmābhimāno bhavati \| tatra sādhanam
āha---dṛṣṭaṁ rājādi, śrutam indrādi, tābhyām āhita-saṁskāreṇa
manasānucintayan bhāvayann iti \| apasmṛtir vismṛta-jāgarad-dehaḥ san,
tat kim api svapnādi-śarīraṁ prapadyate \| etad-dehasyātmatve
tad-dharmaś cetanānyatra na saṅkramate \| tathā ca
nānā-dehānugatātmānubhavād dehād anya ātmeti, na ca jñānaṁ dehasya
dharmas tasmin mṛte tasyāpratyayāt \|\|41\|\|

**\...**

\|\| 10.1.42 \|\|

**yato yato dhāvati daiva-coditaṁ**

**mano vikārātmakam āpa pañcasu \|**

**guṇeṣu māyā-raciteṣu dehy asau**

**prapadyamānaḥ saha tena jāyate \|\|**

**śrīdhara-svāmī (bhāvārtha-dīpikā) :** nanu vicitra-deha-hetūnāṁ
karmaṇāṁ kṛtatvād deha-viśeṣa-prāptau kiṁ kāraṇam ata āha---yato yata
iti \| dehasya pañcatva-samaye pañcasu guṇeṣu bhūteṣu māyā-raciteṣu
māyayā nānā-deha-rūpeṇa raciteṣu daivena phalābhimukhena karmaṇā coditaṁ
nānā-vikārātmakaṁ mano yaṁ yaṁ dehaṁ deva-tiryag-ādi-rūpaṁ prati dhāvati
\| dhāvac ca sadyaṁ yam āpābhiniveśena prāptaṁ tatra tatrāsau dehī
jāyante \| nanu manasaḥ kartṛtvāt tad eva jāyatāṁ na tv akartātmety ata
āha---prapadyamāna iti \| tad evāham iti manyamānas tena saha jāyata iti
\|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** karmaṇā
deha-mātra-prapti-svaśyaṁ bhāviny api deha-viśeṣāptiḥ katham ity
āśaṅkate---nanvity-ādinā \| tatra kāraṇam āha---yata ity-ādinā \|
pañcatva-samaye mṛtyu-kālae \| coditaṁ preritam \| rāyaṁ dehaṁ
tatra-tatra tasmis tasmin dehe \| dehī jīvaḥ yaṁ yaṁ vāpi smaran bhāvaṁ
tyajatyante kalevaram \| tantam eveti kaunteya ity-ādi-smṛteḥ \| jīvasya
jananam ayuktam ity āha---nanvity-ādinā \| tad eva mana eva \|
manodhyāsenātmano janmeti bhāvaḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, satyaṁ bhavitā
deha-mātraṁ, kintu punar manuṣya-deho'tidurghaṭaḥ ? tatrāha---yato yata
iti \| daivena coditam iti tad-arthaḥ prayāsāntaraṁ nirastam \|
vikārātmakam iti mṛtyu-kāle'py aśāntatvam uktam \| māyā bhāgavatī, tathā
raciteṣv iti deha-vaicitrī coktā \| asau avivekī dehāder bhinno\'pīti vā
\| prapadyamānaḥ manyamānaḥ \| manuṣya-dehasya prāptau tavecchā dṛśyate,
tathā ca tat-prāpakaṁ daivam anumīyate \| ataḥ so'py ayatnena
ghaṭetaiveti bhāvaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, satyaṁ bhavitā
deha-mātraṁ kintu punaḥ rāja-deho'tidurghaṭaḥ ? tatrāha---yato yata iti
\| daivena coditam iti tad-arthaḥ prayāsāntaraṁ nirastam \| asau avivekī
dehāder bhinno\'pīti vā \| prapadyamānaḥ manyamānaḥ \| karmaṇa eva
prabalatvāt śrī-devakyā janmāntara-putrād apy ākāśa-vāṇy-uddiṣṭo mṛtyus
tavānivārya eveti mahā-durgati-prāpakam īdṛśaṁ pāpa-karma tyaktvā
tādṛśa-nija-prācīna-karma-sandehe sati sampraty api punar ito'pi
vibhūtimad-vapuḥ-prāptaye mārkaṇḍeyavad asya mṛtyur api kiyat
kāla-nivāraṇāya vā sat-karmaiva kriyatām iti bhāvaḥ \| janmāntarety atra
śrī-hari-vaṁśokta-ṣaḍ-garbha-sādṛśyaṁ jñeyam \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, draṣṭaḥ śrutaś ca
viṣayo daiva-preritena manasā smaryamāṇatvāt manasa evastu tato
bhinnenātmanā sva-bhogārthaṁ sa kathaṁ labhyatām ? tatrāha---yata iti \|
**pañcasu** viṣayeṣu bhogyeṣu madhye **yato yato** yatra yatra
vikārātmakaṁ **mano dhāvati** dhāvac ca sat āpatantaṁ viṣayam eva
prāptaṁ bhavati, asau dehī jīvaḥ tena viṣayābhiniviṣṭena **manasā** saha
sāhityād dhetos taṁ taṁ viṣayaṁ prapadyamāno jāyate bhūñjāno bhavatīty
arthaḥ \|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** mṛtyu-samaye daivena
phalābhimukhena karmaṇā coditaṁ preritaṁ mano yato yato yaṁ yaṁ
vikārātmakaṁ deva-mānavādi-dehaṁ dhāvati, dhāvan sat āpa labhate sma \|
asau dehī pañcasu guṇeṣu bhūteṣu hari-māyayā dehād-rūpeṇa cariteṣu tena
manasā saha jāyate \| prapadyamānaḥ putre puṣṭe aham eva puṣṭaḥ itivan
mano-dharmam abhiniveśaṁ tasmin prāpnuvann iti
bahu-dehānugasyekasyātmanas tebhyo bhedaḥ siddhaḥ \|\|42\|\|

**\...**

\|\| 10.1.43 \|\|

**jyotir yathaivodaka-pārthiveṣv adaḥ**

**samīra-vegānugataṁ vibhāvyate \|**

**evaṁ sva-māyā-raciteṣv asau pumān**

**guṇeṣu rāgānugato vimuhyati \|\|**

**śrīdhara-svāmī (bhāvārtha-dīpikā) :** nanu satyaṁ, bhaviṣyaty eva kim
api deha-mātraṁ, tathāpy asyāti-priyasya rāja-dehasya rakṣaṇāyākṛtyam
api kriyata iti cet tatrāha---jyotir iti \| adaś candrādi-jyotiḥ
udaka-yukteṣu pārthiveṣu ghaṭādiṣu \| yad vā, udakeṣu pārthiveṣu
taila-ghṛtādiṣu ca pratibimbena sthitaṁ samīrasya vāyor vegam anugataṁ
kampādi-yuktaṁ pratīyate yathā, evaṁ svāvidyā-raciteṣu guṇeṣu deheṣv
asau rāgeṇānugataḥ praviṣṭo muhyatyaminiveśaṁ prāpnoti \| ayaṁ bhāvaḥ,
ātmanas tāvad dehādy-adhyāsāj janmoktaṁ saha tena jāyata iti \| tataś
cānyonya-dharmādhyāsād yathā dehādi-dharmāḥ kārśyādaya ātmani
pratīyante, evam ātma-dharmāḥ premāspadatvādayo'pi dehādiṣv iti
rāja-sūkara-dehayor viśeṣābhāvād vyartho mṛtyu-pratīkāra iti \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu satyaṁ bhaviṣyaty eva
kim api deha-mātraṁ tathāpy asyātipriyasya rāja-dehasya rakṣaṇāyākṛtyam
api kriyate ? iti cet, tatrāha---jyotir iti \| adaś candrādi-jyotir
udaka-yukteṣu pārthiveṣu ghaṭādiṣu \| yad vā, udakeṣu pārthiveṣu
taila-ghṛtādiṣu pratibimbatvena sthitaṁ samīrasya vāyor vegam anugataṁ
kampādi-yuktaṁ pratīyate yathā, evaṁ tv āvidyā-raciteṣu guṇeṣu deheṣu
rāgeṇānugataḥ praviṣṭo muhyati abhiniveśaṁ prāpnoti \| ātmamas tāvad
dehādy-adhyāsāj janmoktaṁ saha tena jāyata iti \| tataś
cānyonya-dharmādhyāsād yathā dehādi-dharmāḥ kārśyādaya ātmani pratīyate,
evam ātma-dharmāḥ premāspadatvādayo'pi dehādiṣv iti rājasūkara-dehayor
viśeṣābhāvād vyartho mṛtyu-pratīkāra iti bhāvaḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu bhavatu
sādhāraṇa-nara-dehaḥ, rāja-dehaḥ sudurlabhaḥ ? tatrāha---jyotir iti \|
ado niṣkampatvena kha-sthitam api sva-māyā svāvidyā, svasmin
śrī-bhagavan-māyā vā, tathaiva raciteṣv iti mithyātvaṁ bodhitam \| anyat
sarvaṁ tair vyākhyātam eva \|

yad vā,, yato yataḥ \[42\] ity anenaiva rāja-deha-prāptiḥ sādhitā \|
phalonmukha-karma-prerita-mano'bhiniveśena maraṇa-samaye
rājya-bhogecchayā, maraṇe yā matiḥ sā gatiḥ ity-ādi-nyāyena purā
rājatva-sambhavāt \|

nanu astu nāma janmāntare rāja-deha-lābhaḥ, tathāpi garbhe bālye ca
samyag viṣaya-bhogāsiddher etad-deha-rakṣārthaṁ prayatno yukta eva ?
tatrāha---jyotir iti \| yathā jalādiṣu pratibimbaṁ candrādikaṁ
jyotir-vāyu-vegānugatam eva sat kampādi-yuktaṁ pratīyate, tathā guṇeṣu
viṣayeṣu rāgānuvartī sann eva jīvo viśeṣeṇa muhyati---idam upabhuktam
idaṁ ca nety-ādi-cintayā vikalo bhavati \| ato bālyādau
rāga-viśeṣābhāvāt tadānīṁ viṣayopabhoga-duḥkhaṁ na syāt \| yathā-rāgaṁ
viṣayopabhogena sukhaṁ ca syād evety alaṁ mṛtyu-pratīkāreṇeti bhāvaḥ \|

athavā, nanu satyaṁ deho bhāvī, sadeṣṭa-viṣaya-bhogas tu durlabhaḥ ?
tatrāha---yata \[42\] iti \| guṇeṣu śabdādiṣu viṣayeṣu madhye yaṁ yaṁ
prati mano dhāvati, taṁ taṁ dehī āpa prāptaḥ \|
nirdhāra-vivakṣayātīta-nirdeśaḥ, prāpnoty evety arthaḥ \| tatra
hetuḥ---māyeti \| teṣāṁ api mano-mayatvād ity arthaḥ \| ato na
tat-sādhane prayāso'pīty āha---prapadyamānas taṁ taṁ viṣayam
upabhuñjānas tena viṣayena sahaiva jāyata iti bālyam ārabhyaiva
tat-tad-bhoga-siddhir uktā \|

nanu tathāpi vaidagdhyādi-guṇān vinā tat-tad-bhoga-sukhaṁ samyak na syād
ataḥ sarva-guṇa-yukto'yaṁ deho yatnād rakṣya eva ? tatrāha---jyotir iti
\| mithyā-bhūteṣv api viṣayeṣu rāga-mātreṇaiva vimuhyati---aho rūpaṁ aho
saurabhyam aho svādutā ! ity evam āsaktiṁ yāti, na tu vicāreṇātas
tad-arthaṁ bhaginī-vadho nopayukta iti bhāvaḥ \| anyat samānam
\|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca, dehābhiniveśo\'yam
avidyāmaya evety āha---jyotir iti \| adaḥ niṣkampatvena svasthitam api
\| māyā bhagavan-māyā, tayaiva raciteṣu \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūryādi-kiraṇaḥ udakeṣu
**pārthiveṣu** taila-ghṛtādiṣu ca prati-bimba-rūpeṇa sthitaṁ
samīra-vegānugataṁ sat vibhāvyate vividhaṁ kampa-vaśād
dīrgha-hrasvādi-rūpaṁ bhāvyate, bhāvitaṁ bhavati \| evam eva sve svīyāś
ca te **māyā-racitā**ś ceti \| sva-māyā-racitās teṣu guṇeṣu deheṣu
**pumān** jīvaḥ **rāgānugataḥ** rāgo viṣaya-bhogecchālakṣaṇo
mano-dharmas tamanugato vimuhyati tadīya-viṣaya-bhogecchā-vyāptī
bhavati, tena tvam api tathā-bhūta eva jīvaḥ
svīya-viṣaya-sukha-bhoga-siddhyartha yad etāṁ haṁsi tad-vyartham eva
dehanāśe\'pi tvadīya-śubhādṛṣṭasyānaśvaratvād dehāntarasya sulabhatvāc
ca tatraiva te bhogaḥ setsyati strī-vadhe tu pratyuta dehāntare duḥkham
eva bhoktavyaṁ syāt kiṁ ca karmaṇaḥ prabalatvād ākāśa-vāṇy uddiṣṭo
mṛtyur devakī-janmāntara-putrād apy avaśyaṁbhāvītyatī varaṁ
mṛtyu-pratīkārārthaṁ mārkaṇdeyeneva satkarmaiva kriyatām iti dyotitam
\|\|43\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** evaṁ dehātmanor bhedaṁ
pratipādya deha-dharmānutpattyādīn dehī svasmin manyate, ity atra
dṛṣṭāntam āha---jyotir iti \| adaś candrādi-pratibimba-jyotir
yathodaka-pūriteṣu pārthiveṣu pātreṣu samīra-vegam anugataṁ sat
sa-kampaṁ vibhāvyate, vāyu-hetukoda-kampas tatra pratīyata ity arthaḥ \|

evam asau pumān eva sve svīyāś ca te māyā-racitāś cetisvamāyā-racitās
teṣu guṇeṣu deheṣu punām jīvaḥ svato nirvikāro'pi svādhikāriṇyā
pareśa-māyayā cariteṣu guṇeṣu dehendriyādiṣu rāgeṇa mano-dharmeṇānugato
vimuhyati---ātmani dehābhimānaṁ mohaṁ vindatīty arthaḥ \| tathā cātmā
janmādi-vikāra-śūnyo dehas tu tadvān iti tādṛśasya rakṣāyai
naraka-nipāta-hetuḥ strī-vadho na vidheyaḥ \| ākāśa-vāg uddiṣṭān mṛtyoś
ced bhayaṁ, tarhi tasyāḥ prāmāṇyād devakī-janmāntara-putrān sa syād eva,
ciraṁ cet tad-rakṣām apekṣase, tarhi mārkaṇdeyādivat
sat-karmaivānutiṣṭha \|\|43\|\|

**\...**

\|\| 10.1.44 \|\|

**tasmān na kasyacid droham ācaret sa tathā-vidhaḥ \|**

**ātmanaḥ kṣemam anvicchan drogdhur vai parato bhayam \|\|**

**śrīdhara-svāmī (bhāvārtha-dīpikā) :** evam uktaṁ sāmopāyam upasaṁharan
bheda māha---tasmād iti \| parata iti \| abhidruhyamāṇāt tat
sambandhinaś ca yamād apīhāmutra ca bhayam iti bhedo darśitaḥ \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ pūrvoktarītyā \|
yasmād ātmā karma-phala-bhoktā tasmād iti \| sa ātmā tathāvidhaḥ
karmānurūpa-dehi-gṛhītā \| parataḥ paraloke vā bhayaṁ duḥkha-lakṣaṇam \|
bhedas tu aihikapāra-laukika-bhaya-pradarśane svīkṛta-haṭhān nivartanam
\| pratyugre saṁstuti-sāmaivocitam iti punas tad evāha---eṣeti \|
navoḍhā kṛpaṇā bhayena rodanādiparā putrikopamā putrīsameti dayāṁ
janayati \| yad vā, puttalikā-sadṛśī acetanā bhadra-drānabhijñā \| imām
enāṁ kalyāṇīṁ niraparādhāṁ dīna-vatsala iti śleṣeṇa dīnaṁ mṛta-prāyaṁ
vatsam eva lāti viprebhyo dadāti \| yad vā, dīnād api vatsam api
lātigṛhnātīti imāṁ tvaṁ hantuṁ nārhasi kākārhasyeveti nirdaiva
\|\|44-45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁśrī-kṛṣṇa-kathārambhe
mṛtyor āvaśkatāyās tathātmano vicitra-deha-prāpter dehād bhinnatāyāś ca
tathā viṣaya-māyikatādeś ca prāk prasaṅgaḥ \| tat-taj-jñānaṁ vinā
sva-hitānanusandhānena ananu, yato yata ity atrābhipretaṁ tādṛśaṁ karma
duṣkaraṁ tathā tādṛśaṁ jñānaṁ cedbhavato\'sti tarhi kathaṁ bhavān asyā
deha-rakṣārthaṁ prayatate ? tādṛśātmānubhavajñānābhāvād iti cet mamāpi
tad abhāvāt sva-deha-rakṣārtho\'yaṁ prayatno yukta evety
āśaṅkyāha---tasmād iti \| yasmāt satkarmaiva śreyaḥ-sādhanaṁ yasmād
dehāveśopyāvidyaka eva tasmāt sa tathā-bidhaḥ pūrvokta-prakārāt tayoḥ
kṛti-tyāgau kartum aśaknuvann api tad viparītaṁ paradrohaṁ na kuryāt,
kim artham ātmānaḥ kṣemam anvicchan ihāmutra cātmanaḥ kṣemā-rtham ity
arthaḥ \| yataḥ drogdhur iti evaṁ dṛṣṭa-dṛṣṭabhaya-pradarśanena dvividho
bhedaḥ atra śrī-kṛṣṇa-kathārambhe
ātma-jñānānya-vairāgyākārya-nivṛtti-kathanāni
bahirmukhāmanyāveśa-nivāraṇāyopadiṣṭānīti śāstra-prayojanaṁ ca jñeyam
evaṁ sarvatra \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, yato yata ity
atrābhipretaṁ tādṛśaṁ karma duṣkaraṁ tathā tādṛśaṁ jñānaṁ ced
bhavato\'sti tarhi kathaṁ bhavān asyā deha-rakṣārthaṁ prayatate ?
tādṛśātmānu-bhava-jñānābhāvād iti cet mamāpi tad abhāvāt
sva-deha-rakṣārtho\'yaṁ prayatno yukta evety āśaṅkyāha---tasmād iti \|
yasmāt sat-karmaiva śreyaḥ-sādhanaṁ yasmād dehāveśo'py āvidyaka eva,
tasmāt sa tathā-vidhaḥ pūrvokta-prakārāt \| tayoḥ kṛti-tyāgau kartum
aśaknuvann api tad viparītaṁ para-drohaṁ na kuryāt \| kim-artham ?
ātmānaḥ kṣemam anvicchan ihāmutra cātmanaḥ kṣemā-rtham ity arthaḥ \|
yataḥ drogdhur iti evaṁ dṛṣṭa-dṛṣṭabhaya-pradarśanena dvividho bhedaḥ
atra śrī-kṛṣṇa-kathārambhe ātma-jñānānya-vairāgyākārya-nivṛtti-kathanāni
bahirmukhāmanyāveśa-nivāraṇāyopadiṣṭānīti śāstra-prayojanaṁ ca jñeyam
evaṁ sarvatra \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa tathā-vidhaḥ
avidyāvṛtaḥ \| **dogdhur** doha-kartuḥ puṁsaḥ parato yamādibhyo yasmād
bhayaṁ, tasmād iti bhedo darśitaḥ \|\|44\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sāmopāyaṁ vidhāya punar
bhedam āha \| yasmād dogdhuḥ puruṣasya parato yamāditaḥ sakāśād
durnivāraṁ bhayaṁ, tasmāt tathā-vidhā vināśi-dehaḥ kasyacij janasya
drohaṁ nācaret \|\|44\|\|

**\...**

\|\| 10.1.45 \|\|

**eṣā tavānujā bālā kṛpaṇā putrikopamā \|**

**hantuṁ nārhasi kalyāṇīm imāṁ tvaṁ dīna-vatsalaḥ \|\|**

**śrīdhara-svāmī (bhāvārtha-dīpikā) :** punaḥ sāmaivāha---eṣeti \|
putrikopamā dāru-mayīva acetana-prāyā \|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ), śrīnātha-cakravartī
(caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atyugre
saṁstuti-sāmaivocitam iti punas tad evāha---eṣeti \| navoḍhā kṛpaṇā
dīna-svabhāvā bhayena rodanādi-parety arthaḥ \| putrikopamā tava
putrī-tulyeti snehaṁ janayati \| yad vā, puttalikā-sadṛśī
bhadrābhadrānabhijñety arthaḥ \| ata eva kalyāṇīṁ niraparādhām ity
arthaḥ \| viśeṣaṇānām eṣām uttarottaraṁ kalyāṇītve śraiṣṭhyam ūhyam \|
dīna-vatsala iti śleṣeṇa dīnaṁ mṛta-prāyaṁ vatsam eva lāti viprebhyo
dadāti \| kiṁ vā, dīnād api vatsam api lāti gṛhnātīti nindaiva
\|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atyugre saṁstuti-sāmaivocitam
iti punas tad evāha---eṣeti \| navoḍhā kṛpaṇā bhayena rodanādi-parety
arthaḥ \| dīna-svabhāvā vā putrikopamā tava putrī-tulyeti snehaṁ
janayati \| yad vā, puttalikā-sadṛśī acetanā bhadrābhadrānabhijñety
arthaḥ \| ata eva kalyāṇīṁ niraparādhām ity arthaḥ \| imām enām \|
viśeṣaṇānām eṣām uttarottaraṁ kalyāṇītve śraiṣṭhyam ūhyam \|

dīna-vatsala iti śleṣeṇa dīnaṁ mṛta-prāyaṁ vatsam eva lāti viprebhyo
dadāti \| yad vā, dīnād api vatsam api lāti gṛhnātīti \| imāṁ tvaṁ
hantuṁ nārhasi, kākvā kintv arhasy evety arthaḥ \| iti nindaiva
\|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad apy anivṛttaṁ tam
atyugraṁ stutibhir iti nyāyena punaḥ sāmāha---eṣeti \| **putrikopamā**
anukampanīya-putrī-tulyā puttalikāvad bhayena acetanā vā vāstavārthe tu
śiraś cālane nañ dīnād atidaridrād api vatsam api rājakaratvena lāsi
gṛhṇāsīty arthaḥ \|\|45\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** punar anivṛttaṁ vīkṣya
dayāṁ lajjāṁ ca janayan sāmnāha---eṣeti \| putrikopamā
dayanīya-putrī-samā puttalikāvad bhayena caitanya-hīnāṁ vā \| kalyāṇīṁ
nirdoṣāṁ yatas tvaṁ dīna-vatsalaḥ \| gīrdevī tv evaṁ sūcayati---dīnād
api rājakaratvena vatsam api lāsi gṛhṇāsīti \|\|45\|\|

**\...**

\|\| 10.1.46 \|\|

śrī-śuka uvāca---

**evaṁ sa sāmabhir bhedair bodhyamāno'pi dāruṇaḥ \|**

**na nyavartata kauravya puruṣādān anuvrataḥ \|\|**

**śrīdhara-svāmī (bhāvārtha-dīpikā) : bodhyamāna** upadiśyamānaḥ \|
svayaṁ **dāruṇaḥ** \| punaḥ **puruṣādān** daityān **anuvrato**'nusṛta
iti \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
yajñādi-karma-kartṛ-śuddha-kuru-vaṁśodbhūtasya tava tulyatā tasya nāsīty
āha---he kauravyeti \| **puruṣādān anuvrataḥ** tat-svabhāvam āpannaḥ
\|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhedair iti bahutvam \|
mṛtyu-sūcanena bhedasya gauravāt \| yad vā, evam ukta-sadṛśair anyaiś ca
iti jñeyaṁ \| puruṣaṁ adantīti puruṣādā rākṣasā aghādayaḥ, tān \|
bhakṣakeṣu sāmādīnāṁ vaiyarthyaṁ yuktam eveti bhāvaḥ \| sāmādibhir apy
anivṛtter vismayena sambodhayati---he kauravyeti \| yad vā, kauravyo
duryodhanas tadvat sva-kula-nāśakā ye puruṣādās tān \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : puruṣādā** rākṣasā aghādayaḥ,
tān **anuvrataḥ**, teṣāṁ paritaḥ-sthitānāṁ matam anusṛta ity arthaḥ \|
bhakṣakeṣu sāmādīnāṁ vaiyarthyaṁ yuktam eveti bhāvaḥ \| sāmādibhir apy
anivṛtter vismayena sambodhayati---he kauravyeti \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** codyamāna upadiśyamānaḥ
\| puruṣādān daityān \|\|46\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** codyamāna prabodhyamānaḥ
\| puruṣādān daityān \|\|46\|\|

**\...**

\|\| 10.1.47 \|\|

**nirbandhaṁ tasya taṁ jñātvā vicintyānakadundubhiḥ \|**

**prāptaṁ kālaṁ prativyoḍhum idaṁ tatrānvapadyata \|\|**

**śrīdhara-svāmī (bhāvārtha-dīpikā) :** ānakadundubhir iti padaṁ
mahā-bhāga ity atroktābhiprāyam \| prativyoḍhuṁ pratikartum, vañcayitum
ity arthaḥ \| idaṁ vakṣyamāṇam apatyārpaṇam anvapadyata jñātavāt
\|\|47\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasya kaṁsasya nirbandhaṁ
haṭham \| nirbandho haṭham uktayoḥ iti dharaṇiḥ \| vicintya ittham ayaṁ
pāpo bodhanaīya iti vicārya \|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** taṁ hananārthaṁ
nirbandham āgrahaṁ \| kālaṁ samayaṁ mṛtyuṁ vā prativoḍhuṁ vañcayitum ity
arthaḥ \| tatra kāla-vañcane kiṁ vā tadānīṁ sadya evety arthaḥ
\|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** idaṁ vicintyedam
anvapadyatety anvayaḥ \| bhūyas taṁ hananārthaṁ nirbandham āgrahaṁ
jñatvā buddhvā vicintya vicārya kālaṁ samayaṁ mṛtyuṁ vā prativoḍhuṁ
vañcayitum ity arthaḥ \| tatra tadānīṁ sadya evety arthaḥ \| anvapadyata
upāyatvena manasā niścitavān ity arthaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nirbandham iti anvapadyata
upāyatvena manasā vicāritavān ity arthaḥ \|\|47\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ānaka-dundubhir iti
maj-janmane devair dundubhi-vādanād idam amaṅgalaṁ na me bhaviṣyatīti
niścinvan prativoḍhum yāpayitum idam anvapadyata parāmamarśa \|\|47\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ānaka-dundubhir iti \|
asyāyaṁ bhāvaḥ---yasya janma-samaye devair atihṛṣṭair dundubhir vāditas
tasya nedṛśam amaṅgalaṁ bhāvīti vicintya prāptaṁ kālaṁ mṛtyuṁ
prativoḍhum vañcayitum \| tatra tadedam anvapadyata viniścitavān
\|\|47\|\|

**\...**

\|\| 10.1.48 \|\|

**mṛtyur buddhimatāpohyo yāvad buddhi-balodayam \|**

**yady asau na nivarteta nāparādho'sti dehinaḥ \|\|**

**śrīdhara-svāmī (bhāvārtha-dīpikā) :** nanu khalo'yam etan na manyetety
āśaṅkyāha---svayam eva mṛtyur iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ārya-vimṛṣṭāpy anāryair
nāṅgīkriyata ity āśaṅkate---nanv ity-ādinā \| ayaṁ kaṁsaḥ \| etat
mad-vicāritam \| vakṣyamāṇa-sutārpaṇādinā [bhāryā-mokṣaṇam]{.mark} \|
svayam eva vasudeva ity arthaḥ \| prāha mṛtyur ity-ādinā \| apohyo
nirākartavyaḥ \| buddhiś ca balaṁ codayaś ca te buddhi-baloyāḥ
jñāna-sāmarthya-vaibhavāḥ yāvanto buddhi-balodayās tāvanto
mṛtyu-pratīkārā iti yāvad-buddhi-balodayam \| yāvad avadhāraṇe ity
avyayībhāvaḥ asau mṛtyuḥ buddhi-vaibhavādi-sattve\'kāryeṇāpi
mṛtyu-pratīkāraḥ kāryo\'nyathāparādho doṣaḥ syād iti \| yad vā,
akāryeṇāpi mṛtyāv anivṛtte\'kārya-karaṇa-lakṣaṇāparādho na bhavati
pratikartur iti bhāvaḥ \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apohyaḥ pratikāryaḥ
parihāryo vā \| buddhi-balayoḥ kiṁ vā buddher balaṁ sāmarthyaṁ
tasyodayaḥ utkarṣaḥ, tad-avadhiḥ \| aparādha upekṣā-doṣaḥ \| dehina iti
deha-para-tantrasya jīvasya tato\'nyatrāśakteḥ \| kiṁ vā,
dehābhimānino'pi deha-sambandhi-jana-rakṣayā doṣo na syād iti bhāvaḥ \|
tathā coktaṁ---"yatne kṛte yadi na sidhyati ko'tra doṣaḥ ?" iti
\|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tatra khalo\'yam ity
ādyāśaṅkāgabhaṁ vicāram eva darśayati-mṛtyur iti apohyaḥ pratikāryaḥ
buddhi-balayor udayaḥ utkarṣaḥ, tad-avadhiḥ \| pūrvā buddhis
tat-sāmānyam uttarāt tad-viśeṣaḥ \| asau mṛtyuḥ \| aparādha upekṣā-doṣaḥ
\| dehina iti deha-tantrasya jīvasya tato\'nyatrāśakteḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : apohyaḥ** pratikāryaḥ
**yāvānbuddhi-balayor udayo** yatra tad yathā syāt tathā tasmāt
kaṁsa-hastān mṛtyu-praṭikāre mama tu balasyodayo viphala eva \| buddher
udayas tu saphalo bhavitum arhatīti bhāva **asau** mṛtyuḥ \|\|48\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** apohyaḥ pratikāryaḥ \|
yāvān buddhi-balasyodayo yatra tad yathā syāt, tathā \| tathāpi yady
asau mṛtyur na nivarteta tadopekṣā-hetuko'parādho yāpanaḥ \|\|48\|\|

**\...**

\|\| 10.1.49 \|\|

**pradāya mṛtyave putrān mocaye kṛpaṇām imām \|**

**sutā me yadi jāyeran mṛtyur vā na mriyeta cet \|\|**

**śrīdhara-svāmī (bhāvārtha-dīpikā) :** tasmād
upekṣā-doṣa-parihārāyaivaṁ kariṣyāmīty āha---pradāyeti \| mṛtyave
kaṁsāya \| nanv idam api naiva nyāyyam ity āśaṅkyāha---sutā iti \| asyām
yadi me jāyeraṁs tadā yad bhāvi tad bhavatu, jīvitaṁ tu tāvad bhaved eva
\| tad antarā yady ayam eva mriyeta tadā na kiñcid anyāyyam \|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato mṛtyūpekṣaṇe deṣas
tasmād dhetoḥ \| upeṣā audāsīnyam \| evaṁ vakṣyamāṇa-prakāram \| aho
putra-dānaṁ mārakāyā nyāyyam eveti cet tatrāha---nanv iti \| anyāyyam
ayuktam \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : putrān** aṣṭametarān sarvān
api prakarṣeṇa dattvā jāta-mātreṇaiva sākṣāt sukham arpayitvā \| mṛtyava
iti tasya sākṣān mṛtyu-rūpatvāt \| yad vā, taṁ prati pradānena sadyo
mṛtyu-prāpteḥ \|

**kṛpaṇām** iti prāg dīna-jana-rakṣocitam iti bhāvaḥ \| sutā ity aṣṭamo
garbha ity ākāśa-vāṇyā putrāṣṭakatvāt \| ayaṁ ca gūḍho bhāvaḥ---yady eko
dvau vā jāyete, tadāṣṭama-putratvābhāvena yuktyā tasya śaṅkāṁ nirasya
rakṣyāv api syātām \| yad vā, bāhulyābhāvena putrān iti
bahu-putra-samarpaṇa-pratijñāyā hānir api chalena sahyā syād iti
viparyayo'pi sambhaved ity arthaḥ \| yata upasthito'pi mṛtyuḥ
śrī-mārkaṇḍeyājāmila-satyavadādīnāṁ nivartate \| nivṛtto\'pi
kuśa-namuci-hiraṇyakaśipu-prabhṛtīnāṁ punar āpatet \| yato dhātur
īśvarasya gatir icchā dūratyayā, anatikramyā durjñeyā vety arthaḥ
\|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** niścayam eva
darśayati---pradāyety ardhena \| aṣṭame tu jāte labdha-bala eva
bhaviṣyāmīti \| **putrān** aṣṭametarān [eti]{.mark} tātparyaṁ--tān
sarvān api pradāya ātyantika-deyatvena pratiśrutya \| mṛtyava iti taṁ
prati pradānena sadyo mṛtyu-prāpteḥ, tad-abheda-vivakṣayā \|

**kṛpaṇām** iti tātkālika-tat-kārpaṇya-darśanāsahiṣṇutāyāḥ prābalyaṁ
vyañjayati \| tatra ca sthūṇā-nikhanana-nyāyena---nanv idam apīty
āśaṅkā-garbha-vicārāntaraṁ darśayati---sutā iti sārdhena \| tatraiva
ākāśa-vāṇyāṁ kuṭila-kalpitatvam āśaṅkyāha---sutā iti \| tasyāḥ satyatvam
āśaṅkyāha---viparyaya iti \| viparyayo\'pi sambhaved ity arthaḥ \| yata
upasthito\'pi mṛtyuḥ śrī-mārkaṇḍeyājāmila-satyavratādīnāṁ nivartate \|
nivṛtto\'pi kuśa-namuci-hiraṇyakaśipu-prabhṛtīnāṁ punar āpatet \| yato
dhātur īśvarasya gatir icchā dūratyayā, anatikramyā durjñeyā cety arthaḥ
\| anyat taiḥ \|

tatra śloka-dvayam ekī-kṛtyaiva vyākhyā \| sutā ity-ādikaṁ, mṛtyur
vety-ādikaṁ cobhayatraiva sambandhyate, kintūttaraṁ nañā saha taṁ vinā
ca yojyate, vā-śabdasyobhaya-pakṣa-grāhitvāt \| tatra nañā vinā sutā
ity-ādinā yojitaṁ, tena saha tu viparyaya ity-ādinā \| atra vā-śabdaḥ
kaṭākṣa iti jñeyam \|

yad vā, sutā me yadi jāyeran mṛtyuś ca na mriyeta \| tadā yad bhāvi tad
bhavatu \| yadi-śabdena labdha-pakṣāntare\'pi sutā yadi na jāyeran,
mṛtyuś ca na mriyeta, tadā na kiñcid anyāyyam \| sutā yadi jāyeran,
mṛtyuś ca tat-pūrvaṁ kathañcin mriyeta, tadāpi na kiñcid iti \| sutā
ity-ādi yathā sthita-pakṣe'pi viparyayo vā kiṁ na syāt iti saralā tv
iyaṁ yojanā \| pradāya dattvā \| kadā ? tatrāha---sutā iti \| tataś ca
viparyayo vā kiṁ na syād iti \|\|49-50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ākāśa-vāṇyāḥ kuṭila-kalpitatvam
āśaṅkyāha---sutā iti \|\|49\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatraivaṁ kariṣyāmīti
svagatam āha---**mṛtyave** kaṁsāya \| nanv idam apy anucitam ity
āśaṅkyāha---sutā iti \| yadi jāyeraṁs tadā na kācid api cintā \| yadi
jāyerann atha ca mṛtyuḥ kaṁsas tāvatā kālenāpi na mriyeta, tadānucitaṁ
syād eva \| devakī tu samprati jīveta, yadi ca tāvatā kālena kaṁso
mriyeta, tadā na kācid api cintā \|\|49\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tatraivaṁ vidhāsyāmīti
svagatam āha dvayena \| mṛtyave kaṁsāya \| nanv etad apy ayogyam ity
āśaṅkyāha---sutā iti \| yadi me sutā na jāyeran, tarhi na kācic cintā \|
yadi jāyeran, tāvatāpi kālenāpi mṛtyuḥ kaṁso na mriyeta, tadā tv ayogyam
eva syāt \| samprati devakī tu jīveta, kaṁse mṛte tu naiścintyam eva
bhāvi \|\|49\|\|

**\...**

\|\| 10.1.50 \|\|

**viparyayo vā kiṁ na syād gatir dhātur duratyayā \|**

**upasthito nivarteta nivṛttaḥ punar āpatet \|\|**

**śrīdhara-svāmī (bhāvārtha-dīpikā) :** yadi ca sutā bhaviṣyanti na
cāyaṁ mriyeta, tadā mat-putrād evāsya maraṇam iti viparyayo vā kiṁ na
syāt \| nanu prauḍhasya kaṁsasya tava bālakāt kathaṁ mṛtyuḥ syāt ?
tatrāha---gatir iti \| dhātuḥ "asyās tvām aṣṭamo garbho hantā" ity
uktavataḥ \| ata idānīm apatyārpaṇa-pratijñaiva mantraḥ \| tathā sati
upasthito mṛtyur ayaṁ tāvan nivarteta \| nivṛttaḥ punaḥ kālāntare āpatec
cet tadā nāparādho mamety arthaḥ \| athavāsya mat-putrād upasthito
mṛtyur asyā vadhādyo nivarteta sa punar anena san mantreṇa bhaved eveti
\| yad vā, gatir dhātur duratyayety etasya prapañcaḥ, upasthita iti
\|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viparyayo vaiparītyam \|
viparyayo\'sambhava ity āha---nanviti \| prauḍho yuvātivalayoḥ iti
medinyādayaḥ \| atra bālakād api prauḍhamaraṇe dhātur gatairvaicitryam
āha---dhātur īśvarasya dūratyayātikrāntum aśakyā yato\'taḥ kāraṇāt \|
tathā sati apatyārpaṇapratijñā-mantre sati \| upasthita idānīm āgataḥ \|
bhakṣite\'pi laśune vyadhir no nāṣṭaḥ iti nyāyenāpatyārpaṇe'pi jīvati
durmati-kaṁse kālāntare mṛtyu-bhayaṁ tad-avastham ity asvarasād
āha---atha veti \| asya kaṁsasya \| asyā devakyāḥ, na hi
mantrauṣadhādyaiḥ kālo\'tikramyate\'taḥ kiṁ mantreṇety arucyāha---yad
veti \| prapañcaḥ vistāreṇa kathanam \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi eva \| evam eva jantoḥ
prāṇi-mātrasyāpi hetuḥ adṛṣṭaṁ durvibhāvyaḥ kenādṛṣṭena kasya kadā kiṁ
syāt, tat tarkayituṁ aśakyam ity arthaḥ \| atra saṁyogasyoktir
dṛṣṭāntatvena \| kiṁ vā, sāmānyato'dṛṣṭasya svabhāva-bodhanārtham iti \|
karma-śakter durvitarkyatattv mad-bālakād apy asya mṛtyuḥ sambhaved
eveti bhāvaḥ \| anyat tair vyākhyātam \|

yad vā, evam eva jantor apy adṛṣṭato'nyan maraṇa-jīvanayoḥ kāraṇaṁ nāsty
evety arthaḥ \| ataḥ kaṁsasyāśubhād adṛṣṭān maraṇaṁ, mat-putrasya ca
śubhāj jīvanam eveti bhāvaḥ \| anyathā, asyās tvām aṣṭamo garbho hantā
\[34\] iti deva-vākya-vaiyarthyāpatteḥ \|\|50-51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** satyatvam āśaṅkyāha---viparyaya
iti \|\|50\|\|

---------------------------------------------------------------------------------------------------------------------

**jīva-gosvāmī (bṛaht-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viparyayo veti \| mayā
tadānīm asmai putre samarpyamāṇe sati, sa putra eva sadyaḥ prabalī-bhūya
kaṁsam imaṁ vadhiṣyati vety arthaḥ \| nanu, prauḍhasya kaṁsasya tava
bālakāt kathaṁ vadhaḥ sambhavet ? tatrāha---gatir iti \| asyās tvām
aṣtamo garbhaḥ hantā ity uktavato dhātoḥ \| evaṁ ca sati upasthitaḥ
kaṁsasya hastād devakī-mṛtyur nivarteta, tathā
mat-kartṛka-putrārpaṇa-pratijñayā nivṛtto\'pi kaṁsasya mṛtyuḥ punar
āpatet prāpto bhavet \|\|50\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** viparyayo veti \|
samarpito mat-putras taṁ hanyād vā \| nanu, bālāt tvat-putrāt prauḍhasya
tasya vadhaḥ kathaṁ ? tatrāha---gatir iti \| asyās tvām aṣtamo garbhaḥ
hantā \[34\] iti vaktur dhātor gatir duratyayā durlaṅghyā \| evaṁ ca
sati upasthitaḥ kaṁsa-hastād upasthito devakī-mṛtyur nivarteta, tathā
praputrārpaṇa-rūpa-mat-pratijñayā nivṛtto\'pi kaṁsasya mṛtyuḥ punar
āpated āgataḥ syāt \|\|50\|\|

**\...**

\|\| 10.1.51 \|\|

**agner yathā dāru-viyoga-yogayor**

**adṛṣṭato'nyan na nimittam asti \|**

**evaṁ hi jantor api durvibhāvyaḥ**

**śarīra-saṁyoga-viyoga-hetuḥ \|\|**

**śrīdhara-svāmī (bhāvārtha-dīpikā) :** prāṇinām adṛṣṭaṁ ca durvitarkyam
iti sa-dṛṣṭāntam āha---agner iti \| vane vṛkṣān pradahann agniḥ
sannihitān api vṛkṣān parityajya kadācid dūrasthān api dahati, grāme
gṛhān vā, na hy asya prāṇy-adṛṣṭa-vyatirekeṇa kiñcin niyāmakam asti
yathā, evaṁ jantor janma-maraṇayor api hetur durvibhāvyo'cintyaḥ
\|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanv adṛṣṭam eva
jani-mṛti-hetus tac ca jñātuṁ na śakyam ity āha---prāṇinām iti \|
adṛṣṭaṁ śubhāśubhaṁ karma durvitakyaṁ jñatum aśakyaṁ
dṛṣṭānta-prapañcogner iti \| sannihitān nikaṭavartinaḥ \| asya dahanasya
\| niyāmakaṁ vinigamakam \| evaṁ vṛkṣādivat \| jantoḥ prāṇi-mātrasya \|
duvibhāvyaḥ durvitarkyaḥ \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hi evam \| evam eva jantoḥ
prāṇi-mātrasyāpi hetur adṛṣṭaṁ \| durvibhāvyaḥ kenādṛṣṭena kasya kadā
kiṁ syāt ? tat tarkayitum aśakyam ity arthaḥ \| iti karma-śakter api
durvitarkyatayā mad-bālakād apy asya mṛtyuḥ sambhaved eveti bhāvaḥ
\|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mac-cintitam etan
nāsambhavaṁ yataḥ prāṇinām adṛṣṭaṁ durvitarkyam iti sa-dṛṣṭāntam
āha---agner vane vṛkṣān pradahato dāruṇau yau viyoga-yogau kadācit
sannihitasyāpi viyogaḥ, kadācid viprakṛṣṭasyāpi yogaḥ \| tayor
adṛṣṭato\'nyatreti vṛkṣāṇāṁ duḥkhādṛṣṭam eva kāraṇam ity arthaḥ \| evam
eva śarīrāṇāṁ saṁyoga-viyogayor janma-maraṇayor hetur
vibhāvyo\'vicintyaḥ \|\|51\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** mad-vicintitam idaṁ
nāsambhavaṁ, yataḥ prāṇinām adṛṣṭaṁ avitarkyam iti sa-dṛṣṭāntam
āha---agnir iti \| agniḥ kvacid antika-sthaṁ taruṁ na dahati, dūrasthaṁ
cotplutya dahati \| evaṁ vanaṁ dahato'gner yau dāruṇau viyoga-yogau
tayor adṛṣṭato\'nya-nimittaṁ nāsti, tarūṇāṁ sukha-duḥkhādṛṣṭam eva tatra
hetuḥ \| evam eva jantoḥ prāṇinaḥ śarīra-saṁyoga-viyogayor hetur
durvibhāvyo\'dṛṣṭa-viśeṣa eva \|\|51\|\|

**\...**

\|\| 10.1.52 \|\|

**evaṁ vimṛśya taṁ pāpaṁ yāvad-ātmani-darśanam \|**

**pūjayām āsa vai śaurir bahu-māna-puraḥsaram \|\|**

**śrīdhara-svāmī (bhāvārtha-dīpikā) :** yāvad ātma-nidarśanaṁ
sva-prajñāvadhi vicārya \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛśaṁsaṁ krūram nṛśaṁso
dhātukaḥ kṛūraḥ ity amaraḥ pūyamānena tasyamānena \| vihasann iti
bāhyānandam āha \| mahatāṁ saty api kleṣe no vikṛtiḥ \[krodhādi-rūpā\]
iti bhāvaḥ \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pāpam api
bahulādara-pūrvakaṁ pūjayāmāsa stuty-ādinā sammānitavān \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yāvad ity api sambhrame
etāvatī pratibheti bhāvaḥ pāpam api bahulādara-pūrvakaṁ pūjayāmāsa
stuty-ādinā sammānitavān \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pūjayāmāsa stuty-añjaly-ādinā
\|\|52-53\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yāvat yat-pramāṇakam
ātmanā buddhyā nidarśanaṁ jñānaṁ yatra yad yathā syāt, tathā vimṛśya taṁ
pāpaṁ kaṁsaṁ pūjayāmāsa bahis tuṣṭāva \|\|52\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** śaurir vasudevaḥ \| yāvat
yat-pramāṇam ātmanā buddhyā nidarśanaṁ jñānaṁ yatra tad yathā syāt, evaṁ
vimṛśya taṁ pāpaṁ kaṁsaṁ pūjayāmāsa bahis tuṣṭāva \|\|52\|\|

**\...**

\|\| 10.1.53 \|\|

**prasanna-vadanāmbhojo nṛśaṁsaṁ nirapatrapam \|**

**manasā dūyamānena vihasann idam abravīt \|\|**

**śrīdhara-svāmī (bhāvārtha-dīpikā) :** tasya viśvāsāya
vikasita-mukhāmbhojaḥ prahasann abravīt \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛśaṁsaṁ krūram \| nṛśaṁso
dhātukaḥ krūraḥ ity amaraḥ \| pūyamānena tapyamānena \| vihasann iti
bāhyānandam āha \| mahatāṁ saty api kleśe no vikṛtiḥ krodhādi-rūpā iti
bhāvaḥ \|\|53\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca krūraṁ nirdayam
api taṁ punar abravīt \| pratyagra-vadanāmbhojaḥ sadyo vikasita-padmavat
prasanna-mukhaḥ san prahasan \| prasārya vadanāmbhojam iti pāṭhaḥ
spaṣṭaḥ \| viśvāsāya taṁ praty ātmano'ntaḥ-prasādo bodhitaḥ \| vastutas
tu dūyamānena manasā viśiṣṭaḥ \|\|53\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca krūraṁ nirdayam api
taṁ punar abravīd iti pāṭhaḥ kvacit pratyagra-vadanāmbhojaḥ sadyo
vikasita-padmavat prasādita-mukhaḥ san prahasan prasārya vadanāmbhojam
iti pāṭhaḥ spaṣṭaḥ \| evaṁ viśvāsāya taṁ pratyātmano'ntaḥ-prasādo
bodhitaḥ \| vastutas tu dūyamānena manasā viśiṣṭaḥ \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
svāntaḥ-prasāda-jñāpanārthaṁ pratyagraṁ snigdhīkṛtaṁ vadanāmbhojaṁ yena
saḥ dūyamānena santāpa-pīḍyamānena yuktaḥ \|\|53\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tad-rakṣaṇāya
prasanna-mukho'ntaḥ santapyamānaḥ \|\|53\|\|

**\...**

\|\| 10.1.54 \|\|

śrī-vasudeva uvāca---

**na hy asyās te bhayaṁ saumya yad vai sāhāśarīra-vāk \|**

**putrān samarpayiṣye'syā yatas te bhayam utthitam \|\|**

**śrīdhara-svāmī (bhāvārtha-dīpikā) :** yat yathā aśarīriṇī vāg āha
tathā hi niścitam \| asyāḥ sakāśāt te bhayaṁ nāsti \| yato yebhyaḥ
putrebhyas te bhayam utthitam \| aṣṭamo hantety ukter anyonyāpekṣayā
sarve'py aṣṭamā bhaveyur iti sarvān api tān asyāḥ putrān samarpayiṣyate
\|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato yeṣāṁ putrāṇāṁ te
tava sakāśādbhayaṁ mṛtyu-rūpam āgataṁ tānasyāḥ putrān samarpayiṣye
śrī-kṛṣṇasya tadbhayābhāvāt tad asamarpaṇe\'pi na vasudevasya
mithyā-vāditvaṁ syād itivāstavorthaḥ pratīyatye \| yad vā, śrī-kṛṣṇasya
na kasyāpi putratvam asti na mātā na pitā tasya na bhāryā na sutādayaḥ
ity agre vakṣyamāṇatvāt \| yathā-śrure\'pi na doṣaḥ \| bhagavān
devakī-sutaḥ ity uktis tu devakyāṁ sutavādāvirbhūtatvād āvirbhāvaparā \|
āvirbhāvam evāgre vakṣyati---āvir āsādyathā prācyāṁ diśīndur iva
puṣkalaḥ iti \|\|54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he saumya ! he
śānta-prakṛte ! antaḥ-prasāda-bodhanārthaṁ eva pūrvavad atra
śleṣārtho'pi na spaṣṭaḥ \| anyat tair vyākhyātam \| yad vā, yato yasyā
vacaḥ sakāśāt sā yathāha, tathā te na hi bhayam asti, kintv
aṣṭama-putrād eva \| tathāpi tava hitārthaṁ tam ekam arpayiṣyāmīti kim
api tu sarvān api samyak-snehādi-parityāgena svayam eva
sadyo'rpayiṣyāmīti duṣṭa-kaṁsa-santoṣārtham uktam \|\|54\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he saumya ! śānta-prakṛte !
antaḥ-prasāda-bodhanārthaṁ eva pūrvavad atra śleṣārtho'pi na spaṣṭaḥ \|
yad vā, atrāpi bhaya-janmanā saumyatvena ca vīra-svabhāvātyaya eva
darśitaḥ \| putrān iti chalena a-kāra-praśleṣāt \| yebhyaḥ tavābhayam
utthitaṁ, yebhyo bhayaṁ nāstīti vicāra-siddhaṁ, tān eva samarpayiṣye, na
tu yasmād bhayam utthitam iti \| yad vā, yato yān atikramya kasmāccit
tava bhayam utthitaṁ bhaviṣyati, tān eva samarpayiṣyāmi, na tu
bhaya-dānena pravṛttaṁ taṁ ity arthaḥ \|

> na hy asyās te bhayaṁ saumya yad dhi sāhāśarīra-vāk \|
>
> putrān samarpayiṣye'syā yatas te bhayam āgatam \|\| iti kvacit pāṭhaḥ
> \|

utthitam ity atrāgatam iti kvacit \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yato yebhyas tv abhayam utthitaṁ,
tān \| na tu yasmād bhayam utthitaṁ tam iti gūḍho'bhiprāyaḥ \|\|54\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asyāḥ sakāśāt te bhayaṁ
nāsti, kintv asyā aṣṭamāt putrāt \| yad yathā \| ahaṁ tu putrān aṣṭāv
eva samarpayiṣye yataḥ putrāt te bhayam utthitaṁ \| sa vā vadhyatām,
aṣṭāv eva vā vadhyantām iti bhāvaḥ \|\|54\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** he saumya ! asyā devakyāḥ
sakāśāt te bhayaṁ nāsti, kintv aṣṭamāt putrād iti sā śarīra-vāg \| yad
yathā \| ato'ṣṭāv api putrāṁs te samarpayiṣyāmi \| yataḥ putrāt te
bhayam utthitaṁ sa eva tvayā vadhyatām, aṣṭāv eva vā paramparāpekṣayā
sarveṣāṁ aṣṭamatvād ity ativisrambho darśitaḥ \|\|54\|\|

**\...**

\|\| 10.1.55 \|\|

śrī-śuka uvāca----

**svasur vadhān nivavṛte kaṁsas tad-vākya-sāra-vit \|**

**vasudevo'pi taṁ prītaḥ praśasya prāviśad gṛham \|\|**

**śrīdhara-svāmī (bhāvārtha-dīpikā) : tad-vākyesāra** upapattiḥ,
tad-**vitnivavṛte** nivṛttaḥ \|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad-vākye vasudeva-vākye
\|\|55\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suhṛdo bhaginyā vadhāt \|
suhṛd iti pitṛvya-putrītvena bhaginītvasyātinaikaṭya-bodhanārtham \|
śleṣeṇa śobhana-hṛdayeti \| tasyā api nimala-cittatvenākāpaṭyam ālakṣya
vadhān nivṛtta iti bhāvaḥ \| kiṁ ca, tad-vadhān nivṛttyā suhṛdām anyeṣāṁ
api vadhān nivṛtta iti sūcayati---tasyāṁ sarveṣāṁ eva sneha-bhareṇa
tad-vadhe teṣāṁ vadha-sambhavāt \| tad-vākyeti tair vyākhyātam \| yad
vā, tad-vākyasya sāra antar'rtha-bhāgas taṁ vicārayan, sāra-grāhī
kṛpāśīlo'sīty evaṁ stutvā, prakarṣeṇa gīta-vādyādināviśat \| idam api
tad-viśvāsa-jananārtham eva \| api-śabdāt kaṁso'pi \| pathi tasmāt
sthānād eva nivṛttaḥ sva-gṛhaṁ praviṣṭa iti \|\|55\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** suhṛdas tad-viśeṣasya
bhaginyā vadhāt suhṛc-chabda-prayogaś ca mayy asyāḥ sauhṛdyam apy astīti
vadha-nivṛtti-hetuṁ tad-bhāvanā-viśeṣam api sūcayati \| kiṁ ca,
tad-vadhān nivṛttyā suhṛdām anyeṣāṁ api vadhān nivṛtta iti
sūcayati---devakādibhiḥ saha yuddhāpattyā teṣāṁ vadha-sambhavāt \|
svasur iti kvacit pāṭhaḥ, tad-vākyeti tair vyākhyātam \| tatropapattir
yuktatety arthaḥ \| sāra-śabdo hi bala-vācī balaṁ ca vacanasya yuktateti
\| yad vā, sāraṁ sāratvaṁ avyabhicāritvam ity arthaḥ \| śrī-devakyā
vadhān nivṛtta itīyan-mātreṇāpi prati iti śrī-vasudevasya
mahā-mahattva-vyañjakaṁ praśasya paraṁo buddhimān sāra-grāhī
kṛpā-śīlo'sīty evaṁ stutvā prakarṣeṇa gīta-vādyādinā viśat idam api
tad-viśvāsa-jananārtham eva \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vākyasya sāraḥ sthiratā, tad-vit
\|\|55\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vākyasya sāraḥ satyatvaṁ
\| vasudevo mithyā na brute iti sarvathā jānātīty arthaḥ \| tavedaṁ
dharma-śīlatvaṁ bhuvi prakaṭī-bhūtam iti **praśasya** \|\|55\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** asya vasudevasya vākye
yaḥ sāro yuktis tadvit \| praśasya dharmiṣṭho'sīti saṁstūya \|\|55\|\|

**\...**

\|\| 10.1.56 \|\|

**atha kāla upāvṛtte devakī sarva-devatā \|**

**putrān prasuṣuve cāṣṭau kanyāṁ caivānuvatsaram \|\|**

**śrīdhara-svāmī (bhāvārtha-dīpikā) :** prasūti-kāle upāvṛtte prāpte
sarvaḥ sarvātmā bhagavān eva devatā yasyāḥ sā tathā \|
sarva-devatā-mayīti vā bhagavad-āśrayatvāt \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na hi tasyā eva bhagavān
devatā tasya sarveṣāṁ daivatvādity arucyāha---sarva-deva-mayīti \|
sarva-deva-mayo hariḥ ity ukte sarva-deva-svarūpa-hares tad
anta-nirviṣṭatvāt \| kanyāṁ subhadrām \| anuvatsaraṁ vatsarevatsare
ekaikam \| aṣṭasu varṣaṣvity arthaḥ \| prativarṣam iti vīpsā tu na
vyākyeyā cet tatredaṁ bodhyam \| harir madātmajo bhāvo tan
mukha-darśanaṁ mama bhaviṣyatīty āśayā na tatyāja
kiñcāṣṭama-putrotpattisamayo jhaṭiti navatvityauktaṁ ṭhyenaiva
prativarṣam ekaiko garbhaṁ ādhīyate smeti bhāvaḥ \|\|56\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atheti māṅgalye \| kāla
upāvṛtte katipya-kāle gate satīty arthe \| yuveva vasudevo'bhūd
vihāyābhyāgatāṁ jarām ity-ādi śrī-viṣṇu-purāṇokteḥ \| vṛddhau
tavādya-pitarau ity-ādi śrī-hari-vaṁśokteś cānusāreṇa prāyo
vārdhakyāntike śrī-bhagavad-āvirbhāvāt \| sā sarvasya devatā pūjyā ity
arthaḥ \| kanyāṁ subhadrām \| anuvatsaram eva pratyabdam ekaikaśa ity
arthaḥ \| tac ca satvaram eva śrī-bhagavad-avatārārtham \|\|56\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atheti māṅgalye kāle upāvṛtte
katipaya-kāle gate satīty arthaḥ \| puraiva vasudevo bhūd
vihāyabhyāgatāṁ jarām ity-ādi śrī-viṣṇu-purāṇokteḥ \| vṛddhau
tavādya-pitarau ity-ādi śrī-hari-vaṁśe'py akrūrokter anusāreṇa prāyo
vārdhakyāntike śrī-bhagavad-āvirbhāvāt sarveṣāṁ devatādīnām api devateti
mahā-bhagavac-chaktitvāt tathā ca śrī-viṣṇu-purāṇe tvaṁ parā prakṛtiḥ
sūkṣmā ity-ādi-bahutaraṁ sarva-deva-kṛta-stotram \| ayaṁ
bhāvaḥ---vasudeva-śabdena tāvad-bhagavat-prakāśa-hetuḥ śuddha-sattvam
ucyate \| yathoktaṁ caturthe śrī-śivena---

> sattvaṁ viśuddhaṁ vasudeva-śabditaṁ
>
> yad īyate tatra pumān apāvṛtaḥ \|
>
> sattve ca tasmin bhagavān vāsudevo
>
> hy adhokṣajo me namasā vidhīyate \|\| \[bhā.pu. 4.3.23\] iti \|

tad-rūpa evāyaṁ śrīmān ānakadundubhir yathoktaṁ navame---vasudevaṁ hareḥ
sthānaṁ vadanty ānakadundubhim \[bhā.pu. 9.24.30\]iti \| ataḥ śrī-devaky
api tat-sampatti-rūpaiveti \| kanyāṁ subhadrām \| anuvatsaram eva
pratyabdam ekaikaśa ity arthaḥ \| tac ca
satvara-śrī-bhagavad-avatārārtham \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarveṣāṁ devādīnām api
devatā bhagavan-mātṛtvāt pūjyām \| kanyāṁ subhadrām \| anuvatsaram
aṣṭasu vatsareṣv ity arthaḥ \| vibhakty-arthe'vyayībhāvaḥ \| kanyāṁ ca
kāle prativarṣam iti vīpsā tu na vyākhyeyā ekaikasmin varṣe
evāṣṭa-putrotpatti-prasakteḥ \| atra kāraṇam agre vyākhyāsyate
\|\|56\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kāle santānodaya-samaye
upāvṛtte prāpte sati sarveṣāṁ brahmādīnāṁ api devatā bhagavan-mātṛtvāt
pūjyā \| anuvatsaram iti vibhakty-arthe'vyayībhāvaḥ \| aṣṭasu varṣeṣv
aṣṭau putrān prasuṣuve kanyāṁ caikāṁ subhadrām \|\|56\|\|

**\...**

\|\| 10.1.57 \|\|

**kīrtimantaṁ prathamajaṁ kaṁsāyānakadundubhiḥ \|**

**arpayām āsa kṛcchreṇa so'nṛtād ativihvalaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dvādaśe\'hani pitā nāma
kuryāt iti śruter ajāte\'pi nāma-karaṇe kīrtimad ityādīni teṣāṁ bhāvini
kalpāntarīyāṇi vā śrī-yogirāja-śuka-devenoktānītya-doṣaḥ \| yad vā,
nāma-karmottaraṁ kaṁsāya dadāvity arthaḥ \| ativihvalaḥ ativiklavaḥ
viklavo vihvalaḥ syāt tu ity amaraḥ \| vācā vicalitaṁ yena sukṛta tena
hāritam iti smaraṇāt \| yad uktā vinivarteta na tadāsyaṁ gudaṁ hi tat \|
ileśe stry-anugaḥ strī syāc caṭakeśena bhāṣitam ity abhiyuktokteś ca
\|\|57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kīrtimantam iti \|
pūrva-janmani smaraḥ kīrtimāṁś ceti nāma-dvayaṁ tasyāsīd ity ūhyam \|
yad vā, jāta-mātrasyaiva deśācāreṇa gaṇakādi-kṛtaṁ tan-nāmeti \| sa
kṛta-pratijño'tivihvalaḥ parama-bhītaḥ \|\|57\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kīrtimantam iti \| marīcita
utpannatvena prāktana-tṛtīya-janmani teṣām etad-ādīni nāmāni smarādīni
ceti ṣaḍ-garbhānayane svāmibhir vyākhyāsyate \| yad vā, yadā te sutalata
ānītāḥ, tadā śrī-kṛṣṇenaiva kīrtimad-ādi-nāmāni kṛtvā vaikuṇṭhaṁ
prasthāpitā iti jñeyam \| navame cātra ca śṛi-vasudeva-putratvāvasthāyām
eva tathānuvādāt \| saḥ kṛta-pratijñaḥ \| ativihvalaḥ parama-bhītaḥ
\|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kīrtimantam iti
janma-dina eva kṛta-nāmakaraṇam ity arthaḥ \|\|57\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kṛcchreṇa kaṣṭena anṛtād
bhītaḥ \|\|57\|\|

**\...**

\|\| 10.1.58 \|\|

**kiṁ duḥsahaṁ nu sādhūnāṁ viduṣāṁ kim apekṣitam \|**

**kim akāryaṁ kadaryāṇāṁ dustyajaṁ kiṁ dhṛtātmanām \|\|**

**śrīdhara-svāmī (bhāvārtha-dīpikā) :** mṛtyave putraṁ katham arpitavān
? ity apekṣāyām āha---**kiṁ duḥsaham** iti \| **sādhūnāṁ**
satya-sandhānām \| putra-lālana-sukhāpekṣā kathaṁ tyaktā ? ity ata
āha---**viduṣām** iti \| bhagavān eva tattvaṁ nānyad iti jānatām ity
arthaḥ \| nanu svayaṁ nīte sati kaṁso bālaṁ na hanyād iti matvā nītavān
iti kiṁ na syāt ? iti nety āha---**kim akāryam** iti \| nanu devakī
kathaṁ putraṁ tatyaja ? ity ata āha---**dustyajam** iti \| citte dhṛta
ātmā harir yais teṣām \|\|58\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** māraṇāya putrārpaṇam \|
prajā-savaḥ prāṇa-bhṛto hi ye te iti vakṣyamāṇatvād atyasahyam ity
āśayenāha---*mṛtyave* kaṁsāya \| sādhū ramye sajjane ca puṁsi satya-pare
harau iti dharaṇi-devaḥ \| *satya-sandhānāṁ* satya-pratijñānām, sandhā
sandhi-pratijñayoḥ iti dharaṇiḥ \| *tattvaṁ* satyam \| **akāryam**
akartavyam \| **kadaryāṇāṁ** kusaṅgināṁ daridrāṇāṁ vā \|\|58\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nu** vitarke \| **kiṁ
duḥsaham** ? api tu sarvam eva sukhena sahyam ity arthaḥ \| evam agre'pi
\| anyat tair vyākhyātam \| yad vā, **sādhūnāṁ**
sarva-sahatva-dāḍhyārthaṁ **viduṣām** ity-ādikaṁ dṛṣṭāntatayā jñeyam \|
yad vā, kṛcchreṇa ity uktam \|

nanu tādṛśaṁ duḥkhaṁ kathaṁ soḍham ? tatrāha---**kiṁ duḥsaham** ? iti \|
nanu tato deśāntaraṁ kiṁ na gataḥ ? tatrāha---**viduṣāṁ**
śrī-mathurā-māhātmyaṁ kiṁ vā tasyāṁ bhāvi-bhagavad-avatāraṁ jānatāṁ
tato'nyatrāpekṣā nāstīty arthaḥ \| **kiṁ dustyajaṁ** ? yathā
**kadaryāṇāṁ** kutsitācārāṇāṁ kim apy akṛtyaṁ nāstīty arthaḥ \| yad vā,
nanu śrī-devakī-hastena kuto nārpayat ? punas tad-vadha-śaṅkayety
āha---**kim akāryam** ? iti \|\|58\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nu** vitarke \| **kiṁ
duḥsaham** ? api tu sarvam evānāyāsena sahyam ity arthaḥ \| evam agre'pi
\| anyat taiḥ \| tatra satya-sandhānām iti prastutopayogitvāt
tadīya-dharma-viśeṣa eva nirdiśyate, na tu tan-mātratvena **sādhutvam**
iti \| lālanecchā tu sutarām eva nāstīty abhiprāyeṇāvatārayati
putra-lālaneti, **viduṣāṁ** **kim apekṣitam** ity anena **dustyajam**
ity-ādeḥ paunaruktyam āśaṅkyāvatārayati---nanu, devakīti \| yad vā,
**sādhūnāṁ** sarva-sahatva-dāḍhyārthaṁ **viduṣām** ity-ādikaṁ
dṛṣṭāntatayā jñeyam \| atrāpekṣā-dustyajatvayor
aprāpta-prāpta-viṣayatvena bhedaḥ kalpyaḥ \|\|58\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv anṛtād bibhetutamāṁ
nāma sva-sākṣād eva putra-vadhaḥ kathaṁ soḍhavyaḥ ? tatrāha---**kiṁ
duḥsaham** iti \|

nanv aṣṭamam ekaṁ sva-bhāryā-prāṇa-rakṣārthaṁ samarpayatutamāṁ nāma
putrān, samarpayiṣye\'syā iti nikhila-putrārpaṇa-pratijñāṁ tadā
kaṁsasyājñāṁ vinaiva katham akarot ? gṛhasthasya tathā putra-mātropekṣā
na yujyate \| tatrāha---**viduṣām** iti \| vasudevaḥ khalu karmi-loka
iva nāvidvān, ato bhakti-jñāna-vairāgya-mahodadhes tasya kiṁ putrair iti
bhāvaḥ \|

nanv etādṛśasya svayam eva vadhārtham ānīta-putrasya tasya kaṁsaḥ kathaṁ
putraṁ hantum arhatu ? kim atrāpy ārdra-citto na bhavet \|
tatrāha---**kim akāryam** iti \|

nanu, tarhi sarva-doṣa-parihārāya vasudevo gārhasthyam eva kiṁ na
tatyāja ? tatrāha---**dustyajam** iti \| tena tad-gārhasthyam api
tyaktuṁ śakyam eva kevalaṁ mat-putratvaṁ prāpsyato harer mukhaṁ kadā
drakṣyāmīti manorathena gṛhe sthīyate \| ata eva dhṛta ātmā hariḥ
putra-rūpī yais teṣāṁ \| tenaiva hetunā putrāntareṣv api na snihyate
sma, aṣṭama-putrasya samayaḥ śīghraṁ bhavatv ity utkaṇṭhayaiva
prativarṣam ekaiko garbha ādhīyate sma \| bāla-vadhe
svasyānumantṛtva-lakṣaṇa-pāpa-svīkāraś cety-ādi tattvam avadheyam
\|\|58\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu vasudevo'nṛtād
vibhetu nāma, sva-samakṣaṁ putra-vadhaḥ kathaṁ tena soḍhavyaḥ ?
tatrāha---**kiṁ** iti \| **sādhūnāṁ** satya-sandhānām \| nanu vināpi
kaṁsājñāṁ putra-mātrārpaṇaṁ kathaṁ pratijñātam ? tatrāha---**viduṣām
kim** iti \| para-tattva-vidāṁ putraiḥ kim ? iti bhāvaḥ \|

nanv satya-sandhasya tasya svayam eva vadhāyānītaṁ bālaṁ kaṁso
jāta-dayaḥ san na hanyāt ? tatrāha---**kim akāryam** iti \|
**kadaryāṇāṁ** atipāpināṁ \|

nanu, devakī kathaṁ putrān tatyāja ? tatrāha---**dustyajam kim** iti \|
**dhṛto** hṛdy **ātmā** harir yais teṣāṁ iti \| yad-garbhād āvirbhūya
hariḥ kaṁsaṁ sa-gaṇaṁ nihatyānandān varṣiṣyatīti tad-āśayā
tat-pūrva-putrārpaṇaṁ sarva-duḥkhaṁ ca tayā

soḍham iti bhāvaḥ \|\|58\|\|

**\...**

\|\| 10.1.59 \|\|

**dṛṣṭvā samatvaṁ**[^11] **tac chaureḥ satye caiva vyavasthitim \|**

**kaṁsas tuṣṭa-manā rājan prahasann idam abravīt \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śaurer vasudevasya
tat-putrārpaṇa-rūpaṁ samatvaṁ dvandva-sahiṣṇutvaṁ putre mamatvābhāvāt \|
idaṁ vakṣyamāṇam \|\|59\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samatvaṁ putrārpaṇena
śatrau mitre ca tulyatāṁ \| amamatvam iti pāṭhe putra-sneha-tyāgam \|
satye satya-vākye ca-kārārd dhairye ca \| eva api \| vyavasthitim
paraṁa-niṣṭhām apituṣṭa-manastvena prakarṣeṇa hasan \| he rājan ! ity
āścaryeṇa sambodhanam \| yad vā, rājamānaḥ san, viśeṣaṇānāṁ eṣāṁ
yathottaraṁ hetumattohyā \|\|59\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samatvaṁ putrārpaṇena śatrau
mitre ca tulyatāṁ satye pratiśrata eva vyavasthitiṁ niṣṭāṁ ca dṛṣṭvā
asmān mama na kiñcid apy apamānaṁ bhaviṣyatīti vibhāvyeti bhāvaḥ \|
samatvam iti vidvattayā-dhṛtātmatāyāś cānuvādaḥ yo hi vidvan dhṛtātmā
bhavati sa samo bhavatīti \| amamatvam iti pāṭhe\'pi sa evārthaḥ \|
satye vyavasthitim iti sādhutāyāḥ caturthaṁ tu kaṁsa-gatam eveti
nānuditaṁ \| prahāsaḥ santoṣāt \| he rājan ! ity āścaryeṇa sambodhanam
\|\|59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samatvaṁ putre'pi
mamatvābhāvāt sarvatra sāmyam \|\|59\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** samatvaṁ putreṣu
mamatva-virahāt sarvatra sāmyam \|\|59\|\|

**\...**

\|\| 10.1.60 \|\|

**pratiyātu kumāro'yaṁ na hy asmād asti me bhayam \|**

**aṣṭamād yuvayor garbhān mṛtyur me vihitaḥ kila \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratiyātu svagṛham iti
śeṣaḥ \|\|60\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi yato'smād bhayaṁ mama
na vidyate \| asti me iti pāṭhaḥ spaṣṭaḥ \| tatra hetum āha---aṣṭamād
iti \| yuvayor iti anyasyāṁ jāto\'pi vyāvartitaḥ \| vihito vidhātrā \|
kileti ākāśa-vāṇyāḥ prasiddhiṁ dyotayati \|\|60\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yuvayor iti anyasyāṁ jāto\'pi
vyāvartitaḥ \| vihito vidhātrā \| kileti ākāśa-vāṇyāḥ prasiddhiṁ
dyotayati, tayaivājñapta iti vā \|\|60\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.1.61 \|\|

**tatheti sutam ādāya yayāv ānakadundubhiḥ \|**

**nābhyanandata tad-vākyam asato'vijitātmanaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asataḥ
khalasyā-vijtātmano\'vyavasthita-cittasya \|tat vākyam pratiyātu
kumāroyam ity-ādi-rūpam \| nābhyanandat satyaṁ na mene \|
avyavasthita-cittānāṁ prasādo\'pi bhayaṅkāraḥ ity abhiyuktokteḥ
\|\|61\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathocyate tatheti \| kiṁ
vā, evam astv ity uktvety arthaḥ \| nābhyanandata na pratīyāya \| kutaḥ
? asataḥ khalasyāviśvasanīyasyety arthaḥ \|
yato'vijitātmano'sthira-cittasya cety arthaḥ \|\|61\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatheti tathety uktvety
arthaḥ \| tathā-śabdasya ca bhavān yathādiśati tathaivāstv ity arthaḥ \|
nābhyanandata na pratīyāya \| kutaḥ ? asataḥ khalasya mṛṣaiva sauhṛdyaṁ
prakaṭayataḥ \| avijitātmanaḥ asthira-cittasya cety arthaḥ \|\|61\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.1.62 \|\|

**nandādyā ye vraje gopā yāś cāmīṣāṁ ca yoṣitaḥ \|**

**vṛṣṇayo vasudevādyā devaky-ādyā yadu-striyaḥ \|\|**

**śrīdhara-svāmī (bhāvārtha-dīpikā) :** kaṁsasya śāntir deva-kāryānuguṇā
na bhavatīti nāradasya pratyavasthānaṁ tad āha---nandādyā
ity-ādi-trayeṇa \|\|62\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṁse suvṛtte sati
devakāryaṁ na setsyatīty āha---kaṁsyeti \| śāntir dayālutādi-rūpā
citta-vṛttiḥ \| anuguṇānurūpā yogyeti yāvat \| iti hetoḥ \|
pratyavsthānaṁ kaṁsapārśve gamanam \| tavevāha---trayeṇa nandādyā ity
ārabhya vadhodyamam ity antaśkokatrayeṇety arthaḥ \| amīṣāṁ nandādīnām
\| yoṣito yaśodādyāḥ \|\|62\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vraje
tvad-adhikāra-vartini śrī-māthura-goṣṭhe anyatratyāvyavacchinnā yoṣitaḥ
śrī-yaśodādyāḥ, tan-nāmāgrahaṇaṁ gauravāt \| dvitīya-ca-kāreṇa
tat-putra-bhṛtyādayaḥ \|\|62-64\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nandādyā iti trikam \| ye ca
bṛhad-vanasthe vraje, yāś ca tatra yoṣitaḥ śrī-yaśodādyāḥ \|
ukta-samuccayārtho\'yaṁ ca-śabdaḥ sarvatra sambandhyaḥ \| dvitīyaś
ca-śabdaḥ kaimutya-dyotanārtham apy arthe \| kiṁ vaktavyaṁ ? te tāś ceti
amīṣāṁ gopānāṁ, tad-yoṣitām api sambandhino ye bhṛtyādyāḥ, te cety
arthaḥ \| vṛṣṇayas tad-upalakṣitā yādavāḥ devatā-śabdena
śrī-bhagavat-pārṣadā apy uktāḥ \|\|62\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nandādyā iti śrī-śukoktiḥ
\| yad vā, śrī-nāradoktiḥ \| tathā hi avatariṣyataḥ svābhīṣṭa-devasya
śīghra-darśanena svam ānandayituṁ śīghraṁ tat-prādurbhāva-kāraṇaṁ
kaṁsa-kartṛka-vaiṣṇava-drohaṁ pravartayan devān ānandayituṁ tena
bhakta-droheṇaiva kaṁsaṁ ca ghātayituṁ kaṁsa-dāsyamāna-khedānām api
teṣām abhinna-bhaktānāṁ bhagavad-avirbhāva-niścaya-jñāpakāya svasyai
pratyatiśayam āśīḥ-sahasraṁ ca dāsyamānānāṁ bhagavad-didṛkṣānandaṁ ca
pravardhayan harir nau putro bhavitā na vā ? iti sandihānau
devakī-vasudevau sandehocchedanenānanda-sindhuṣu nimajjayan tenaiva
bandhana-kleśotkarṣam api harṣa-viśeṣaṁ mānayan sūcake\'pi svasmin
santoṣayan mithyā-sauhārdāviṣkāreṇa sānugaṁ kaṁsam api svānukūlī-kurvan
nārado munir āgatya kaṁsaṁ prati rahasyam āha---nandādyā iti dvābhyām
\|\|62\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** etan nārado'bhyetya
kaṁsāyāhety uttareṇa sambandhaḥ \| etat kiṁ ? tatrāha---nandādyā ye iti
yugmakam \| yāś cāmīṣāṁ yoṣito yaśodādayaḥ \| vasudevādyā vṛṣṇaya iti
yadūnāṁ upalakṣaṇaṁ ca śabdāt tad-bhṛtyāś ca paraḥ \| ca-śabdo'py-arthe
\| te ca tāś cety arthaḥ \| ubhayor nanda-vasudeva-kulayoḥ \|
devatā-prāya iti yaduṣu keṣāṁcid asuratvāt \| ye ca kaṁsaṁ pratyanuvratā
bhaktāyamānā, jñātayaḥ sapiṇḍāḥ, bandhavaḥ sambandhinaḥ, suhṛdo mitrāṇi
\|\|62\|\|

**\...**

\|\| 10.1.63 \|\|

**sarve vai devatā-prāyā ubhayor api bhārata \|**

**jñātayo bandhu-suhṛdo ye ca kaṁsam anuvratāḥ \|\|**

**śrīdhara-svāmī (bhāvārtha-dīpikā) :** ubhayor vasudeva-nanda-kulayoḥ
\|\|63\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** keṣāñcit kaṁsa-kaṅkādīnāṁ
datya-rūpatvāt prāya-śabda-prayogaḥ \| te gopā yadavaś ca \| ubhayor
yadukula-gopa-kulayoḥ \| ye cākrurādyāḥ anuvratās tad anusārāḥ
kaṁsāmantraṇa-pakṣe mā jñānaṁ tatrārata \| bhāratatvād evaitaj jñānaṁ
tava nāstīti bhāvaḥ \|\|63\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devatā-śabdena
śrī-bhagavat-pārṣadā apy uktāḥ \| prāya-śabdas tatra keṣāñcid daityatvāt
\| he bhārata ! iti yathā bharata-vaṁśe \| bhavat-pitāmahādayo devatā
iti bhāvaḥ \| bhojādayas tadīyā api sarve devatā-prāyā ity āha---kaṁsaṁ
prati anuvratā bhaktāḥ \| jñatayaḥ sapiṇḍāḥ \| bandhavaḥ sambandhinaḥ \|
suhṛdo mitrāṇi \|\|63\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** devatā-śabdena
śrī-bhagavat-pārṣadā apy uktāḥ \| prāya-śabdas tatra yaduṣu keṣāñcid
daityatvāt \| he bhārata ! iti yathā bharata-vaṁśe \|
bhavat-pitāmahādayo devatā iti bhāvaḥ \| bhojādayas tadīyā api sarve
devatā-prāyā ity āha---ye ceti \| kaṁsaṁ prati anuvratā bhaktāyamānāḥ \|
jñatayaḥ sapiṇḍāḥ \| bandhavaḥ sambandhinaḥ \| suhṛdo mitrāṇi \|\|63\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** devatā-prāyā iti pārṣada-miśratvāt
pañcaṣā sura-madhyatvāc ca \|\|63\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** keṣāñcid daityatvāt
prāya-śabda-prayogaḥ \| bhā tāmasī kāntis tasyāṁ rateti
kaṁsa-sambodhanam ubhayor vasudeva-nanda-kulayoḥ \|\|63\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bhagavān sarvajñaḥ
kaṁsasya śāntyā harer avatāre vilambaḥ syāt \| tena devāś ca bhaktāś ca
pitaro vā bhūmiś cānanda-bhājo na syur iti jānann ity arthaḥ \|
kaṁsa-kartṛkena satāṁ vidroheṇa kaṁsaṁ ghātayituṁ
mithyā-sauhārdāviṣkāreṇaitat śaśaṁsa \| daityānāṁ vadhodyamaṁ devaiḥ
kṛtaṁ sumeru-śikhare deva-samāje sākṣāc chrutaṁ śaśaṁseti yojyam
\|\|63\|\|

**\...**

\|\| 10.1.64 \|\|

**etat kaṁsāya bhagavān chaśaṁsābhyetya nāradaḥ \|**

**bhūmer bhārāyamāṇānāṁ daityānāṁ ca vadhodyamam \|\|**

**śrīdhara-svāmī (bhāvārtha-dīpikā) :** vadhodyamaṁ deva-kṛtam iti śeṣaḥ
\|\|64\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat nandādyā ity-ādi yad
uktam \| gopa-kula-yadu-kulayoḥ \| dveṣotpattyā jhaṭiti bhagavad
avatāreṇa kaṁsasya mṛtyur bhaviṣyatīti jñānavattvād bhagavān iti
utpattiṁ pralayaṁ caiva bhūtānām āgatiṁ rātim \| vetti vidyām avidyāṁ ca
sa vācyo bhāgavān iti iti lakṣaṇasya tatra sattvād iti \| cātakānāṁ
vāmato gatiḥ itivad devānām api gatir vāmaivātaḥ prathamasyaivāṣṭatvam
āyāti \| yad vā, dvitīyato gaṇane prathamasya tṛtīyato gaṇane
dvitīyasyaivam agre\'pi gaṇanāt sarveṣām aṣṭamatvam āyātītthaṁ ca
śaśaṁseti sambandhaḥ \|\|64\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhāgavān sarvajñaḥ \|
kaṁsasya śāntyā śīghraṁ bhagavad-avatāro na syāt \| na ca tasya pitroḥ
sukha-pūrvakaṁ gokule gamanam \| nāpi pūtanā-vadhādi-vicitra-līlā
sambhaved ity-ādikaṁ cintayann ity arthaḥ \| yad vā, parama-dayālur ity
arthaḥ \| śīghraṁ śrī-bhagavad-avatāra-kāraṇotthāpanena jāgatām eva
hitācaraṇāt \| atas taṁ praty asūyā na kāryeti bhāvaḥ \| śaṁsayāmāsa
svarthe iṇ śaśaṁsa \| tad-viśeṣaḥ śrī-harivaṁśe---\[2.1.2-9, 13, 15;
*vaiṣṇava-toṣaṇī draṣṭavyā*\] iti \|\|64\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhāgavān sarvajñaḥ \|
kaṁsasya śāntyā śīghraṁ bhagavad-avatāro na syād ity-ādikaṁ cintayann
ity arthaḥ \| yad vā, parama-dayālutā-smaraṇe nāradoktir iyaṁ śīghraṁ
śrī-bhagavad-avatāra-kāraṇotthāpanena jāgatām eva hitācaraṇāt \| atas
taṁ praty asūyā na kāryeti bhāvaḥ \| śaṁsayāmāsa svarthe ṇic śaśaṁsa \|
tad-viśeṣaḥ śrī-harivaṁśe---

> triviṣṭapādāpatito mathuropavane sthitaḥ \|
>
> preṣayāmāsa kaṁsāya sa dūtaṁ muni-puṅgavaḥ \|\|
>
> sa dūtaḥ kathayāmāsa nāradāgamanaṁ nṛpe \|
>
> sa nāradasyāgamanaṁ śrutvā tvarita-vikramaḥ \|\|
>
> nirjagāmāsuraḥ kaṁsaḥ sva-puryāḥ padma-locanaḥ \|
>
> sa dadarśātithiṁ ślāghyaṁ devarṣiṁ vīta-kalmaṣam \|\|
>
> tejasā jvalanākāraṁ vapuṣā sūrya-varcasam \|
>
> so\'bhivādya rṣaye tasmai pūjāṁ cakre yathā-vidhi \|\|
>
> āsanaṁ cāgni-varṇābhaṁ vimṛjyopajahāra saḥ \|\|
>
> niṣasādāsane tasmin sa vai śakra-sakho muniḥ \|
>
> uvāca cograsenasya sutaṁ parama-kopanam \|\|
>
> pūjito\'haṁ tvayā vīra ! vidhi-dṛṣṭena karmaṇā \|
>
> gate tv evaṁ mama vacaḥ śrūyatāṁ gṛhyatāṁ ca vai \|\|
>
> anusṛtya divo lokān ahaṁ brahma-purogamān \|
>
> gataḥ sūrya-sakhaṁ tāta vipulaṁ meru-parvatam \|\| \[ha.vaṁ. 2.1.2-9\]
>
> so\'haṁ kadācid devānāṁ samāje meru-mūrdhani \|
>
> saṅgṛhya vīṇāṁ saṁsaktām agacchaṁ brahmaṇaḥ sabhām \|\| \[2.1.13\]
>
> tatra mantrayatām evaṁ devatānāṁ mayā śrutaḥ \|
>
> bhavataḥ sānugasyeha vadhopāyaḥ sudāruṇaḥ \|\| \[2.1.15\] iti \|

padma-locana iti vismayenotphulla-cocana ity arthaḥ \|\|64\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
baladeva-vidyabhūṣaṇaḥ (vaiṣṇavānandinī) :** *na vyākhyātam***.**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saṁśayāmāsa śaśaṁsa
\|\|64\|\|

**\...**

\|\| 10.1.65 \|\|

**ṛṣer vinirgame kaṁso yadūn matvā surān iti \|**

**devakyā garbha-sambhūtaṁ viṣṇuṁ ca sva-vadhaṁ prati \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nṛper nāradasya \|
vinirgame gamane sati \| svavadhaṁ prati matvā ca \|\|65\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśeṣeṇa punar
nivṛtti-śaṅkāpagamādinā purīto nirgame sati \| asya
para-śloka-pūrvārdhenānvayaḥ \| ṛṣeḥ sākṣād-vigrahe lajjādy-utpatteḥ \|
kiṁ vā, tena tan-nivāraṇasya śaṅkayā \| matvā jñatvā \| svasya kaṁsasya
vadhaṁ prati tad-arthaṁ viṣṇuṁ ca devakyā garbhe samyak
sarvaiśvarya-paripūrṇatayā bhūtam āvirbhūtaṁ viṣṇuṁ praveśana-śīlam iti
śrī-devakī-garbhe praveśaḥ sambhāvitaḥ \| bhaviṣyaty api bhūta-nirdeśaḥ
sāmīpyāt, tan-nirdhāraṇād vā \|

yad vā, garbhe sambhūtaṁ sambhūtir yasya, taṁ matvā \| sambhūtim iti
pāṭho'pi kvacit \| tad-jñānaṁ śrī-nārada-vacanād api \| tathā ca
tatraiva hari-vaṁśe \[ha.vaṁ.2.1.16-19; *vaiṣṇava-toṣaṇī draṣṭavyā.*\]

tatra pitṛ-ṣvaseti pitṛ-sambandhena svasety arthaḥ \|
devaka-janakenāhukena pautrī devakī sva-putrītvena pāliteti kecit
\|\|65\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ṛṣer iti yugmakam \| iti
anena prakāreṇa viśeṣeṇa punar nivṛtti-śaṅkāpagamanādinā purīto nirgame
sati ṛṣeḥ sākṣāt tat-tan-nigrahe lajjādy-utpatteḥ \| kiṁ vā, tena
tan-nivāraṇasya śaṅkayā matvā jñatvā svasya kaṁsasya vadhaṁ prati
tad-arthaṁ viṣṇuṁ devakyā garbhe samyak sarvaiśvarya-paripūrṇatayā
bhūtam āvirbhūtaṁ bhaviṣyaty api \| bhūta-nirdeśaḥ sāmīpyāt,
tan-nirdhāraṇād vā \|

yad vā, garbhe sambhūtaṁ sambhūtir yasya, taṁ matvā \| sambhūtim iti
pāṭho'pi kvacit tad-jñānaṁ ca, asyās tvām aṣṭamo garbhaḥ \[34\] iti
pūrvoktena samuditāt, daityānāṁ ca vadhodyamam iti śrī-nārada-vacanād
eva jñeyam \| tathā ca tatraiva---

> tatraiṣā devakī yā te mathurāyāṁ pitṛ-ṣvasā \|
>
> yo\'syā garbho\'ṣṭamaḥ kaṁsa ! sa te mṛtyur bhaviṣyati \|\|
>
> devānāṁ caiva sarvasvaṁ tridivasya gatiś ca saḥ \|
>
> paraṁ rahasyaṁ vedānāṁ sa te mṛtyur bhaviṣyati \|\|
>
> parato\'pi paras teṣām svayambhūś ca divaukasām \|
>
> tatas tv etan mahad-bhūtaṁ divyaṁ te kathayāny aham \|\|
>
> ślāghyaś ca sa hi mṛtyur bhūta-pūrvaś ca taṁ smara \|\|
> \[ha.vaṁ.2.1.16-19\]iti \|

tatra pitṛ-ṣvaseti pitṛ-sambandhena svasety arthaḥ \|
devaka-janakenāhukena pautrī devakī sva-putrītvena pāliteti kecit
\|\|65\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viṣṇuṁ ca pratīti
pūrva-śatrur viṣṇur devakyām āvirbhūya tvāṁ vadhiṣyatīti nāradenoktaṁ \|
tat tat sarva eva śuśrūṣuś cety api jñeyam \| ajano viṣṇus tac-chaṅkayā
\|\|65-66\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ṛṣer iti yugmakam \|
nāradasya vinirgame yadūn nandādīn vasudevādīṁś ca surān matvā,
sva-vadhaṁ prati viṣṇuṁ ca matvā, pūrva-śatru-viṣṇur devakyām āvirbhūya
tvāṁ haniṣyatīti nāradād avagatyety arthaḥ \|\|65\|\|

**\...**

\|\| 10.1.66 \|\|

**devakīṁ vasudevaṁ ca nigṛhya nigaḍair gṛhe \|**

**jātaṁ jātam ahan putraṁ tayor ajana-śaṅkayā \|\|**

**śrīdhara-svāmī (bhāvārtha-dīpikā) :** nigaḍaiḥ śṛṅkhalaiḥ \| ajano
viṣṇus tac-chaṅkayā \|\|66\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nigaḍair andukaiḥ anduko
nigaḍo\'stro syāt ity amaraḥ \| nigṛhya niruddhya \| ayam eva matsahartā
viṣṇur iti śaṅkayā \| jātaṁ jātam utpannam utpannam \| hatavān na tu
janma-kāla eva \| tathā sati nāma-karaṇā-saṁbhave kīrtimantam ity uktr
asāṅgatyaṁ syād iti bhāvaḥ \| ygmam \|\|66\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī), jīva-gosvāmī
(laghu-vaiṣṇava-toṣaṇī) :** nigṛhya baddhvā nija-gṛhe \| ajaneti jīvavaj
janma-rahitasyāpi prākṛta-janma-śaṅkayeti kaṁsasya mauḍhyaṁ sūcitaṁ \|
kiṁ vā, ajanād yā śaṅkā, bhayaṁ tayā \|\|66\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ajano viṣṇus tac-chaṅkayā
\|\|66\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kaṁsasya daurjanyān
naitac citram ity āha---mātaram iti yathā-pūrvaṁ gauravādhikyam \|\|

**\...**

\|\| 10.1.67 \|\|

**mātaraṁ pitaraṁ bhrātṝn sarvāṁś ca suhṛdas tathā \|**

**ghnanti hy asutṛpo lubdhā rājānaḥ prāyaśo bhuvi \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** para-prāṇaiḥ sva-prāṇāṁs
tapayanti ye te\'sutṛpaḥ \| rājānas tu prāyaśo bāhulyena,

> mā rājya-śrīr abhūt puṁsaḥ śreyas-kāmasya mānada \|
>
> svajanān uta vā bandhūn na paśyati yayāndha-dṛk \|\| \[bhā.pu.
> 10.84.64\] iti vakṣyamāṇatvāt \|\|67\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, bālān ghnan kaṁsaḥ
kathaṁ na lajjate ? tatrāha---mātaram iti \| mātrādīnāṁ yathottaraṁ
snigdhatvena nyūnatā \| mātaram api ghnanti, kim uta pitaram ity evaṁ
kaimutika-nyāyam avatārya vyākhyeyam \| hi niścaye \| yato'sūn
nija-prāṇān eva tarpayantīty asutṛpaḥ rājyādi-lubdhās tadānīṁ bhuvi
vartamānā rājāno mātrādi-ghātina ity arthaḥ \| tena sādhāraṇyān na
lajjate \| prāyaśa iti kecid bhavādṛśā eva na ghnantīty arthaḥ
\|\|67\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, bālān ghnan kaṁsaḥ
kathaṁ na lajjate ? tatrāha---mātaram iti \| mātrādīnāṁ yathottaraṁ
snigdhatvena nyūnatā \| mātaram api ghnanti, kim uta pitaram ity evam \|
hi niścaye \| yato ye'sūn nija-prāṇān eva tarpayantīty asutṛpaḥ
rājyādi-lubdhāḥ, te mātrādīn ghnanti \| prāyaśa iti te\'pi, na sarva iti
tasyātyantāvamatatva-vivakṣayā \|\|67\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kaṁsādīnāṁ durjanānām
etan na citram ity āha---mātaram api kim uta pitaram ity evaṁ
yathā-pūrvaṁ gurutvādhikyam \|\|67\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kaṁsasya daurjanyān
naitac citram ity āha---mātaram iti yathā-pūrvaṁ gauravādhikyam
\|\|67\|\|

**\...**

\|\| 10.1.68 \|\|

**ātmānam iha sañjātaṁ jānan prāg viṣṇunā hatam \|**

**mahāsuraṁ kālanemiṁ yadubhiḥ sa vyarudhyata \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prāk pūrva-janmani jānan
nāradokter iti śeṣaḥ \| sa kaṁsaḥ \|\|68\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iha bhū-tale
śrī-madhu-puryāṁ vā \| ata eva samyak jātam iti pūrva-janmata utkarṣaḥ
sūcitaḥ \| viṣṇunā nija-śaktyā jagad-vyāpakeneti hanane sāmarthyam uktam
\| jānann iti śrī-nārada-vacanād eva \| yad vā, bhūta-pūrvaś ca taṁ
smara \[ha.vaṁ.2.1.19\] iti tad-āśiṣā pūrva-janma-smaraṇāt sa kaṁso
yadubhiḥ saha vyarudhyata maha-vairaṁ cakre \|\|68\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viṣṇunā nija-śaktyā
jagad-vyāpakeneti hanane sāmarthyam uktam \| jānann iti bhūta-pūrvaś ca
taṁ smara \[ha.vaṁ.2.1.19\] iti śrī-nārada-vacanād eva
pūrva-janma-smaraṇāt \|\|68\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jānan nārada-vacanāt
\|\|68\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** jānan nārada-vākyāt
\|\|68\|\|

**\...**

\|\| 10.1.69 \|\|

**ugrasenaṁ ca pitaraṁ yadu-bhojāndhakādhipam \|**

**svayaṁ nigṛhya bubhuje śūrasenān mahā-balaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cāt tat-saṁbandhino'pi \|
svayaṁ bubhuje, na kenacid abhiṣikta ity arthaḥ \|\|69\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na ca kevalaṁ taiḥ saha,
sva-pitrāpīty āha---ugreti \| yadv-ādīnāṁ adhipam api nigṛhya, baddhvā
atikramya vā \| svayaṁ bubhuje, yato mahad-balaṁ sāmarthyaṁ daitya-senā
vā yasya saḥ \| kukurādi-bahu-bhedeṣu satsv api yadv-ādīnāṁ evoktiḥ
prādhānyāpekṣayā \| bhojādīnāṁ yadutve\'pi pṛthag-uktis tat-tad-ākhyayā
teṣāṁ pṛthak prasiddheḥ\| śurasenān iti māthuraiḥ saha teṣāṁ abhedān
māthurā na pṛthag-ukteḥ \|\|69\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ taiḥ saha
sva-pitrāpīty āha---ugrety-ādi \| yadu-bhojādy-adhipam api nigṛhya
baddhvā atikramya vā svayaṁ bubhuje, yato mahad-balaṁ sāmarthyaṁ
daitya-senā vā yasya saḥ \| bhojādīnāṁ yadutve\'pi pṛthag-uktiḥ, teṣāṁ
teṣu pradhānānām \| apy adhipa iti vivakṣayā śurasenān iti māthurās
tat-pūrvam eva tad-anujñām atikramya bubhuja iti dyotitam \|\|69\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śūrasenāntar-gatatvān
māthurān api \|\|69\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** śūrasenān iti māthurāṇāṁ
tad-antargatatvād grahaṇam \|\|69\|\|

iti śrīmad-bhāgavate mahā-purāṇe daśama-skandhe
śrīmad-baladeva-vidyābhūṣaṇa-kṛta-vaiṣṇava-nandinyāṁ prathamo'dhyāyaḥ
\|\|1\|\|

**\...**

**(10.2)**

## atha dvitīyo'dhyāyaḥ

### bhagavato devakī-garbhe\'nupraveśaḥ, tatra brahmādi-deva-kṛtaṁ tadīyaṁ stavanaṁ, devakī-sāntvanaṁ ca \| 

\|\| 10.2.1-2 \|\|

śrī-śuka uvāca---

**pralamba-baka-cāṇūra-tṛṇāvarta-mahāśanaiḥ \|**

**muṣṭikāriṣṭa-dvivida-pūtanā-keśī-dhenukaiḥ \|\|**

**anyaiś cāsura-bhūpālair bāṇa-bhaumādibhir yutaḥ \|**

**yadūnāṁ kadanaṁ cakre balī māgadha-saṁśrayaḥ \|\|**

**śrīdhara-svāmī (bhāvārtha-dīpikā) :**

dvitīye kaṁsa-ghātāya devakyā garbha-go hariḥ \|

brahmādibhiḥ stutaḥ sā ca sān tv iteti nirūpyate \|\|

yadubhiḥ sa vyarudhyata ity uktaṁ tam eva virodhaṁ prapañcayati tvarayā
devakī-garbhasyānyatra sañcāreṇa bhagavataḥ praveśaṁ vaktuṁ
pralambety-ādi-sārdha-śloka-trayeṇa \| mahāśano'ghāsuraḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** garbhagaḥ tadantaḥ
\[citte\]

> praviṣṭaḥ garbho bhrūṇe dhvanau dhārṣṭye sektari jñāna-vālayoḥ \|
>
> madhye kukṣau hantṛ-sandhyopanasasya ca kaṇṭake \|
>
> citte garte cāpi \|\|

sā ca devakī ca \| santvitā nirbhayā kṛtā \[1\] \|\|\
\
*tvarayā* vegena \| *anyatra* rohiṇyām \| *sañcāreṇa* prāpaṇena \|
*sārdha-śloka-trayeṇa* pralambety ārabhya paryupāsata ity antena
\|\|1.2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pralambādibhirvṛta iti
dvitīyenānvayaḥ \| asura-rūpair bhū-pālaiḥ, ādi-śabdāt sālvādayaḥ \|
kadanaṁ pīḍām \| tair vṛtatve hetuḥ---valīti \| kim ca, māgadho
jarāsandhas tadānīṁ samrāṭ, sa āśrayaḥ śvaśuratvāt sahāyo yasya saḥ
\|\|1.2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pralambeti yugmakam \|\|1\|\|
tair yutatve balīti \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

garbhaṁ sañcārya rohiṇyāṁ devakyā yoga-māyayā \|

tasyāḥ kukṣiṁ gataḥ kṛṣṇo dvitīye vibudhaiḥ stutaḥ \|\|

yadubhiḥ sa vyarudhyata \[10.1.68\] ity uktam \| tam eva virodhaṁ
prapañcayati---pralambeti sārdha-trayeṇa \| **mahāśano**'ghāsurāh
\|\|1-3\|\|

**baladeva-vidyabhūṣaṇaḥ (vaiṣṇavānandinī) :** prāpaya garbhaṁ devakyā
rohiṇyāṁ yogayā prabhuḥ \| tasyāḥ kukṣiṁ gataḥ kṛṣṇo dvitīye stūyate
suraiḥ \|\|

yadubhiḥ sa vyarudhyatetyuktaṁ virodhaḥ varṇayati pralambeti? dvikam \|
mahāśano\'ghāsuraḥ \| ariṣṭo vṛṣākatirdānavaḥ \| māgadhasaṁśrayo
jarāsandha-sahāyaḥ \|\|1-2\|\|

**\...**

\|\| 10.2.3 \|\|

**te pīḍitā niviviśuḥ kuru-pañcāla-kekayān \|**

**śālvān vidarbhān niṣadhān videhān kośalān api \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te yadavaḥ \| niviviśuḥ
niveśaṁ cakruḥ \| parasmaipadam ārṣam nerviśaḥ ity ātmanepade prāpte
\|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nitarāṁ nibhṛtaṁ vā viśus
tatra tatra gatās tat tad-veśādinaikyaṁ prāptā ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nibhṛtaṁ viviśuḥ
tat-tad-veṣādīnāṁ hālika-gopādi-grāmeṣu ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kurvādīn deśānniviviśuḥ
\|\|3\|\|

**\...**

\|\| 10.2.4 \|\|

**eke tam anurundhānā jñātayaḥ paryupāsate \|**

**hateṣu ṣaṭsu bāleṣu devakyā augraseninā \|\|**

**śrīdhara-svāmī (bhāvārtha-dīpikā) :** anurundhānāḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eke'krūrādayaḥ \| taṁ
kaṁsam \| augraseninā kaṁsena \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** eke kecid bhakta-mukhyā
vā akrurādayo'nurundhānā ānukūlyam ācarantaś cāturyeṇa vaśīkurvanto vā
\| yad vā, śrī-madhupuryāṁ sthitāḥ---kaṁse hate sadyo'tra śrī-kṛṣṇaṁ
drakṣyāmo gokula-krīḍāṁ ca tasya naikaṭyāt sarvāṁ śreṣyāma
ity-ādi-svārtham apekṣamāṇā ity arthaḥ---etac cāgre'krurayāne vyaktaṁ
bhāvi \| paryupāsate sarvatobhāvena sevante, samīpe vā tiṣṭhanti, atīte
vartamānā tad avicchedāt \| paryupāsata iti pāṭho vā \| jātaṁ jātam ahan
iti pūrvam uktam, te kati hatā ity apekṣāyām āha-hateṣv iti \| te hi
purā marīceḥ putrā devāḥ śrī-brahmaṇyaparādhenāsuratva-prāptyā
hiraṇya-kaśipu-putrāt kālanemer utpannāḥ ṣaḍ-garbhā iti khyātāḥ, pitā
sarvān vadhiṣyatīti hiraṇya-kaśipu-śāpataḥ śrī-devakī-garbhe
yogamāyā-dvārā śrī-bhagavaftā niyojya tat-pitṛ-kālanemy
avatāra-kaṁsa-hastena ghātitā ity-ādikam atra śrī-hari-vaṁśādy uktam
anusandheyam, ghātanaṁ ca teṣāṁ vimuktaya evety agre'tra
pañcāśītitamādhyāye vyaktaṁ bhāvi \| evaṁ teṣāṁ hanane
śrī-bhagavat-kṛtopekṣāpi parihṛtā syād iti dik \| augrasenineti hatānāṁ
bhāgineyatvavodhanena kaṁsasya mahākruratvaṁ sūcayati \| anantaṁ
saṅkarṣaṇaṁ caturbyuha-dvitīyaṁ pracakṣate vadantyabhijñāḥ \|\|4.5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** eka ity ardhakam anurundhānāḥ
cāturyeṇa vaśī-kurvantaḥ yad vā eke bhaktāḥ
śrī-kṛṣṇavatāra-darśana-rūpaṁ svārtham apekṣamāṇā ity arthaḥ etac cāgre
akrūra-yāne vyaktaṁ bhāvi paryupāsate paryupāsata hateṣviti sārdhakam
jātaṁ jātam ahann iti pūrvam uktaṁ te kati hatā ity apekṣāyām
āha---hateṣviti \| te hi purā marīceḥ putrāḥ devāḥ
śrī-brahmaṇyāparādhenāsuratvaprāptyā hiraṇyākṣa-putrāt kālanemer
utpannāḥ ṣaḍ-garbhā iti khyātāḥ svaṁ parityajya brahmopāsakās te jātā
iti kruddhasya hiraṇyakāśipoḥ pitā yuṣmān vadhiṣyatīti śāpaṁ smṛtvā
śrī-devakī-garbhe yogamāyā-dvārā śrī-bhagavatā niyojya tat
pitṛkālanemyavatāra-kaṁsa-hastena ghātikā ity-ādikam atra
śrī-harivaṁśādy uktam anusandheyaṁ yattvagre hiraṇya-kaśipor jātā iti
teṣām ākhyānaṁ te naikavākyatvāya kālanemi-kṣetre tasmād eva jātā iti
jñeyaṁ jātā ity artha putrā ity anuktatvāt bhāradvādiṣu ca tathā
śravaṇāt athavā klpa-bhedaṁ vyavastheyaṁ yātanaṁ ca teṣāṁ vimuktaya
evety agre pañcāśītitamādhyāye vyakte bhāvi evaṁ teṣāṁ hanane
śri-bhagavat kṛtopekṣapi parihṛtā syāt augrasenineti yerṣva-yuktaṁ
sākṣāt tan nāmāgrahaṇāt \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** eke'krūrādayaḥ
śrī-kṛṣṇāvatāra-darśanotkaṇṭhāvantaḥ taṁ kaṁsam anurundhānās
tad-ājñā-vartinaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** eke ity arthakam
akrūrādayas taṁ kaṁsam anuruddhānās tad-ājñāvahāḥ
śrī-kṛṣṇāvatāra-didṛkṣayeti bodhyam \|\|4\|\|

**\...**

\|\| 10.2.5 \|\|

**saptamo vaiṣṇavaṁ dhāma yam anantaṁ pracakṣate \|**

**garbho babhūva devakyā harṣa-śoka-vivardhanaḥ \|\|**

**śrīdhara-svāmī (bhāvārtha-dīpikā) :** dhāma kalā tad eva saptamo
garbho babhūva \| kiṁ tad dhāma ity āha---yam anantam iti \|
harṣa-śoka-vivardhana ānanda-rūpasyāvatīrṇatvād dharṣaḥ
pūrva-garbha-sādhāraṇa-dṛṣṭyā ca śoka iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kalā aṁśaḥ \| śayanīyatvād
vā dhāmeti \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya ṭīkā
draṣṭavyā* \[4-5\].

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī):** vaiṣṇavaṁ śrī-kṛṣṇa-mayaṁ
mad-dhāma anantaṁ saṅkarṣaṇaṁ catur-vyūha-dvitīyaṁ pracakṣate vadanty
abhijñāḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** saptamo garbho babhūva
yaṁ garbham anantaṁ pracakṣate \| kīdṛśaṁ ? vaiṣṇavaṁ dhāma kṛṣṇasyāṁśam
ity arthaḥ \| sākṣād ānandasya kukṣiṅgatatvād dharṣaḥ kaṁso vadhiṣyatīti
buddhyā śokaḥ \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** hateṣv iti sārdhakam \|
devakyāḥ saptamo garbho babhūva, yaṁ garbham anantaṁ pracakṣate \|
kīdṛśaṁ ? vaiṣṇavaṁ dhāma viṣṇor vyāpinaḥ kṛṣṇasyāṁśam ity arthaḥ \|
paramānandasyodara-gatatvād dharṣaḥ kaṁsaḥ kadanaṁ kariṣyatīti vimarśāc
chokaḥ \| tayor vivardhanaḥ \|\|5\|\|

**\...**

\|\| 10.2.6 \|\|

**bhagavān api viśvātmā viditvā kaṁsajaṁ bhayam \|**

**yadūnāṁ nija-nāthānāṁ yogamāyāṁ samādiśat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nija ātmaiva nātho yeṣāṁ
te tathā teṣām \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** api-śabdaḥ
pūrvoka-kṣīrodaśāyyāpekṣayā, viśvasyātmā vyāpako\'to viditvā \| yad vā,
antaryāmī yadūnāṁ bhayaṁ viditvā nivedanaṁ vināpi tad-bhaya-nirāsārtham
ity arthaḥ \| samyak protsāhanādi-pūrvakam ādiśat \| kutaḥ ? nijaḥ
svayam eva nāthaḥ \| kiṁ vā, nijāḥ śrī-vasudevādayo nāthā yeṣāṁ teṣāṁ
bhakta-vātsalyād iti bhāvaḥ \| yad vā, viśvasyātmā prabhur iti yogamāyāṁ
prati samādeśe hetuḥ \| tasyā api tad-adhīnatvāt yogo
bhagavac-chakti-viśeṣaḥ \| sa eva śrī-brahmādīnām api mohanān māyā, tām
\|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhagavān svayam eva
nitya-rūpaḥ śrī-kṛṣṇaḥ viśvātmā sarvāṁśī \| api-śabdaḥ
kṣīrodaśāyy-apekṣayā pūrvaṁ sa vai brahmādīn samādiśat adhunā svaym asāv
āpa yoga-māyām iti viditvā nivedanaṁ vināpi yadūnāṁ bhayaṁ jñātvā
tad-bhaya-nirāsārtham ity arthaḥ \| samyak protsāhanādi-pūrvakam ādiśat
\| kutaḥ ? nijāḥ śrī-vasudevādayo nāthā yeṣāṁ teṣāṁ bhakta-vātsalyād iti
bhāvaḥ \| svīyeṣu śreṣṭhānām iti vā yogo bhagavac-chakti-viśeṣaḥ sa eva
brahmādīnām api mohanān māyā tāṁ jagat-kāraṇa-śaktito'pi parāvasthām
ekānaṁśākhyāṁ yad vātrāpi-śabdo'yaṁ śrī-bhagavataḥ paramotkarṣaṁ
sūcayitvā tasyās tādṛśatve'pi tato'tinikarṣaṁ sūcayati tādṛśo'pi tādṛśīṁ
tāṁ samdiśad iti tu tasya nijeṣu vātsalyātiśayam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** idānīṁ svayaṁ bhagavān
kṛṣṇo'pi yogamāyāṁ vimalādīnāṁ cic-chakti-vṛttīnāṁ pañcamīm \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nāradopajāpasya phalaṁ
tvarayā harer avataraṇaṁ darśayati bhagavān apīti \| yadūnāṁ bhayaṁ
viditvā yogamāyāṁ vimalādīnāṁ navānāṁ parāṁśānāṁ pañcamīṁ samādiśat
\|\|6\|\|

**\...**

\|\| 10.2.7 \|\|

**gaccha devi vrajaṁ bhadre gopa-gobhir alaṅkṛtam \|**

**rohiṇī vasudevasya bhāryāste nanda-gokule \|**

**anyāś ca kaṁsa-saṁvignā vivareṣu vasanti hi \|\|**

**śrīdhara-svāmī (bhāvārtha-dīpikā) :** nanu sā gokule kim ity āste ata
āha---anyāś ceti \| na kevalaṁ saiva anyā apīti \| vivareṣu
alakṣya-sthāneṣu \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanda-gokule bṛhad
vanākhye \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** devi ! he jagat-pūjye !
bhadre ! he sarva-maṅgale ! etat sarvaṁ tasyāḥ protsāhanārtham \| yad
vā, tatra gamane yogyatoktā, punar viśeṣeṇa protsāhanārtham \| yad vā,
tatra gamane yogyatoktā, punar viśeṣeṇa protsāhayati \| kiṁ ca,
nandayati jagad iti nandas tasya gokule āvāse anyā vasudeva-bhāryāḥ
kaṁsāt samyak vignā bhītāḥ, hi niścitam \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gacchety ardhakam \| he devi
jagat-pūjye ! bhadre ! sarva-maṅgale ! etat sarvaṁ tasyāḥ
protsāhanārtham \| yad vā, tatra gamane yogyatoktā \| punar viśeṣeṇa
protsāhayati---gopeti \| anena teṣāṁ gopāṇāṁ gavāṁ ca tasyā apy agamyaṁ
paramāścarya-rūpatvaṁ darśitam \| anyā vasudeva-bhāryāḥ \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanda-gokule rohiṇyās te
iti ṣaḍ-garbha-vadhānantaraṁ rohiṇyā api jātaṁ garbham ālakṣya rahasi
loka-dvārā vasudevenaiva sā preṣitā kaṁsāt saṁvignā bhītāḥ vivareṣu
rahasya-sthaleṣu \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** gaccheti sārdhakam \|
alaṅkṛtam iti svābhāvika-sampattimattvam \| nanda-gokule iti
ṣaḍ-garbha-vadhottaraṁ tasyā garbhaṁ sambhāvya vasudevenaiva
tatrāpta-dvārā preṣiteti bodhyaṁ na kevalaṁ saivaikā kintv anyāś ca
tasya bhāryāḥ vivareṣu gamana-sthāneṣu tena preṣitā nivasanti \|\|7\|\|

**\...**

\|\| 10.2.8 \|\|

**devakyā jaṭhare garbhaṁ śeṣākhyaṁ dhāma māmakam \|**

**tat sannikṛṣya rohiṇyā udare sanniveśaya \|\|**

**śrīdhara-svāmī (bhāvārtha-dīpikā) :** jaṭhare santam \| nanu garbha
ākṛṣyamāṇaḥ kathaṁ jīved ata āha---māmakaṁ dhāma \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mama dhāma**tvena
tasyāvināśitvam evety āha---māmakaṁ dhāmeti bhavān ekaśśiṣyate
śeṣa-sañjñaḥ ity agre vakṣyamāṇatvāt \| tato garbhāt \|

nanu, śuddha-svarūpāyāṁ bhagavat prakāśikayāyāṁ mahā-śaktau
devakī-devyāṁ prākṛtānāṁ ṣaḍgarbhāṇāṁ kathaṁ praveśasatya śuddha-svarūpe
śrī-bhagavati samaṣṭi-vyaṣṭīnāṁ praviṣṭatve'pi yathā na tad yogas
tathaiva devakyām api ṣaḍ-garbhāṇām ity arthaḥ \| tad uktam---

> mat sthāni na cāhaṁ teṣv avasthitaḥ \|
>
> na ca mat sthāni bhūtāni paśya me yogam aiśvaram \|\| iti \|

kintu janeṣu bhakti-paripāṭī-pradarśanārthaiveyaṁ līlety avagamyate \|
tathā hi bhakta-jane śravaṇa-kīrtanādi-rūpā bhaktis tiṣṭhati tad garbha
eva tadānuṣaṅgika-phala-bhūtatvāt ṣaḍviṣaya-bhogāś ca tiṣṭhanti hata
etair eve saṁsārāndhakūpe patiṣyāmīti \| tataḥ prakaṭī-bhūtād
bhayāt-kālena te nivartate ca tato bhagavadyaśaḥ
śravaṇa-kītana-paricaryādimayī bhakti-ratipravṛddhā bhavati tasyāṁ ca
bhagavān rūpa-guṇa-mahodadhiḥ prādurbhavati bhakter bhagavat
prakāśaka-śuddha-sattva-svarūpatvāt bhaktir evainaṁ darśayati iti śruteḥ
\| evam eva marīcir manaso'bhavat iti śravaṇān marīcer mano'vatāratvaṁ
tat-putrāṇāṁ ṣaṇṇāṁ ṣaḍviṣayāvatāratvaṁ devakyā
bhagavat-prādurbhāvakatvād bhaktyavatāratvaṁ bhayāt kaṁsaḥ ity ukter
bhayamayatvena kaṁsasya bhayāvatāratvam ato bhakti-garbhagatānāṁ
ṣaḍ-viṣayānāṁ saṁsāramayam eva nivartakaṁ tathaiva ṣaḍ-garbhāṇāṁ kaṁso
hantā viṣaya-nivṛttau satyāṁ yathā bhakti-garbhe bhagavadyaśaḥ
paricaryādimayī prema-bhaktir eva bhavet tathaiva devakyāṁ
ṣaḍ-garbha-nivṛttyanantaraṁ saptamo garbho bhagavadyaśonivāsa-śayyāsanac
chatrādi-rūpo'nantaḥ tataḥ prema-bhaktyāvirbhāvānantaraṁ yathā
bhagavat-sākṣātkāro bhaktre aṣṭamo garbhas tathaiva devakyāś cāṣṭamo
garbho bhagavān iti tat tvam atra draṣṭavyam iti viśvanāthaḥ \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** garbhaṁ bhrūṇaṁ śeṣākhyaṁ
saṅkarṣaṇābhidhaṁ dhāma rūpam ekaṁ samyag alakṣitaṁ sukha-pūrvakaṁ ca
vikṛṣya \| anyat tair vyākhyātam \|

yad vā, nanu, śeṣākhyaś cet tarhi kaṁsa-bhayābhāvāt kim arthaṁ tathā
kāryam ? tatrāha---māmakaṁ dhāma āśrayaḥ \| yad vā, tad dhāma gokulaṁ
prati, tena vinā tatra mama krīḍā-sukhāsampatter iti bhāvaḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** garbhāṁ bhrūṇaṁ śeṣākhyaṁ
śiṣyata iti śeṣāṁśaḥ sa ākhyā khyātir yasya taṁ mamāṁśatvena khyātim ity
arthaḥ \| māmakaṁ saṅkarṣaṇa-saṁjñaṁ dhāma rūpam
ādhāra-śaktimayatvenāśrayaṁ vā samyak alakṣitaṁ sukha-pūrvaṁ ca nitarāṁ
kṛṣṭā \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śeṣākhyaṁ mamāṁśatvena prasiddham
ity arthaḥ \| taṁ saṅkarṣaṇaṁ māmakaṁ dhāma svarūpam āśrayaṁ vā
\|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** māmakaṁ dhāma
mad-aṁśa-bhūtaṁ baladeva-svarūpam \| kīdṛśaṁ ? śeṣa ity aṁśena ākhyā
yasya \| yasyaikāṁśena vidhṛtā jagatī jagataḥ pateḥ ity agrimokteḥ \|
ata eva tasya rohiṇī nitya-mātṛkatve'pi devakyā garbhe
mat-praveśānurodhenaiva prathamaṁ tena praviṣṭaṁ, tataḥ svāṁśaṁ
man-nivāsa-śayyāsanādy-ātmakaṁ śeṣaṁ tatra devakī-garbhe sthāpayitvaiva
sva-mātū rohiṇyā garbhe sthāpayety arthaḥ \|

nanu, śuddha-sattva-svarūpāyāṁ bhagavat-prakāśikāyāṁ mahā-śaktau
devakī-devyāṁ prākṛtānāṁ ṣaḍ-garbhāṇāṁ kathaṁ praveśaḥ samucitaḥ ?
bhavati satyaṁ śuddha-sattva-svarūpe śrī-bhagavati samaṣṭi-vyaṣṭīnāṁ
praviṣṭatve'pi yathā na tad-yogas tathaiva devakyām api ṣaḍ-garbhāṇām
ity arthaḥ \| yad uktam---

> mat-sthāni sarva-bhūtāni na cāhaṁ teṣv avasthitaḥ \|
>
> na ca mat-sthāni bhūtāni paśya me yogam aiśvaram \| \[gītā 9.14-15\]
> iti \|

kintu janeṣu bhakti-paripāṭī-pradarśanārtham eveyaṁ līlāvagamyate \|
tathā hi, bhakta-jane śravaṇa-kīrtanādi-lakṣaṇā bhaktis tiṣṭhati
tad-garbha eva tadānuṣaṅgkika-phala-bhūtatvāt ṣaḍ-viṣaya-bhogāś ca
tiṣṭhanti hanta etair eva saṁsārāndha-kūpe patiṣpām iti
tataḥprakaṭībhūtād bhayāt kālena te nivartante ca \| tato
bhagavad-yaśaḥ-śravaṇa-kīrtana-paricaryādi-mayī bhaktir iti pravṛddhā
bhavati tasyāṁ ca bhagavān rūpa-guṇa-mahodadhiḥ prādurbhavati bhakter
bhagavat-prakāśaka-śuddha-sattva-svarūpatvāt---bhaktir evainaṁ
darśayatīti śruteḥ \| evan eva marīcir manaso'bhavat iti śravaṇān
marīcer mano'vatāratvaṁ tat-putrāṇāṁ ṣaṇṇāṁ śabdād iti
ṣaḍ-viṣayāvatāratvaṁ devakyā bhagavat-prādurbhāvakatvād
bhakty-avatāratvaṁ bhayāt kaṁsa iti śravaṇād bhaya-mayatvena kaṁsasya
bhayāvatāratvam \| ato bhakti-garbha-gatānāṁ ṣaḍ-viṣayāṇāṁ yathā
saṁsāra-bhayam eva nivartakaṁ tathaiva devakī-ṣaḍ-garbhāṇāṁ kaṁso hantā
viṣaya-nivṛttau satyāṁ yathā bhakti-garbhe bhagavad-yaśaḥ
paricaryādimayī prema-bhaktir eva bhavet, tathaiva devakyāṁ
ṣaḍ-garbha-nivṛtty-anantaraṁ saptamo garbho bhagavad-yaśā
nivāsa-śayyāsana-cchatrādi-rūpo'nantaḥ \| tataḥ
prema-bhaktyāvirbhāvānantaraṁ yathā bhagavat-sākṣātkāro bhakter aṣṭamo
garbhas tathaiva devakyāś cāṣṭamo garbho bhagavān iti tattvaṁ draṣṭavyam
\|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** jaṭhare santaṁ garbhaṁ
bhrūṇam \| kīdṛśaṁ ? ity āha---śeṣākhyam aṁśeneti bodhyam \| māmakaṁ
dhāma svarūpam āśrayaṁ ca tasyādhāra-śakti-rūpatvāt \| samyak
sukha-pūrvakam alakṣitaṁ nitarāṁ kṛṣṭvā \| tasya
nitya-rohiṇī-mātṛkatve'pi pūrvaṁ devakyāḥ garbhe praveśo
man-nivāsa-śayyādi-rūpa-śeṣāṁśa-sthāpanāyeti rahasyaḥ \| patyuḥ sakāśāt
sagarbheyam ihāgateti gokule khyātir bodhyā \|\|8\|\|

**\...**

\|\| 10.2.9 \|\|

**athāham aṁśa-bhāgena devakyāḥ putratāṁ śubhe \|**

**prāpsyāmi tvaṁ yaśodāyāṁ nanda-patnyāṁ bhaviṣyasi \|\|**

**śrīdhara-svāmī (bhāvārtha-dīpikā) :** kim-artham eva kāryaṁ ? ity
āha---atheti \| anantaram evety arthaḥ \| **aṁśa-bhāgena** iti aṁśaiḥ
śaktibhir bhajate'dhitiṣṭhati sarvān brahmādī-stamba-paryantān ity
aṁśa-bhāgaḥ, tena paripūrṇena rūpeṇety arthaḥ \| yad vā, aṁśair
jñānaiśvarya-balādibhir bhājyati yojayati svīyān iti yathā teneti \| yad
vā, aṁśena puruṣa-rūpeṇa māyāyā bhāgo bhajanam īkṣaṇaṁ yasya tena \| yad
vā, aṁśena māyayā guṇāvatārādi-rūpā bhāgā bhedā yasya tena \| yad vā,
aṁśā eva matsya-kūrmādi-rūpā bhajanīyāḥ, na tu sākṣāt-svarūpaṁ yasya
tena \| yad vā, āṁśair jñāna-balādibhir bhajanam anuvartanaṁ bhakteṣu
yasya tena sarvathā paripūrṇena rūpeṇeti vivakṣitam \| kṛṣṇas tu
bhagavān svayam \[bhā.pu. 1.3.28\]ity uktatvād iti \| tāṁ
protsāhayati---**tvaṁ yaśodāyām** iti try-akṣarona-sārdha-catuṣṭayena
\|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ garbha-saṅkarṣaṇam
ity arthaḥ \| athetyavyayasya maṅgalādi-rūpa-bahvarthakatvād
anantarārtham evātra grāhyam ity āha---anantaram eveti \|
pūrva-vyākhyāne śaktibhir ity ukteḥ kāḥ śaktaya iti jijñāsotpatter
brahmādiṣu kathañcic chakti-darśane'pi staṁvādiṣu tad adarśanāc
cāsvarasapratīteḥ punar āha-yad veti \| ihāpi svīyān ity ukteḥ \|
pakṣapātitvena vaiṣamyanair ghṛṇyayoḥ pratīter uccyā punar āha---yad
veti \| ihāpi puruṣa-rūpeṇety ukter jīvasyāpi dvāvimau puruṣau loke
kṣaraś cākṣara eva ca iti śrī-mukhokteḥ \| puruṣa-rūpatvena
māyābhāgitvaṁ syāt \| kiṁ ca, bhāga-śabdasyekṣaṇārthe vṛtter
adarśanādapyasvarasapratīteḥ punar āha---yad veti \| ihāpi
māyā-saṁbdhndha-pratīter māyikatvam āyāti tādṛśasya tu na sarvathā
paripūrṇatvaṁ setsyatītyar uccyā punar āha---yad veti \| na tu sākṣāt
svarūpam \| yato vāco nivartate ity-ādi-śruter vāṅmanasāgocaratvāt \|
tena nirguṇaṁ svarūpaṁ labhyate tatra cāṁśādi-kalpanam apy
ayuktamayogyatvāt yogya eva pṛthivyādāvaṁśyaṁśādi-kalpanā dṛśyate
nāyogye viyadādāv iti ato'yam artho'pi na toṣakara ity arucyā punar
hāha---yad veti \| iha bhaktoṣv ity ukte'pi rāga-dveṣādayas tatra
naivohyāḥ kalpa-vṛkṣādivad iti \| sarvathā sarva-prakāreṇa \| tāṁ
yogamāyām \| protsāhayati sotsāhāṁ karoti-tvam ity
ārabhyocchrayādityantena sārdha-catuṣka-ślokena \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** athāham aṁśa-bhāgenety
ādi \| aṁśānāṁ brahmādīnāṁ bhāgena bhāga-dheyena \| aṁśānāṁ jīvānām iti
vā \| mamaivāṁśo jīva-loke \[gītā 15.7\] ity ādeḥ \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athānantaram eveti
devakī-putratva-prāptau tvarāt vodhayati \| evaṁ śrī-balarāmasyāty
alpa-kālam evāgrajatvaṁ jñeyam, tac cāgre vyaktaṁ bhāvi \| aṁśeti tair
vyākhyātam eva \| yad vā, aṁśānāṁ śrī-brahmādīnāṁ bhāgadheyena hetunā \|

nanu, śeṣākarṣaṇe yaśodāyāṁ janmani ca mama kā yogyatety apekṣāyām
āha---śubhe ! he sarvattame ! mat-prabhāvād uttamatva-siddhyā yogyā
bhūyā ity arthaḥ \| evaṁ tāṁ prati vara-pradānaṁ jñeyam, ataeva tayā
śrī-nandādi-mohanaṁ vakṣyati \| yad vā, he bhāgyavati ! ato yaśodāyāṁ
bhaviṣyati, yaśodāyām iti tena tava yaśaḥ \| nanda-patnyām ity ānandaś
ca bhaviteti bhāvaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : atha** anantaram eveti
devakī-putratva-prāptau tvarāṁ bodhayati \| evam eva
śrī-baladevasyālpa-kālāgrajatvaṁ tac cāgre vyaktaṁ bhāvi \| aṁśeti tair
vyākhyātaṁ \|

tatra prathame kartari ghañ ārṣaḥ \| dvitīye ca ṇij-antatvāt tadvat \|
tṛtīye aṁśena puruṣa-rūpeṇety ādikaṁ tv asman-mata-sahāyam iti jñeyam \|
yad vā, aṁśānāṁ bhāgo bhajanaṁ praveśo yatra tena pūrṇena svarūpeṇa \|
yad vā, aṁśānāṁ jīvānāṁ bhāga-dheyena hetunā \|

nanu, śrī-saṅkarṣaṇākarṣaṇe śrī-yaśodāyāṁ janmani ca mama kā yogyatety
apekṣāyām āha---śubhe man-nideśenaiva prāpta-maṅgale tatra tvaṁ yogyo
bhūr ity arthaḥ \| evaṁ tāṁ prati vara-dānaṁ jñeyam \| ata eva tayā
śrī-nandādi-mohanaṁ vakṣyati \|

yad vā, he bhāgyavati ! yato yaśodāyāṁ bhaviṣyasi, yaśodāyām iti tena
tava yaśaḥ nanda-patnyām ity ānandaś ca bhaviteti bhāvaḥ \| nigūḍhaś
cāyam arthaḥ \| aṁśa-bhāgena prakāśa-bhedena devakyāḥ putratāṁ
prāpsyāmīty evaṁ prakāśāntareṇa śrī-yaśodāyā api putratāṁ prāpsyāmīti
jñeyam \| avatīrṇau jagaty-arthaṁ svāṁśena bala-keśavau ity atra
śrī-svāmi-caraṇair api vyākhyātaṁ svāṁśena mūrti-bhedena iti \| ata eva
tvaṁ yaśodāyāṁ bhaviṣyasi vidyamānatām eva prāpsyasi, na tu putrītvam
iti tathā vyavahārābhāvād iti bhāvaḥ \| etad-vyañjanayaiva bhaviṣyasīti
pṛthag uktam \| anyathā śrī-yaśodāyāṁ tvaṁ putratāṁ prāpsyasīti
vibhakti-vipariṇāmenaivārtha-siddhiḥ syāt \| putra-śabdo hi kanyām api
vadati \| ata eva tad-vyavacchedāya pumāṁsaṁ putram ādhehīti śrutau
pumāṁsam iti putratām iti sāmānya-vacanatvena puṁstva-vyabhicāritvaṁ
yuktānām itivat \|

ayaṁ bhāvaḥ---dadhāra sarvātmakam ātma-bhūtam iti vakṣyamāṇa-diśā yathā
devakī māṁ manasi dhārayiṣyati, svagarbhajatvenābhimaṁsyate ca tathā
sāpi \| yathā ca devakyāṁ mama mātṛtvānubhavas tathā tasyām apīti \|
nandas tv ātmaja utpanna ity-ādau śrī-śuka-vākye vivṛtībhaviṣyati \| ato
bhavatyās tatra sattā-vyāja-mātrārthaṁ mayā diśyate yato bhavatī māyeti
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athāham iti \| aṁśānāṁ bhāgo
bhajanaṁ praveśo yatra tena pūrṇa-svarūpeṇeti \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ādiṣṭā prabhuṇāṁśena
\[bhā.pu. 10.1.25\] iti brahmāṇaṁ prati aniruddho yad uvāca, tam eva
prabhor ādeśaṁ prapañcayati---athāham āṁśa-bhāgenety ādi \| he śubhe !
ahaṁ devakyāḥ putratāṁ prāpsyāmi, tvaṁ yaśodāyāṁ nanda-patnyāṁ
bhaviṣyasi \| athānantaraṁ tvaṁ devakyāṁ bhaviṣyasi, ahaṁ nanda-patnyāṁ
putratāṁ prāpsyāmīti vyatyayo\'py atha-śabdena boddhavyaḥ \| avyayānām
anekārthatvāt \| aṁśa-bhāgena aṁśānāṁ bhāgena bhāga-dheyena \| aṁśā atra
devā iti boddhavyam \|

athavā, aṁśyate vibhajyate kriyā aneneti aṁśaḥ kālaḥ \| aṁśāṁśatka
vibhājane ity ato vābhirūpam \| tasya bhāgena bhedena \| aham ādau
devakyāḥ putro bhaviṣyāmi, paścān nanda-patnyāḥ \| tvam ādau
nanda-patnyāḥ putrī bhaviṣyasi, paścād devakyā iti \| vasudevaṁ hareḥ
sthānaṁ \[bhā.pu. 9.24.30\] iti lakṣya-lakṣaṇa-bhāvāt hareḥ sthānatvaṁ
hi vasudevatvam \| tad ubhayor ānakadundubhi-nandayor evāsti \|
nandādayo\'pi yadu-vāṁśānta\... \[[text missing]{.mark}\]

bhavadbhir aṁśair yaduṣūpajanyatāṁ \[bhā.pu. 10.1.22\] iti teṣām
ubhayatraivāvatāraś ca \| ata eva svayaṁ vakṣyati bhagavān---jñātīn vo
draṣṭum eṣyāmaḥ \[bhā.pu. 10.45.23\] ity-ādi \|\|9\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āṁśair jñāna-balādibhir
bhajanam anuvartanaṁ bhakteṣu yasya tena sarvathā paripūrṇa-svarūpeṇaiti
bhāvārtha-dīpikāyām \| aṁśānāṁ bhāgo bhajanaṁ praveśo yatra tena pūrṇena
svarūpeṇa iti aṁśānāṁ brahmādīnāṁ bhāgena bhāgadheyena hetunā iti dvayaṁ
vaiṣṇava-toṣaṇyām \|

yad vā, aṁśa-bhāgena aṁśāṁśena putratāṁ putra-bhāvaṁ prāpsyāmi na tu
sarvāṁśenety ataḥ sā devakī mayi vātsalyam aiśvarya-bhāva-mayaṁ
kariṣyatīty arthaḥ \| tena bhāvāntara-śūnyaṁ sampūrṇam eva
vātsalya-sukhaṁ śrī-yaśodāyām eva prāpsyāmīti dyotitam \| tvaṁ tu
yaśodāyāṁ bhaviṣyasi utpatsyase mātari yaśodāyāṁ putrītvaṁ
samavāpsyasīty anuktas tvayi sutāyām api sā vātsalyaṁ na kariṣyate,
alakṣya-vigrahatvenaiva tava vraje vartiṣyamāṇatvād iti bhāvaḥ \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kim artham evaṁ kāryaṁ
tatrāha---athety antaram eva tena baladevasyālpakālāgrajatvaṁ vyajyate
\| aṁśa-bhāgenāhaṁ devakyāḥ śaurit-patnyāḥ vakṣyamāṇārthān nanda-patnyāś
ca putratāṁ prāpsyāmi \| aṁśānāṁ bhāgo bhajanam anuvṛttir yatra teneti
vā \| aṁśair jñāna-balādibhir bhāgo bhakteṣv anuvṛttir yasya teneti vā
\| aṁśānāṁ brahmādīnāṁ bhāgena bhāgadheyeneti vā paripūrṇety arthaḥ \|
atrāhuḥ---aṁśa-bhāgenāṁśāṁśena devakyāḥ putratām iti tasyā mayi
paramaiśvarya-pradhānatvāt putra-bhāvo gauṇaḥ \| śrī-yaśodāyās tu mayi
tad-bhāvo mādhurya-pradhānatvān mukhyo bhāvī \| tvaṁ yaśodāyāṁ
bhaviṣyatīti sā tvāṁ na vetsyati \| alakṣya-vigrahaiva vraje sthāsyatīti
bhāvaḥ \|\|9\|\|

**\...**

\|\| 10.2.10 \|\|

**arciṣyanti manuṣyās tvāṁ sarva-kāma-vareśvarīm \|**

**dhūpopahāra-balibhiḥ sarva-kāma-vara-pradām \|\|**

**śrīdhara-svāmī (bhāvārtha-dīpikā) :** sarvān putrādīn kāmayante ye
teṣāṁ varām īśvarīṁ śreṣṭhāṁ niyantrīm arcakānāṁ sarvān kāma-varān
pradadāti yā tām \|\|10\|\|11\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niyantrīṁ prerikāṁ
svāminīm iti yāvat \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evābhivyañjayati---arciṣyantīti tribhiḥ \| pūjayiṣyanti manuṣyā iti
prāyas teṣām eva sakāmatvāt dharme'dhikārāc ca \| sarveti tair
vyākhyātam \| yad vā, sarvakāmān ye vṛṇvanti, teṣāṁ sevyām ity arthaḥ \|
tatra hetuḥ-sarveti \| ity-ādikaṁ ca tāṁ prati prasādavara eva \| tathā
ca śrī-hari-vaṁśe---

> prasādaṁ te kariṣyāmi mat-prabhāva-samaṁ bhuvi \|
>
> yena sarvasya lokasya devi ! devī bhaviṣyasi \|\| \[ha.vaṁ. 2.2.30\]
> iti \|

kurvanti kariṣyanti bhuvi vartamānāḥ sarve'pīty arthaḥ \| durgādi-nāmāny
arcakānāṁ bhāva-bhedena tat-tat-kāmāpekṣayā \| kiṁ vā, sthāna-bhedena
tatra tatra tat-tad ākhyāyā prasiddheḥ, tatra ca kvāpi nāmaikam, kutrāpi
dve, kvacic ca bahūhītyetad abhiprāyeṇa tatra tatreti-śabda-prayogaḥ \|
ca-kārāś ca sarveṣām eva pradhānya-vodhanārtham iti \|\|10.12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad
evābhivyañjayati---arciṣyantīti tribhiḥ \| manuṣyā iti prāyas teṣām eva
sakāmatvāt dhare'dhikārāc ca ity-ādikaṁ ca tāṁ prati vara eva \| tathā
ca śrī-hari-vaṁśe---

> prasādaṁ te kariṣyāmi mat-prabhāva-samaṁ bhuvi \|
>
> yena sarvasya lokasya devi devī bhaviṣyasi \|\| \[ha.vaṁ. 2.2.30\] iti
> \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tavāṁśa-bhūtāṁ māyāṁ tu
vasudevenāneṣyamāṇāṁ kaṁsaṁ vañcayitvā vindhyādi-sthāneṣu
prabhaviṣyantīti narā ārādhayiṣyantīty āha---arcayiṣyantīti \| yataḥ
sarva-kāmānāṁ lokānāṁ varāṁ śreṣṭhām īśvarīm \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tvad-ābhāsa-śaktiṁ māyāṁ
vasudevenāneṣyamāṇāṁ vañcita-kaṁsāṁ vindhyācalādi-sthāneṣu rājamānāṁ
manuṣyāḥ pūjayiṣyantīty āha tribhiḥ \| yataḥ sarva-kāmānāṁ nikhila-vastu
vāñchatāṁ lokānāṁ varām īśvarīm \| nāmeti yugmakam \| kurvanti
kariṣyanti \| mādhavasya bhaginī mādhavī \|\|10-12\|\|

**\...**

\|\| 10.2.11-12 \|\|

**nāma-dheyāni kurvanti sthānāni ca narā bhuvi \|**

**durgeti bhadrakālīti vijayā vaiṣṇavīti ca \|\|**

**kumudā caṇḍikā kṛṣṇā mādhavī kanyaketi ca \|**

**māyā nārāyaṇīśānī śāradety ambiketi ca \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nāmagheyāni nāmāni \|
duḥkhena gamyate prāpyata iti durgā \| bhadraṁ kalyāṇaṁ kalayati
bhaktānām iti bhadra-kālī \| yad vā, bhadrā maṅgala-rūpā cāsau kālī
nīlak-rūpeti bhadrakālī \| vijayate sarva-duḥkhāni
sarva-duṣṭa-daityānveti vijayā \| viṣṇor iyaṁ śakti-vaiṣṇavī \|\|11\|\|

kau bhūmau muddharṣo'nayeti kumudā \| śatruṣu caṇḍati kopaṁ karotīti
caṇḍikā \| caṇḍi kope \| sadānanda-rūpatvat kṛṣṇā kṛṣṇa-bhaginītvād vā
\| adṛśyatānujā viṣṇoḥ iti vakṣyamāṇatvāt nanda-gopa-gṛhe jātā
yaśoda-garbha-sambhavā iti mārkeṇdeyāc ca kṛṣṇatvād vā kṛṣṇeti \|
madhu-vaṁśe jātatvān mādhavī madhor bhagavato bhaginītvena dayitatvād vā
mādhavavī \| kaṁ sukhaṁ nayati prāpayati duṣṭa-daityanāśanena sarvaṁ
jagad iti kanyā jagat svāsthyamatīvāpa iti mārkaṇḍeyokteḥ \|
ṇoñ---prāpaṇe ata kaḥ \| yad vā, kanati tat tad rūpeṇa dyotase
sarvatreti kanyā kanī---dīptau kanyaiva kanyakā \| svārthe ka-pratyayaḥ
\| māyaḥ pītāmbare'pi syāt iti kośān mayasyeyaṁ māyā \| mīyate kāryāny
athānupapattyā jñāyate iti māyā \| aghaṭana-ghaṭanāpatīyasī bhagavac
chaktiḥ \| tad rūpā nārasya jana-samudāyasyāyanaṁ pravṛtir yathā sā
nārāyaṇī

> jalāyanā narādhārā samudra-śayanāpi vā \|
>
> nārāyaṇī samākhyātā nara-nārī-pravartikā \|\|

iti devī-purāṇokta-rītyā nārāyaṇī-padaṁ vyākhyeyam \| īṣṭe itīśānā \|
sarveśvarī sarva-devas tulyatvāt \| tathātvam śakrādayaḥ suragaṇāḥ
ity-ādinā devyā hate tatra mahā-surendre ity-ādinā ca mārkaṇḍeye
sphuṭataram \| śīryata jñāneneti śāraḥ saṁsāraḥ \| śṝ-hiṁsāyām taṁ dyati
khaṇḍayatīti śāradā

> seṣā prasannā varadā nṛṇāṁ bhavati muktaye \|
>
> sā vidyā paramā mukter hetu-bhūtā sanātanī \|\|

ity ukteḥ \| yā mukti-hetur avicintya-mahāvratā ca ity ādy ukteś ca \|
yad vā, śaraṇaṁ śāro hiṁsā taṁ dadāti mahiṣādi-dotyebhyo iti śāradā \|
śaraddnau pūjyatvād vā śāradā \| śarat kāle mahā-pūjā kriyate yā ca iti
mārkaṇdeyokteḥ \| ambya śabdyate duḥkhe yā sā ambā abi-śabdane yad vā,
ambyate snehenopa-gamyate yā sā avi-gatau, akartari ca kārake saṁjñāyām
ity ubhayatrāpi striyāṁ ghaṅ tataṣṭāp svārthike āmbiketi \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nāmeti yugmakaṁ kurvanti
kariṣyanti bhuvīti bhuvi vartamānāḥ sarve'pīty arthaḥ \| durgādi-nāmāni
arcakānāṁ bhāva-bhedena tat-tat-kāmāpekṣayā kiṁ vā sthāna-bhedena
tat-tad-ākhyayā prasiddheḥ tatra ca kvāpi nāmaikaṁ kutrāpi ca dve kvacic
ca bahūnīty etad-abhiprāyeṇa tatra tatreti-śabda-prayogaḥ \| ca-kārāc ca
sarveṣām eva prādhānya-bodhanārtham iti \|\|11-12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kurvanti kariṣyanti tad
evam idānīṁ mad-avatāreṇa tvad-avatāreṇa ca lokāḥ kecid vaiṣṇavāḥ kecit
śāktāś ca bhaviṣyantīti bhāvaḥ \|\|11-12\|\|

**\...**

\|\| 10.2.13 \|\|

**garbha-saṅkarṣaṇāt taṁ vai prāhuḥ saṅkarṣaṇaṁ bhuvi \|**

**rāmeti loka-ramaṇād balabhadraṁ balocchrayāt \|\|**

**śrīdhara-svāmī (bhāvārtha-dīpikā) :** tvad-vikrameṇa bhuvi taṁ vai
saṅkarṣaṇaṁ prāhuḥ loka-ramaṇāt rāmeti balocchrayāt balabhadraṁ prāhuḥ
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-puruṣārthotkarṣam
āha---*tvad* iti \| tasyākṛṣṭa-garbhasya \| vyapadiśyata uccāryate'rthād
āhūyate yaiste vyapadeśā nāmāni \| raty utpādanāt prītyutpādanāt \|
balavatām ucchrayāt unnatatvāt \| tam ākṛṣṭa-garbhajaṁ prāhuḥ vadiṣyanti
\| vartamāna-sāmīpye vartamānavad vā iti laṭ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-gokula-sambandhena
tasyāpi māhātmyam udeṣyatīti saṅkarṣaṇa-\[janma\]-prayojanāntaram
āha---garbheti \| vai eva, garbhataḥ saṅkarṣaṇād eva, na tu śeṣatvādinā
pralayādau jaga d ākarṣaṇādity arthaḥ \| garbha-saṅkarṣaṇād eva
gokula-prāptyā sarva-lokānāṁ ramaṇāt, tayaiva balasyocchrayād ādhikyāt
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
parama-mat-prema-maya-śrī-gokula-sambandhena tasyāpi māhātmyam
udeṣyatīti saṅkarṣaṇa-prayojanāntaram āha---garbheti \| vai eva
garbhataḥ saṅkarṣaṇād eva na tu śeṣatvādinā pralayādau jagad-ākarṣaṇād
ity arthaḥ \| garbha-saṅkarṣaṇād eva gokula-prāptyā sarva-lokānāṁ
ramaṇāt tathaiva balasya ucchrayād ādhikyāt
tadīya-parama-premārjita-manastayeti bhāvaḥ \| balaṁ balavad-ucchrayād
iti pāṭhe balavatsu ādhikyād ity arthaḥ \| rāmeti sahasupā \[pā. 2.1.4\]
iti sup-mātra-samāsaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rāmeti sahasupā \[pā. 2.1.4\] iti
sup-mātreṇa samāsaḥ \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī)**, **baladeva-vidyabhūṣaṇaḥ
(vaiṣṇavānandinī) :** rāmety atra sahasupā \[pā. 2.1.4\] iti samāsaḥ
\|\|13\|\|

**\...**

\|\| 10.2.14 \|\|

**sandiṣṭaivaṁ bhagavatā tathety om iti tad-vacaḥ \|**

**pratigṛhya parikramya gāṁ gatā tat tathākarot \|\|**

**śrīdhara-svāmī (bhāvārtha-dīpikā) :** tatheti punar apy om ity ādareṇa
pratigṛhya gāṁ pṛthvīm \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ pūrvoktarītyā
sandiṣṭājñāptā \| tatheti yathoktaṁ śrī-llmatā tathā karomīty arthaḥ \|
punar api om ity ādareṇa pratigṛhya om ityaṁgīkāre brahmaṇi ca gāṁ
bhūmim

> dig dṛṣṭidīdhiti-svargavajra-vāg vāṇivāriṣu \|
>
> bhūmalu paśau ca go-śabdo vidvadbhir daśasu smṛtaḥ \|\|

ity anekārtha-ghvanim arjayām \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavatā parameśvareṇeti
tad ādeśa-pratigrahe hetuḥ \| parikramya tad ādiṣṭa-saṁsiddhaye taṁ
pradakṣiṇīkṛtya tad bhagavad vaco yathā-diṣṭaṁ tathaiva, na tu kiñcit
tad vyabhicāreṇety arthaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasya bhagavato vacas tat
yathādiṣṭaṁ tathaiva na tu kiñcid vyabhicāreṇety arthaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatheti punar apy om iti
atyādareṇa tadīyaṁ vacaḥ pratigṛhya gāṁ pṛthivīṁ tat-tad-anantaram
\|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tatheti punar om iti
paramādareṇa harer vacaḥ pratigṛhya gāṁ pṛthivīṁ gatā sā \|
tat-tad-anantaram \|\|14\|\|

**\...**

\|\| 10.2.15 \|\|

**garbhe praṇīte devakyā rohiṇīṁ yoga-nidrayā \|**

**aho visraṁsito garbha iti paurā vicukruśuḥ \|\|**

**śrīdhara-svāmī (bhāvārtha-dīpikā) :** visraṁsito vibhraṣṭo visrasta
ity arthaḥ \| iti vicukruśur na tu tad vidur ity arthaḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** visrasta ity arthaḥ \|
kaṁsanaiva kenacin mantrauṣadhādy upāyena śrāvita ity arthaḥ \|
vicukruśuḥ devakyāṁ snehavat tayā vilepuḥ \| ity artha iti \|
yogamāyākṛtyasya devair api durvijñeyatvādity arthaḥ \| yogamāyaiva
yoga-nidrā nidrāvatsakala-bodha-haraṇāt \| tayā prakarṣeṇa nite devakyāṁ
duḥkhādikaṁ rohiṇyāś ca vismayādikaṁ gokula-vāsināṁ ca taj jñānādikaṁ
kim api nābhūd iti dyotitam \| kiṁ ca, harivaṁśādy anusāreṇātra jñeyaṁ
prāg eva vasudevāhita-garbhāyāḥ śrī-rohiṇyāḥ paścād gokulaṁ gatāyāḥ
satpame māsi taṁ garbham apasārya devakī-jaṭharāt sāptamāsikaṁ garbham
alakṣitam ākṛṣya rohiṇy udare nīta iti \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yogamāyaiva yoga-nidrā
nidrāvat sakala-loka-vodha-haraṇāttayā prakarṣeṇa nīta iti devakyā
duḥkhādikaṁ rohiṇyāś ca viṣmayādikaṁ gokulādi-vāsināṁ ca taj-jñānādikaṁ
kim api nābhūd iti vodhitam \| atra ca śrī-hari-vaṁśād uktyānusāreṇaivaṁ
jñeyam-prāg eva śrī-vasudevāhita-garbhāyāḥ śrī-rohiṇyāḥ paścād-gokulaṁ
gatāyā saptame māsi taṁ garbham apasārya devakī-jaṭharāt saptamāsakaṁ
garbham alakṣitam ākṛṣya śrī-rohiṇy udaraṁ nīta iti \| tathā ca
śrī-hari-vaṁśe---yoga-nidrāṁ prati śrī-bhagavad uktau---

> saptamo devakī-garbho yo'ṁśaḥ saumyo mamāgrajaḥ \|
>
> sa saṁkrāmayitavyas te saptame māsi rohiṇīm \|\| \[ha.vaṁ. 2.2.31\]
> iti \|

tan-nayana-prakāra-viśeṣaś ca tathaiva hari-vaṁśe---

> sārdha-rātre sthitaṁ garbhaṁ pātayantī rajasvalā \|
>
> nidrayā sahasāviṣṭā papāta dharaṇī-tale \|\|
>
> sā svapnam iva taṁ garbhe garbham āhitam \|
>
> apaśyantī ca taṁ garbhaṁ muhūrtaṁ vyathitābhavat \|\|
>
> tām āha nidrāsaṁvignāṁ naiśe tam asi rohiṇīm \|
>
> karṣaṇenāsya garbhasya sva-garbhe caḥitasya vai \|\|
>
> saṅkarṣaṇo nāma śubhe ! tava putro bhaviṣyati \|\| \[ha.vaṁ. 2.4.3-6\]
> ity-ādi \|

aho āścarye khede vā, devakyā garbho visraṁsitovisrastaḥ kaṁsa-bhayād
iti śeṣaḥ, tathā ca śrī-viṣṇu-purāṇe---

> saptamo bhoja-rājasya bhayād rodhoparodhataḥ \|
>
> devakyāḥ patito garbha iti loko vadiṣyati \|\| \[vi.pu. 5.1.73\] iti
> \|

yad vā, kaṁsenaiva kenacid upāyena pātita ity arthaḥ \| vyaktatayā tad
anuktis teṣāṁ tad bhayāt \| vicukruśur uccair āttasvareṇa jajalpur
vilepur iti vā \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yogamāyaiva
yoga-nidrānidrāvat sakala-loka-bodha-haraṇāt tayā prakarṣeṇa nīta iti \|
devakyā duḥkhādikaṁ gokulādi-vāsināṁ ca taj-jñānādikaṁ kim api nābhūd
iti bodhitam \| atra ca śrī-hari-vaṁśādy-uktānusāreṇaiva jñeyaṁ prāg eva
śrī-vasudeva-vāhita-garbhāyāḥ śrī-rohinyāḥ paścād gokulaṁ gatāyāḥ
saptame māsi taṁ garbham apasārya śrī-devakī-jaṭharāt sapta-māsikaṁ
garbham alakṣitam ākṛṣya rohiṇy-udaraṁ nīta iti \| tathā ca,
śrī-hari-vaṁśe yoga-nidrāṁ prati śrī-bhagavad-uktau---

> saptamo devakī-garbho yo'ṁśaḥ saumyo mamāgrajaḥ \|
>
> sa saṅkrāmayitavyas te saptame māsi rohiṇīm \|\| \[ha.vaṁ. 2.2.31\]
> iti \|

tan-nayana-prakāra-viśeṣaś ca tatraiva---

> sārdha-rātre sthitaṁ garbhaṁ pātayantī rajasvalā \|
>
> nidrayā sahasāviṣṭā papāta dharaṇī-tale \|\|
>
> sā svapnam iva taṁ dṛṣṭvā garbhaṁ niḥsṛtam ātmanaḥ \|
>
> apaśyantī ca taṁ garbhaṁ muhūrtaṁ vyathitābhavat \|\|
>
> tām āha nidrā saṁvignāṁ naiśe tamasi rohiṇīm \|
>
> rohiṇīm iva somasya vasudevasya dhīmataḥ \|\|
>
> karṣaṇenāsya garbhasya sva-garbhe cāhitasya vai \|
>
> saṅokarṣaṇo nāma sutaḥ śubhe tava bhaviṣyati \|\| \[ha.vaṁ. 2.4.3-6\]
> ity-ādi \|

aho āścarye khede vā \| devakyā garbho visraṁsitaḥ visrastaḥ
kaṁsa-bhayād iti śeṣaḥ \| tathā ca śrī-viṣṇu-purāṇe---

> saptamo bhoja-rājasya bhayād rodhoparodhataḥ \|
>
> devakyāḥ patito garbha iti loko vadiṣyati \|\| \[vi.pu. 5.1.75\] iti
> \|

yad vā, kaṁsenaiva kenacid upāyena pātita ity arthaḥ \| vyaktatayā
tad-anuktis teṣāṁ tad-bhayāt vicukruśuḥ uccair ārta-svareṇa jajalpuḥ
vilepur iti vā \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** visraṁsitaḥ pātitaḥ kaṁseneti
bhayāt kartṛ-pada-guptiḥ \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** visraṁsitaḥ kaṁsenaiva
kenacin mantrauṣadhādy-upāyenety arthaḥ \| vicukruśur devakyāṁ
snehavattayā vilepuḥ \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** visraṁsitaḥ kaṁsenaiva
mantra-japādinā pātita iti devakyāṁ snigdhā janā vicukruśur vilepur na
tu tad viduḥ \|\|15\|\|

**\...**

\|\| 10.2.16 \|\|

**bhagavān api viśvātmā bhaktānām abhayaṅkaraḥ \|**

**āviveśāṁśa-bhāgena mana ānakadundubheḥ \|\|**

**śrīdhara-svāmī (bhāvārtha-dīpikā) :** mana āviveśa manasy āvirbabhūva
\| jīvānām iva na dhātu-sambandha ity arthaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity arthaḥ \|
dhātu-saṁbandhe hi jīvatvaṁ durvāraṁ tathājatvavyāghātaś ca syād ity
arthaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** āviveśāṁśa-bhāgenety
ādi \| aṁśa-bhāgeneti pūrvavat \| aṁśānāṁ bhāgo vibhāgo yasmāt tathā
tena svenaiva rūpeṇety arthaḥ iti \| yad vā, aṁśa-bhāgaḥ
paripūrṇa-bhāgas tena \| ānakadunudbher mana āviveśa manasi
prakaṭībabhūva \| hariḥ śeṣa iva mano'bhibhūya tasthau \|\|16\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** viśvasyātmā prabhur api
bhaktānām evābhayaṅkaraḥ \| yad vā, viśvāntaryāmitayā sadā tasmin
vartamāne'pi tadānīṁ tac citte bhāva-viśeṣeṇa paryasphurad ity arthaḥ \|
tatra ca sarvaiśvarya-paripūrṇatayety abhiprāyeṇāha---bhagavān iti \|
etad ādya-padyārthaṁ sarva-sammataṁ na syāt \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśvasya ātmā prabhur api
bhaktānām evābhayaṅkaraḥ tadānīṁ tac-citte bhāva-viśeṣeṇa paryasphurad
ity arthaḥ \| tatra ca sarvaiśvarya-paripūrṇatayety abhiprāyeṇa
śrī-bhagavān iti etad ādy-apady-ārdhaṁ sarva-saṁmataṁ na syāt \| ata eva
śrī-citsukhenaivaṁ vyākhyātaṁ mana āviveśa pauruṣaṁ dhāmeti sambandhaiti
śrī-svāmi-pādānāṁ tu sammataṁ lakṣyate tathā ca tad-vyākhyānāt
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha vāsudeva-kalānantaḥ
\[bhā.pu. 10.1.24\] iti pūrvoktam upapādayati---saptamo vaiṣṇavaṁ dhāma
yam anantaṁ pracakṣate \[bhā.pu. 10.2.5\] ity-ādi \| vaiṣṇavaṁ dhāma
śrī-kṛṣṇa-tejaḥ \| athavā, śeṣa-talpa-rūpaṁ sthānaṁ yam anantaṁ
pracakṣate, anantam ity āhuḥ, saptamo devakyā babhūva \| ayam
arthaḥ---bhagavad-dhāmatvenāyam api bhagavān eva \| tathāpi yad devakyā
jaṭharasthatayā jīvavad garbhākāratāṁ prāpa, yac ca yogamāyā rohiṇyāṁ
saṅkrāmayāmāsa, saṅkrāmite ca tasmin, aho visraṁsito garbhaḥ \[bhā.pu.
10.2.15\] iti vā yal loka-bhrāntis tat sarvaṁ vicārato vakṣyamāṇasya
bhagavataḥ prādurbhāvasya vyatireka-mukhena
garbhākāratādy-abhāva-sūcanārtham \| yato\'nantasya garbhatvaṁ kathitam
\| na tasyeti \| tad eva darśayati---bhagavān apīty ādi \|
ānaka-dundubher mana āvir[+++ (TEXT MISSING?)]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśvātmā viśvasyaiva
premāspadībhaviṣyan aṁśena puruṣādy-avatāra-vṛndena saha bhāgena
bhaga-samūhena ṣaḍ-aiśvaryeṇa sahita eva mana āviveśa manasy āvirbabhūva
\| parāvareśo mahad aṁśa-yukto hy ajo'pi jāto bhagavān \[bhā.pu.
3.2.15\] iti tṛtīyokteḥ \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bhagavān api kṛṣṇaḥ
aṁśena sva-vilāsa-para-vyomādhīśādy-aṁśa-samūhena
bhāgenaiśvaryādi-bhāga-samūhena ca sahānakadundubher mana āviveśa \|
parāvareśo mahad aṁśa-yuktaḥ \[bhā.pu. 3.2.15\] ity-ādi tṛtīyāt tādṛśaḥ
san tan-manasy āvirāsīt \|\|16\|\|

**\...**

\|\| 10.2.17 \|\|

**sa bibhrat pauruṣaṁ dhāma bhrājamāno yathā raviḥ \|**

**durāsado'tidurdharṣo bhūtānāṁ sambabhūva ha \|\|**

**śrīdhara-svāmī (bhāvārtha-dīpikā) :** dhāma śrī-mūrtim \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śrī-mūrtiṁ
puruṣākārībhūtaṁ teja ity arthaḥ \| dusasadaḥ prāṇibhir āsanna-bhavitum
aśakyaḥ \| durdharṣaḥ kaṁsādibhir abhibhavitum aśakyaḥ \| pauruṣaṁ dhāma
puruṣottamasya prābhāvaṁ dadhānaḥ \| svasmin prādurbhūtaṁ kṛṣṇaṁ
paśyantīty arthaḥ \| dhāma dehe gṛhe raśmau sthāne janma-prabhāvayoḥ iti
viśvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sa bibhradity-ādi \|
sa sa vasudeva pauruṣaṁ puruṣākāraṁ vibhrat yathā ravis tathā rājamānaḥ
san dhāma babhūva, dhāma-svarūpo vabhūvety arthaḥ \| ata eva ca bhūtānāṁ
janānāṁ ca durāsado durdharṣa \| yad vā, puruṣāṇāṁ nārāyaṇādīnāṁ ca
dhāma āśraya-bhūtaṁ śrī-kṛṣṇaṁ vibhrat sambandha-mātreṇa \| yad vā,
purūn pāṇḍavān puru yathā syāt vā sinoti vadhnātīti puruṣaḥ śrī-kṛṣna
eva, tasya dhāma tat-svarūpaṁ dhāmeti svārthe vāṇ dhāma vigrahaṁ vā,
gṛha-deha-tviṭ-prabhāvā dhāmāni ity amaraḥ \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pauruṣaṁ dhāma**
śrī-bhagavat tejo manasi śrī-bhagavad āveśena tat tejo'bhivyakteḥ \| yad
vā, dhāma prādurbhāvaṁ prabhāvaṁ vā, tathā ca viśvaḥ---dhāma dehe raśmau
sthāne janma prabhāvayoḥ iti \| durāsado nikaṭe gantum aśakyaś cakṣurādy
agrāhyo vā, ata evātidurdharṣo'bhibhavitum aśakyaḥ samyak babhūva \| ha
sphuṭam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pauruṣāṁ dhāma**
śrī-bhagavat-tejaḥ manasi śrī-bhagavad āveśena tat tejo\'bhivyakteḥ yad
vā, dhāmā-prādurbhāvaṁ prabhāvam \| tathā ca viśvaḥ---dhāma dehe gṛhe
raśmau sthāne janma-prabhāvayoḥ iti \| durāsadaḥ nikaṭe gantum aśakyaḥ
cakṣur-ādy- agrāhyo vā, ata eva atidurdharṣaḥ abhibhavitum aśakyaḥ
samyag babhūva ha sphuṭam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pauruṣaṁ dhāma bhāgavataṁ vapuḥ
\|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pauruṣaṁ dhāma**
puruṣottamasya prādubhāvaṁ dadhānaḥ svasmin prādurbhūtaṁ kṛṣṇaṁ
paśyannity arthaḥ \| dhāma dehe gṛhe raśmau sthāne janma prabhāvayor iti
viśvaḥ \| **durāsadaḥ** prāṇibhir āsannībhavitum aśakyaḥ, ata eva
**atidurdharṣaḥ** kaṁsādibhir apy abhibhavitum aśakyaḥ \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pauruṣaṁ puruṣasya
kṛṣṇasya dhāma mūrti vibhrat \| dhāma dehe gṛhe raśmāv iti viśvaḥ \|
durāsado rājakīyaiḥ sannidhātumaśakyaḥ \| durddharṣaḥ
kaṁsenāpyabhibhavitumaśakyaḥ \|\|17\|\|

**\...**

\|\| 10.2.18 \|\|

**tato jagan-maṅgalam acyutāṁśaṁ**

**samāhitaṁ śūra-sutena devī \|**

**dadhāra sarvātmakam ātma-bhūtaṁ**

**kāṣṭhā yathānanda-karaṁ manastaḥ \|\|**

**śrīdhara-svāmī (bhāvārtha-dīpikā) : jagan-maṅgalaṁ** jagato
mūrtiman-maṅgalam \| **acyutāṁśam** acyutāś cyuti-rahitā aṁśā
aiśvaryādayo yasya tam \| yad vā, acyutasyāṁśa ivāṁśaḥ \| bhaktānām
anugrahārthaṁ paricchinna-vapur ity arthaḥ \| **samyag**-bhūtam eva
**āhitaṁ** vaidha-dīkṣayārpitam \| **devī** dyotamānā śuddha-sattvety
arthaḥ \| **sarvātmakaṁ** sarvasyātmānam, ata eva **ātma-bhūtaṁ**
svasminn ādāv eva santam \| **manasto** manasaiva **dadhāra** dhāraṇayā
dhṛtavatī, atrānurūpaṁ dṛṣṭāntam āha---**yathā kāṣṭhā** prācī dig
**ānanda-karaṁ** candram iti \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *jagato mūrtiman maṅgalam*
jagad-rirakṣayā maṅgalena maṅgalānāṁ ca maṅgalam ity ukta-diśā
parama-maṅgalena śrī-bhagavatā mūrti-dhṛtety arthaḥ \|
aparicchinneśvaryasya paricchinna-manasā dhāraṇam aśakyam ity
asvārasyena punar āha---*yad vā* iti ! *ity arthaḥ* iti paricchinna iha
vapur na prāpitam ity arthaḥ \| *vaidha-dīkṣā* tu kulārṇava-tantre
dīkṣā-kathana-prakṛte kathitā \| tathā hi---

> sparśa-dīkṣā vaidha-dīkṣā dṛg-dīkṣā ceti ced ataḥ \|
>
> dīkṣā tu trividhā proktā pārvatyai śaṅkareṇa vai \|\|
>
> yathā pakṣī sva-pakṣābhyāṁ śiśūn saṁvardhayec chanaiḥ \|
>
> sparśa-dīkṣopadeśas tu tādṛśaḥ kathitaḥ priye \|\|
>
> yathā kūrmaḥ sva-tanayān dhyāna-mātreṇa poṣayet \|
>
> vaidha-dīkṣopadeśas tu mānasaḥ syāt tathā-vidhaḥ \|\|
>
> svāpatyāni yathā matsyo vīkṣaṇenaiva poṣayet \|
>
> dṛg-dīkṣāyā upadeśas tādṛśa kathitaḥ śive \|\| iti \|

*śuddha-sattvety arthaḥ* \| *devī*-padasya krīḍamānety-ādy-artho mā bhūd
ity arthaḥ \| ata eva sarvātmakatvād eva \| yad vā, ātmanaiva bhūtaṁ
svayam āvirbhūtaṁ na tu yogivadyatnena manasyānītaṁ tena jīvavaj
jananī-jaṭhara-saṁbandho vārita iti \| dhāraṇayā dhyānenety arthaḥ \|
manassta iti \| tṛtīyārthe tasiḥ \| atra dhāraṇe'nurūpaṁ yogyam
ānando'mṛtaṁ yad rūpāḥ karā raśmayo yasya tam \| kāṣṭhā prācī yathā
svatas siddhaṁ candramākāśe dadhāti, tathā hṛdayākāśe svataḥ siddhe
sarva-bhūtāntarātmā ity-ādi-śruter dadhārety arthaḥ \| candra-pakṣe tu
andhakāra-nāśakatvena jagan maṅgalam \| acyutāṁśe pūrṇa-phalam \| śūraḥ
sūryas tasya sūtaḥ \| suṣumnākhyo raśmis tena samāhitaṁ niṣpāditam \|
amāyāṁ sūrya-līnaś candras tasya suṣumnākhya-raśminābhivyajyata iti
śāstrāntara-prasiddheḥ \| sarvāsām auṣadhīnām aṅkura-janakatvāt
sarvātmakam \| ātmano manaso'bhimānitvād ātma-bhūtam iti yojyam
\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tato jagan-maṅgalam
ity-ādi \| acyutā askhalitā aṁśā yatra tat tathā jagan maṅgalaṁ
sarvātmakam ātma-svarūpaṁ yat śrī-kṛṣṇa-dhāma tat manasto manasi \|
śūra-sūtena samāhitaṁ samādhinā sarpitaṁ tasya hṛdaye prāg āvirbhūtaṁ
śrī-kṛṣṇa-dhāma, tena samādhinā devakyām arpitam, tad dhṛdayāt vasudevaṁ
hareḥ sthānam \[bhā.pu.9.24.30\] iti prādur abhūd ity arthaḥ \| ubhayor
hṛdaye uttarā-garbha iva prādur abhūt \| ubhayoḥ
pitṛ-mātṛtvānugraha-kāraṇād ubhaya-traivābhivyakti, bhagavān tam āveśya
tām āviśad ity arthaḥ \| yad vā, sarbhātma-bhūtaṁ sarvātmaparā mā śobhā
tasyā ātma-bhūtaṁ trilokī-saundarya-saubhāgyātmakaṁ jagan maṅgalam
acyutāṁśa-dhāma dadhārety anvayaḥ \| sa vibhraṁ pauruṣaṁ dhāma
\[17śa.ślo\] iti dhāma-śabda-śrutyā dhāma-śabdānu-vṛttiḥ kārayitvyā \|
tatra dṛṣṭāntaḥ---kāṣṭheti \| ānandakaraṁ candraṁ kāṣṭhā pūrvā dika sā
yathā candraṁ dhatte, tasyāṁ tasyotpatti-shānam \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śūrasya suteneti śleṣeṇa
tatra tasya sāmarthyam uktam \| devī devakīti śleṣeṇa tasyā api tad
dhāraṇa-yogyatoktā \| sarvātmakam apy ātma-bhūtam ātmani prādurbhūtaṁ
putra-rūpatayā dadhārety arthaḥ \| bhagavantam iti śeṣaḥ, acyutāṁśam ity
asya ca dvitīya-vyākhyāyedam eva padaṁ viśeṣyaṁ jñeyam \|
ānandayantītyānandāḥ karā yasya candrasya tam amṛta-raśmitvāt \| anyat
tair vyākhyātam \| yad vā, na cyutā aṁśā yasya taṁ sarvāṁśa-paripūrṇaṁ
bhagavantam ity arthaḥ \| samāhitaṁ sākṣād arpitavat prakāśitam \|
harṣa-śoka-vivardhana iti pūrvaṁ śoko'py uktaḥ \| adhunā ca paramānanda
eva jāta ity āha---sarveṣām ātmanāṁ jīvānāṁ kaṁ sukhaṁ yasmāt tam \|
kutaḥ ? ātmabhūtaṁ paramātma-rūpaṁ parama-priyatvād ity arthaḥ \| yad
vā, na ca yoginām iva taddhāraṇe yatna ity āha---ātmanā bhūtaṁ samāhitaṁ
sat svayam evāvirbhūtam ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvātmakam api ātma-bhūtam
ātmani prādur-bhūtaṁ putra-rūpatayā dadhārety arthaḥ \| tena jīvavaj
janmābhāvāddhyaktir eva śrī-bhagavato janmocyate \| tathā ca
śrī-madhvācārya-dhṛtaṁ tantra-bhāgavata-vacanam---

> aheyam anupādeyaṁ mad-rūpaṁ nityam avyayam \|
>
> sa evāpekṣya rūpasya vyaktim eva janardanaḥ \|\|
>
> agṛhnād vyasṛjac ceti kṛṣṇa-rāmādikāṁ tanum \|
>
> paṭhyate bhagavān īśo mūḍha-buddhi-vyapekṣayā \|\|
>
> tamasādy-upagūḍhasya yat tamaḥ pānam iśituḥ \|
>
> etat puruṣa-rūpasya grahaṇaṁ samudīryate \|\|
>
> kṛṣṇa-rāmādi-rūpāṇāṁ loke vyakti-vyapekṣayā \| iti \|\|

mahāvarāha-vacanaṁ ca---

> sarve nityāḥ śāśvatāś ca dehās tasya parātmanaḥ \|
>
> heyopādeya-rahitā naiva prakṛtijāḥ kvacit \|\|

paramānanda-sandohā jñāna-mātraś ca sarvataḥ \| iti \|

bhagavantam iti śeṣaḥ \| ānandayantīty ānandāḥ karā yasya candrasya tam
amṛta-raśmitvāt anyattau yad vā na cyutaḥ eko\'py āṁśo yasya taṁ
sarvāṁśa-paripūrṇaṁ bhagavantam ity arthaḥ \| yat evātma-bhūtaṁ
sarva-mūla-svarūpaṁ samāhitaṁ sākṣād arpita-vat-prakāśitaṁ
harṣa-śoka-virdhanaṁ iti pūrvaṁ śoko\'py uktaḥ adhunā ca paramānanda eva
jāta ity āha, sarveṣām ātmanāṁ jīvānāṁ kaṁ sukhaṁ yasmāt taṁ yad vā na
ca yoginām eva tad dhāraṇe yatna ity āha, ātmanā bhūtaṁ samāhitaḥ san
yaḥ svayam evāvirbhūtas tam ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tato bhagavāṁs tad-dehād
devakī-dehe praviṣṭa ity āha---tata iti \| **jagatāṁ** mūrtiman
**maṅgalaṁ** cyuti-rahitā aṁśā nārāyaṇa-nṛsiṁhādayo yatra tat \|
**sarveṣāṁ** bhaktānāṁ sarvasya śambhor vā **ātmano** manasaḥ **kaṁ**
sukhaṁ yatra, tad **ātma-bhūtaṁ** ātmanaiva bhūtaṁ svayam āvirbhūtaṁ, na
tu yogivad yatnena dhāraṇayā manasy ānītaṁ, **manasto** manasā
**dadhāra**, tena jīvavaj jananī-jaṭhara-sambandho vāritaḥ \| ata
evānurūpaṁ dṛṣṭāntam āha \| **kāṣṭhā** prācī dik **ānanda-karaṁ**
candraṁ yatheti kiyad-dinānantaraṁ taṁ tu sā sva-kukṣi-madhye'pi kṛṣṇaṁ
paśyantī babhūveti jñeyam \| diṣṭyāmba te kukṣi-gataḥ paraḥ pumān
\[bhā.pu. 10.2.41\] ity agrimokteḥ \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** atha devakīdehaṁ
prāviśadity āha---tato vasudevamanasaḥ sakāśāt satpauruṣaṁ dhāma devī
parātmā devakī manasto manasi dadhāra \| kīdṛśaṁ? jagato
mūrtimanmaṅgalam \| na cyuta eko\'pyaṁśo yasya taṁ nikhilāṁśapūrṇam ity
arthaḥ \| śūrasutena vasudevena vaidhadīkṣayākāṇvāmnāyakhyātayā
samāhitamarpitam iti harestadaurasatvaṁ vyaktam \| sarveṣāṁ bhaktānāṁ
sarvasya śivasya cātmano manasaḥ kaṁ sukhaṁ yasmāttam ātmanā
svayamevāvirbhūtaṁ nanu yogivadyatnena dhāraṇayā manasyānītam ity arthaḥ
\| anurūpaṁ dṛṣṭāntamāha---kāṣṭhā prācī dik yathānandakara candram iti
\| taduttaraṁ kukṣau ca dadhāreti bodhyam \| diṣṭyāmba! te kukṣigataḥ
paraḥ pumān iti devavākyāt \| ayaṁ bhāvaḥ,
vasudevadevakyordehasambandhena harernāpuruṣārtho jīvasyeva
svamātāpitrordehasambandhena bhavet \| sattvaṁ viśuddhaṁ
vasudevaśabditamity-ādi caturthavākyena tvaṁ parā prakṛtiḥ sūkṣma iti
vaiṣṇavoktadevakīstotreṇa ca tayoḥ parāvatāratvokteḥ \| na khalu
saurabhiṇī ratnamandire tiṣṭhannṛpatirapumarthabhāk pratīta iti
\|\|18\|\|

**\...**

\|\| 10.2.19 \|\|

**sā devakī sarva-jagan-nivāsa-**

**nivāsa-bhūtā nitarāṁ na reje \|**

**bhojendra-gehe'gni-śikheva ruddhā**

**sarasvatī jñāna-khale yathā satī \|\|**

**śrīdhara-svāmī (bhāvārtha-dīpikā) : sarva-jagan-nivāsasya** śrī-harer
**nivāsa-bhūtā** saty api nitarāṁ sarva-janāhlādakatayā **na reje**,
kintu svayam evānandam anvabhavat \| yataḥ kaṁsasya **gṛheruddhā**
anyair na dṛśyate \| ghaṭādiṣu **ruddhāgni-śikhā** dīpa-kalikeva \|
tathā **satī** śobhamānā **sarasvatī jñāna-khale** jñāna-vañcake ruddhā
**yathā**'nyeṣām anupakāriṇī na rājate tadvat \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarva-jagad āhlādakatayā
nikhila-viśvānanda-janakatvena na reje na śuśubhe \| svayam evaikākiny
eva \| *jñāna-vañcake*'dhītyāpi śāstram anadhyāpaken##yeṣāṁ
tad-bhinnānām anupakāriṇī adattā satī kasyāpi
paṭhana-pāṭhana-janya-puṇyotpattiṁ karotīty arthaḥ \|

yad vā, jñānena śastrīyopadeśena lokān dharme pravartayann api
svopakārārthaṁ svayaṁ svapne'pi dharma-vārtām api yo na karoti, so'pi
jñāna-vañcakas tasmin yathā-śāstraṁ na śobhate, tadvad iti\|

yad vā, jñāna-vañcako dāmbhikas tatra yathā sarasvatī na śobhate,
dāmbhika-kathitaṁ na ko\'pi satyaṁ manute, vañcakatvāt tasya \|

kiṁ ca, yathā agni-śikhā prabalā satī rodhaka-gṛhaṁ dahati, tathā devaky
api kaṁsasyaiśvaryaṁ dhakṣyatīty arthaḥ \| yathā ca **satī sarasvatī**
pāpātiśayena sva-rodhakaṁ kālena nāśayati, tathaiva devakī kaṁsam iti
bhāvaḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** sā devakīty-ādi \|
**bhojendra-gṛhe ruddhāpijagan nivāsa-nivāsa-bhūtāagni-śikheva nitarāṁ
na reje**, **jñāna-khale** jñānenāpi khale dhūrte ātma-vañcake
dīnānurūpa-vyavahāriṇi jane satī vartamānā śobhamānā vā **sarasvatī**
yathā rājate, asthānasthāpi rājate, kintu pāralaukika-paryāyā na
bhavati, evaṁ bhojendrasya sukhāya nābhūt, kintu **reje**,
bhoja-gṛha-jñāna-khalayoḥ sādharmyam \| tathā ca---tāṁ vīkṣya kaṁsaḥ
prabhayājitāntarāṁ, virocayantīṁ bhavanam \[bhā.pu.10.2.20\] iti
vakṣyati \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sarva-jagato nivāsa**
āśrayaḥ śrī-kṛṣṇaḥ, tasya **nivāsa-bhūtā** paramāśrayatvaṁ prāptety
arthaḥ \| kiṁ ca, **devakī** sākṣād bhagavan-mātṛtayāvatīrṇety arthaḥ \|
iti bhāgya-viśeṣeṇa parama-śobhā-yogyatoktā, tathāpi **na reje**
nāśobhata \| **agni-śikhāyāḥ** sva-sukhābhāvād dṛṣṭāntāntaram
āha---**sarasvatīti**, veda-śāstra-rūpā \| **jñāne khale** vañcakaḥ
parasmiṁs tad-aprakāśaka ity arthaḥ \| tasmin jane tasyātma-sukhaṁ
satītvena jñāna-khale'pi svato bahudhollāsāt \| **bhojendra-gehe** na
jñāna-khalasya sāmyaṁ bodhana-mātratvāpekṣayā \| anyat tair vyākhyātam
\|

yad vā, jñāna-khalaḥ paropatāpārthaṁ śāstra-jñāna-paraḥ, tasmin
kathañcit prāptottamā sarasvatī yathā na reje ādhāra-doṣāt, tadvad ity
arthaḥ \| śleṣeṇa bhojayantīti bhojāḥ [sudāḥ]{.mark}, teṣām indraḥ
śreṣṭhaḥ, tasya **gehe** mahānase bhasmādibhī **ruddhā**
jvalad-**agni-śikhā** anyeṣām upakāram akurvāṇā yathā na reja iti tasya
duṣṭatvābhāvād dṛṣṭāntāntaram \|

athavā bhojendra-gehe ruddhāpi nitarāṁ na reje kim ?---kākvā, api na
nitarāṁ rarājaivety arthaḥ, yataḥ sarveti
sākṣād-bhagavat-samādhiṣṭhitety arthaḥ \| ruddhāpy agni-śikhā yathā
rājate, tathā \| tasyāṁ nitarāṁ dīpty-abhāvenānyo
dṛṣṭāntaḥ---**sarasvatī** pāṇḍitya-rūpā **satī** sarvottamā **jñānasya
khale** sūcake saṅketādinaiva pratipādake yathā
cāturya-viśeṣa-vyañjanena nitarāṁ rājata eveti \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gacchatīti jagad iti niruktyā
sarva-mātra-vācakenāpi tac-chabdenātrānitya eva **sarva** ucyate \|
sarva-śabdasya pṛthak-pāṭhāt tataḥ sarva-śabdena tad-atītaṁ sarvam iti
\| tataś ca nityasyānityasya ca sarvasya **nivāsa** āśrayaḥ, yasya bhāsā
\[mu.u. 2.2.11\] ity-ādi-śruter yad-āśrayatvenaiva tat tat sarvaṁ
bhāsate, sa śrī-kṛṣṇa ity arthaḥ \| tasya ca **nivāsa-bhūtā** āśrayatvaṁ
prāptāpīty arthaḥ \| iti sarvāhlādaka-śobhā yogyatoktā tādṛśy api
**nitarāṁ** sarvāhlādakatayā **na reje**, kintu svāntaraṅgaiḥ
śrī-vasudevādibhir viśiṣṭasya svasyaivāhlādakatayā reja ity arthaḥ \|

yathā tādṛṣy **agni-śikhā sarasvatī** ca nitarāṁ sarvollāsakatayā na
rājate, kintu svāntaraṅga-viśiṣṭa-svollāsakatayaiva rājata ity arthaḥ \|
ete hi sva-dīptyā svayam ullāsataḥ svān antaraṅgān vollāsayata iti \|
sarasvatī-pakṣe svāntaraṅgaṁ tan-mana-ādikaṁ agni-śikheva ruddhety anena
sā prabalā tad gṛham api dhakṣyati, tādṛśī sarasvatī ca nijādhāraṁ
pāpena nāśayiṣyaty eveti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** seti \| sā
śuddha-sattva-vṛtti-rūpatvena prasiddhā dyotanād devakīti
yathārtha-nāmnī **nitarāṁ na reje** iti tejasaḥ sarva-cakṣuḥṣu
prasaraṇābhāvād ānandasya ca sarva-manaḥsv iti bhāvaḥ \| pūrvo'tra
dṛṣṭāndho'gni-śikheva ruddheti \| uttaro'tra **satī jñāna-khale**
yatheti tatra kaṁsasya tad-gṛha-praveśo pūrvam anubhava-viṣayo bhavad
uttaraṁ tu manaḥ-praveśābhāvān naivety āha \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
prākṛta-**sarva-jagan-nivāsasya** śrī-harer **nivāsa-rūpā saty** api
**nitarāṁ** sarva-janasyāhlādakatayā **na reje**, kintu
tatratya-svāntaraṅga-dvitra-jana-sahitasya svasyaivety arthaḥ \| yataḥ
kaṁsasya gṛhe ruddhā agni-śikhā iveti sā yathā **gṛhe ruddhā,** nagaraṁ
na prakāśayati kintu gṛha-sthita-vastv eva, tathā sva-samīpa-vartināṁ
dvi-tra-janānāṁ śītādi-nāśikā ca, tathaivety arthaḥ \| yathā ca, sā
prabalā satī rodhakasya gṛhaṁ dahati, tathaiva devaky api
kaṁsasyaiśvaryaṁ dhakṣyatīty arthaḥ \| **jñāna-khale** jñāna-vañcake
**ruddhā sarasvatī** sarva-lokānupakāriṇī satī yathā na rājate,
pāpātiśayena sva-rodhakaṁ ca kālena yathā nāśayati, tathaiva
svāparādhena kaṁsam api devakī nāśayiṣyatīty arthaḥ \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sa parātmā devakī
sarvajagannivāsasya kṛṣṇāsya nivāsabhūtāpi svayaṁ tadanubhavena
jātātyānandāpi sato nitarāṁ nikhilajanānandakatayā na reje, kintu
svapārśvasthādvitrāntaraṅgajanasāhitasvānandakatayaivety arthaḥ \| yato
bhojendrasya kaṁsasya gṛhe ruddhā \| yathā ghaṭādyavaruddhā dīpaśikhā
gṛhaṁ na prakāśayati \| yathā sarasvatī jñānakhale vidyāvañcake ruddhā
paropakārāya na bhavati \| dīpaśikhā yathā prabalā satī svarodhakasya
gṛhaṁ nirdahet, sarasvatī ca svarodhakaṁ pāpātiśayena vināśayet tathā
svāparādhena kaṁsaṁ svarodhakaṁ seti vyajyate \|\|19\|\|

**\...**

\|\| 10.2.20 \|\|

**tāṁ vīkṣya kaṁsaḥ prabhayājitāntarāṁ**

**virocayantīṁ bhavanaṁ śuci-smitām \|**

**āhaiṣa me prāṇa-haro harir guhāṁ**

**dhruvaṁ śrito yan na pureyam īdṛśī \|\|**

**śrīdhara-svāmī (bhāvārtha-dīpikā) : prabhayā bhavanaṁ virocayatīm** \|
**ajito'ntarā** kukṣi-madhye yasyās tām \| eṣa virocamāno
**dhruvaṁharir** eva \| **yad** yasmād **īdṛśīyaṁ purā** pūrvaṁ nāsīt
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prabhayā sva-deha-kāntyā
\| bhavanaṁ gṛham \| ajito viṣṇurantarā kukṣi-madhye kuṣyate niṣkṛṣyate
vicāryate śubhāśubhamaneneti kukṣi manastan madhye'nyathā manasta ity
ukti-virodhassyād iti \| kaṁsa-dṛṣṭyā yathāśrutam evāstu \| śuci
svābhāvikam ānandadotthaṁ na tu pūrvavat sakapaṭaṁ smitaṁ yasyās tām
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīkṣya sākṣād dṛṣṭvā
prabhayety atra viśeṣaḥ śrī-viṣṇu-purāṇe---

> na śeke devakīṁ draṣṭuṁ kaścid apy ati-tejasā \|
>
> jājjvalyamānāṁ tāṁ draṣṭuṁ manāṁsi kṣobham āyayuḥ \|\| \[vi.pu.
> 5.2.5\] iti \|

śuci śuddhaṁ na tu pūrvavad tad-vañcanārthaṁ kapaṭaṁ smitaṁ yasyās tām
āha \| svacitte guhāṁ hṛdayam udaraṁ vā, śleṣeṇa mad bhayād
gupta-sthānam āśritaḥ \| kiṁ vā, nāgasya mama hananārthaṁ hariḥ siṁho
darīṁ śrita iti \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīkṣya sākṣāt dṛṣṭvā
prabhavety atra viśeṣaḥ śrī-viṣṇu-purāṇe---

> na śeke devakīṁ draṣṭuṁ kaścid apy atitejasā \|
>
> jājvalyamānāṁ tām dṛṣṭvā manāṁsi kṣobham āyayuḥ \|\| \[vi.pu. 5.2.5\]
> iti \|

bhagavad ānanda-sphūrti-svābhāvyāt śuci śuddhaṁ na tu pūrvavad
vañcanārthaṁ sakapaṭaṁ smitaṁ yasyās tām āha svacitte guhāṁ hṛdayam
udaraṁ vā śleṣeṇa nāgasyaiva mama siṁha iva bhīṣaṇo\'yaṁ darī śrita iti
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tām iti \| eva jīvan jīva-rūpeṇa
dṛśyamāno\'pi loka-bahiṣkṛtatva-sāmyāt mṛta eva sannivṛttau hetum āha,
antaryāmi-rūpatayā svayaṁ prabhuḥ parameśvaro yatreti tasya doṣam uktvā
śrī-harivaṁśa-sambandhasya svābhāvikaṁ guṇam āha \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prabhayā** bhavanaṁ
**virocayantīṁajitaḥ antare** kukṣi-madhye yasyās tām \| **śuciḥ**
svābhāvikam ānandotthaṁ na tu pūrvavad vañcanārthaṁ sa-kapaṭaṁ
**smitaṁ** yasyās **tāṁ vīkṣya** sva-gatam āha \"me mātaṅgajasya hariḥ
siṁhaḥ\"**yad** yasmād **īdṛśī pūrvaṁnāsīt** \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ajitāntarāṁ
kukṣigatājitāṁ, prabhayā bhuvanaṁ virocayantīṁ tāṁ devakīṁ vīkṣya kaṁsaḥ
svagatamāha---me mattakarīndrasya hariḥ siṁhaḥ guhāṁ kukṣiṁ gata iyaṁ
pūrvamīdṛśī nāsīt \|\|20\|\|

**\...**

\|\| 10.2.21 \|\|

**kim adya tasmin karaṇīyam āśu me**

**yad artha-tantro na vihanti vikramam \|**

**striyāḥ svasur guru-matyā vadho'yaṁ**

**yaśaḥ śriyaṁ hanty anu kālam āyuḥ \|\|**

**śrīdhara-svāmī (bhāvārtha-dīpikā) :** nanu santi sāmādaya upāyāḥ, neti
svayam evāha \| ayam artha-tantro deva-kārya-pradhāno vikramaṁ na
vihanti \| mad-vadhe parākramaṁ kariṣyaty evety arthaḥ \| yad vā,
tarhīdānīm eveyaṁ hanyatām iti nicintyāha---artha-tantro'pi pumān svaṁ
vikramaṁ na vihanti na nāśayati \| strī-vadhe tan-nāśaḥ syād iti bhāvaḥ
\| tad evāha---striyā iti \| guru-matyā gurviṇyāḥ \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhunā kiṁ kāryam iti cet
tatrāha---nanv iti \| ādi-śabdāt dāna-bheda-daṇḍā jñeyāḥ \| svayam eva
kaṁsaḥ \| ayaṁ garbhago hariḥ \| atha copāyeṣu daṇḍasya
kārya-siddhikaratve'py anartha-hetutvam āha---yadveti \| iyaṁ devakī \|
idānīm evādhunaiva \| na nāśayati rakṣaty evety arthaḥ \| tan nāśo
vikramo nakṣyatvevāsyāṁ jīvantyāṁ tato jāta-pravṛddha-taruṇībhūtenāsyā
bālena saha yuddhe jaye parājaye vā samavikramaḥ syāsyaty eva
sagarbha-strīvadhe tu ko vikrama iti bhāvaḥ \| na kevalaṁ vikrama-hānir
eva dharmādi-hānir apīty āha---striyā iti \| prathamaṁ strī-vadha eva
mahat pāpaṁ tatrāpi svasā sāpi sagarbheti sarvathā dharmādi-hānir eveti
\| **gurviṇyāḥ**āpanna-sattvā syād gurviṇy antarvatnī ca garbhiṇī ity
amaraḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adyādhunā, tatrāpy āśu,
ayaṁ svadeha-rakṣārthakaḥ kṣaṇiko'pi vā sarvakālaṁ yaś ādi hanti \|
sthiyā ity āder yathottaram avadhyatve yaś ādeś ca yathottaraṁ tad
apekṣyatve śriṣṭhyam \| yad arthaṁ vadhas taj jīvanam api hanyād iti kiṁ
teneti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kim ady eti atra ṭīkāyām yad
vety asya pūrvatra kintu sriyā iti yadi vikramaṁ na vihanti tathāi
sriyāṁ jñeyam adyāsminn evāhani tatrāpy āśu adhunaiva evaṁ bhayenaiva
yat svadaurātmyaṁ stabdhaṁ tat tu vivekenaiva svayaṁ karom iti svasminn
abhimāna-sukhaṁ kalpayati striyā iti sārdhena \| ayaṁ
sva-deha-rakṣārthakaḥ kṣaṇiko\'pi vā sarva-kālaṁ yaśa ādi hanti striyā
ity āder yathottaram avadhyatve yaśa ādeś ca yatottaraṁ tad apekṣyatve
śraiṣṭhyaṁ yad arthaṁ vadhas taj jīvanam api hanyād iti kinteneti bhāvaḥ
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** spaṣṭam apy āha tasmin
mad-vairiṇi āśu idānīṁ kiṁ karaṇīyaṁ garbhastham eva tam imaṁ hanyāṁ cen
na yady asmād artha-tantraḥ svārtha-paro'pi lokaḥ vikramaṁ na vināśayati
sampraty asya vadhe mama vīratva-vyañjako vikramo naṅkṣyati \| tasmāj
jāta pravṛddha-taruṇī-bhūtenānena saha saṅgrāme jaye parājaye vā mama
vikramas tu sthāsyaty eva garbha-vadhe tu ko vikrama iti bhāvaḥ \| na
kevalaṁ vikrama-hānir eva dharmādi-hānir apīty āha striyā iti guru-matyā
gurviṇyāḥ atra bhayenaiva yat sva-daurātmyaṁ stabdhaṁ, tat tu
mad-vivekenaiva iti svasminn abhimāna-sukhaṁ kalpitaṁ kaṁseneti jñeyam
\|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sphuṭamāha---tasmin
pūrvamadvairiṇi viṣṇau mayādya kimāśu kāryaṁ garbhasya evaiṣa na
hantavyaḥ yato\'rthatantraḥ svārthaparo\'pi loko vikramaṁ na hanti
garbhasthavadhe me vikramahānirity arthaḥ \| na kevalaṁ taddhānireva
dharmādihāniścety āha---striyā iti \| gurumatyā garbhiṇyāḥ anukṣaṇaṁ
tatkṣaṇam eva \|\|21\|\|

**\...**

\|\| 10.2.22 \|\|

**sa eṣa jīvan khalu sampareto**

**varteta yo'tyanta-nṛśaṁsitena \|**

**dehe mṛte taṁ manujāḥ śapanti**

**gantā tamo'ndhaṁ tanu-mānino dhruvam \|\|**

**śrīdhara-svāmī (bhāvārtha-dīpikā) :** kiṁ ca, **sa eṣa jīvann** api
mṛtaḥ syāt \| **nṛśaṁsitena** krauryeṇa **yo vartetataṁ** jīvantam eva
**manujāḥ śapanti** durvākyair dhik-kurvanti \| sa ca **dehe mṛte
tanu-māninaḥ** pāpino narakaṁ gacchanti \| athavā, śāpa-prakāram
evāha---tanu-mānino'sya dehe mṛte'yaṁ **dhruvam andhaṁ tamo**
gamiṣyatīti \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atra loke krūra-karmaṇām
api śryāyur ādayo yady api santi tathāpi te satāṁ na ślāghyā ity
āha---kiñceti \| dhikkurvanti nindanti dhikkāram āha---sa ceti \| sa ca
dhikkāra īdṛśa ity āha---deha iti \| śapantītyasya dhik kurvantīty
artha-kalpanātaḥ prasiddhārtha eva vara ity āha---athaveti \| tanu
māninaḥ prāṇihiṁsayā svatanuṁ mānayato lālayato'sya janasya \| ayaṁ
tanu-mānī dhruvam atiśayena yad andhaṁ tamo narakas tūdgatāṁ gamiṣyatīti
manujāḥ śapanti \[nindanti\] ity anvayaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dināni katicid yaj
jīvyate, tad api śubham, tatrāha---sa iti tat pratyakṣatāṁ tātkālikatāṁ
vā vodhayati, khalu vitarke niścaye vā \| nṛśaṁsitaṁ hiṁsā \| manujāḥ
sarva eva manuṣyāḥ \| anyat tair vyākhyātam \| yad vā, dehe amṛte jīvaty
api sati \| kiṁ vā, dehe sati mṛte ca satīty arthaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, dināni katicit yaj
jīvyate tad api śubhaṁ, tatrāha---sa iti \| eṣa jīvan jīvad avasthatvena
dṛśyamāṇo\'pi mṛta eva loka-bahiskṛta-tāsāmyād iti bhāvaḥ \| khalu
vitarke nṛśaṁsita hiṁsā manujāḥ sarva eva manuṣyāḥ antyattaiḥ tatra
tanumāninaḥ pāpina iti dehātma-buddhyaiva pāpābhiniveśo bhavatīti bhāvaḥ
\| yad vā, dehe mṛte jīvaty api sati kiṁ vā, dehe sati mṛte maraṇe ca
satīty arthaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** garbhaṁ hatavato mama
jīvitavyam api dhik-kṛtam eva ity āha---sa iti \| **nṛśaṁsitena**
kauryeṇa \| **dehe mṛte** satīti jīvati tu yadyapi tasmād bibhyati, tad
apīti bhāvaḥ \| **śapanti**\"re pāpin ! kumbhīpāke pata\" iti sākṣepam
uccair ākrośanti \| tataś ca tanu-māninaḥ prāṇy-antara-hiṁsayā sva-tanuṁ
mānayato lālayato janasya bhogya yad andhaṁ tamas tad dhruvam eva gantā
gacchati \|\|22-23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bhrūṇahatyayā jīvanaṁ
nindyam ity āha---sa iti---atyantanṛśaṁsitena
taddhatyālakṣaṇenātikrauryeṇa jīvadehāttasmāt bhītā manujā manasaiva
śapanti taddehe mṛte tu sati are mahāpāpin kumbhīpāke nipateti
sākṣepamuccairākrośanti \| tataś ca tanumāninaḥ prāṇihatyayāpi svatanuṁ
mānayato lālayato jana ya yadandhaṁ, tamastad eva dhruvaṁ saṅgatā
gamiṣyatīti \| tasmād garbhastho\'yaṁ na hantavyaḥ kintu jātastaruṇo
hantavyastena me vikramasthitiriti bhayahetuko\'pi svadaurjanyastambho
vivekahetukatayaiva tena kalpita iti bodhyam \|\|22\|\|

**\...**

\|\| 10.2.23 \|\|

**iti ghoratamād bhāvāt sannivṛttaḥ svayaṁ prabhuḥ \|**

**āste pratīkṣaṁs taj-janma harer vairānubandha-kṛt \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** pūrvokta-vicāreṇa \|
ghora-bhāvaḥ sāmānya-strī-hiṁsā, ghoratara-bhāvo bhāginī-hiṁsā,
**ghoratamas** tu sa-garbhāyās tasyā hiṁsā iti bhāvāt karmaṇaḥ

> bhāvo līlā kriyā ceṣṭā bhāvaḥ sattā bhāvo'pi ca \|
>
> bhāvo bhaktiḥ samākhyātā padārtho bhāvaḥ ucyate \|\| iti halāyudhaḥ \|

svayaṁ prabhuḥ svayam eva svīkṛta-rājyatvāt \| ugrasenaṁ ca pitaram
ity-ādi-ukteḥ \| jñānitvābhimānitvād vā svayaṁ prabhuḥ \| taj
janmāṣṭama-garbha-janma \| pratīkṣan kadotpatsyata iti mṛśan \| vairaṁ
virodhas tad anubandhas tadādhikyaṁ taṁ karotīti tathā
nirantara-vairakṛd ity arthaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evaṁ vicāreṇa \|
bhāvād abhiprāyāc ceṣṭitād vā \| svayam eva, na tv anyeṣāṁ mantraṇādinā
samyaṅ-nivṛttaḥ, na tu garbhapātanādau yantaṁ cakārety arthaḥ, yataḥ
prabhus tādṛśa-vicāre samarthaḥ \| yad vā, svayam ātmanaiva, na tv
anya-sammatyā prabhuḥ prabhummanya ity arthaḥ \| harer
vairādyaśeṣa-doṣa-harasyāpi \| kiṁ vā, svaguṇaiḥ sarva-manoharasyāpi yad
vairaṁ tasmin dveṣas tasyānubandho'nuvartanam, taṁ karotīti tathā-bhūtaḥ
san tasya harer janma pratīkṣamāṇa āste babhūvety arthaḥ \| virānubandhe
ca viśeṣaḥ śrī-hari-vaṁśe sacivān prati kaṁsoktau---

> māsān vai puṣyamāsādīn gaṇayantu mama striyaḥ \|
>
> pariṇāme tu garbhasya śeṣaṁ jñāsyāmahe vayam \|\| \[ha.vaṁ. 2.2.4\]
> iti \|

ata eva tathaiva hari-vaṁśe---

> yad-arthaṁ sapta te garbhāḥ kaṁsena vinipātitāḥ \|
>
> taṁ tu garbhaṁ prayatnena rarakṣus tasya mantriṇaḥ \|\| \[ha.vaṁ.
> 2.4.8\] iti \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti evaṁ vicāreṇa bhāvāt
abhiprāyāt ceṣṭitād vā svayam eva na tv anyeṣāṁ mantraṇādinā samyak
nivṛttaḥ na tu garbha-pātanādau ca yatnaṁ cakārety arthaḥ \| yataḥ
prabhur anya-nirapekṣaḥ yad vā, svayam ātmanaiva na tvanya-saṁmatyā
prabhuḥ prabhuṁ-manya ity arthaḥ \| vastutas tu tatra tatrāntaryāmi-vaśa
eva syād iti bhāvaḥ \| hareḥ vairādy aśeṣa-doṣa-haratvena kiṁ vā,
sarva-manoharatvena tatāmatayā prasiddhasyāpi yad veraṁ dveṣas
tasyānubandho\'nuvartanaṁ taṁ karotīti tathā-bhūtaḥ san yady api bhayāt
kaṁsa ity uktaṁ tathāpi bhayasthāne vairam api bhavatīti tathocyate tena
tasya hare janma pratīkṣamāṇa āste babhūvety arthaḥ \| tat-pratīkṣāyāṁ
ca vieṣaḥ śrī-hari-vaṁśe svacivān prati kaṁsoktau

> māsān vai puṣya-māsādīn gaṇayantu mama striyaḥ \|
>
> pariṇāme tu garbhasya śeṣaṁ jñāsyāmahe vayam \|\| \[ha.vaṁ. 2.2.4\]
> iti \|

atas tatraiva---

> yad-arthaṁ sapta te garbhāḥ kaṁsena vinipātitāḥ \|
>
> taṁ tu garbhaṁ prayatnena rarakṣus tasya mantriṇaḥ \|\| \[ha.vaṁ.
> 2.4.8\] iti \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** svayam abhimānī prabhur
upāyajñaḥ \|\|23\|\|

**\...**

\|\| 10.2.24 \|\|

**āsīnaḥ saṁviśaṁs tiṣṭhan bhuñjānaḥ paryaṭan mahīm \|**

**cintayāno hṛṣīkeśam apaśyat tanmayaṁ jagat \|\|**

**śrīdhara-svāmī (bhāvārtha-dīpikā) : saṁviśan** śayānaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
vairānubandha-janitabhayena kaṁsasya cittāveśam āha---āsīna āsase
sthitaḥ tiṣṭhan kutracit sthita utthito vā \| paryaṭan itas tato vicaran
\| hṛṣīkeśaṁ sarvendriya-pravartakaṁ sarvendriya-grāhya-viṣaye tam eva
dadarśety arthaḥ \| tanmayatva-darśanaṁ tu premṇā sadā
paramānanda-janakaṁ bhayena tat-kālaṁ parama-duḥkha-janakam iti
bhakta-vairiṇor bhedaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** cintayan ayam
adhunaivāvirbhūya māṁ haniṣyatīty evaṁ bhāvayan \| hṛṣīkeśam iti
sarvendriya-vṛttau parisphuraṇena hṛṣīkeśatābhivyakteḥ \| yady api tan
mayatva-darśanaṁ yoginām api sudurlabhaṁ prema-bhaktānām eva sampadyate,
tathāpi teṣu paramānandamayatvenāsmiṁś ca parama-duḥkhamayatveneti
siddhāntaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vairānubandham evāha āsīna
iti \| cintayānaḥ ayam adhunaivāvirbhūya māṁ haniṣyatīty evaṁ bhāvayann
ity arthaḥ \| hṛsīkeśam iti sarvendriya-vṛttau parisphūraṇena
hṛṣikeśatābhivyakteḥ yady api tanmayatva-darśanaṁ yoginām api
sudurlabhaṁ prema-bhaktānām evaṁ saṁpadyate tathāpi teṣu
paramānandamayatvena asmiṁs tu parama-duḥkha-bhayatveneti bhedaḥ
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āsīna iti yenānte sa doṣo 'pi
tadrūpaṁ yāsyatīti bhāvaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vairānubandhajanitena
bhayena kaṁsasya cittāveśaṁ vivṛṇoti āsīna iti saṁviśan śayānaḥ \|
cintayānaḥ cintayanhṛṣīkeśaṁ sarvendriyaviṣayībhutaṁ tanmayatvadarśanaṁ
premnā paramānandajanakaṁ bhayena tu paramaduḥkhajanakam iti
bhaktavairiṇostanmayatvadarśanasya bhedo draṣṭavyaḥ \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** vairānubandhahetukaṁ
kaṁsasya cittāveśamāha---māsīna iti \| saṁviśan śayānaḥ hṛṣīkeśaṁ
nikhilendriyaviṣayībhūtaṁ cintayan jagattanmayaṁ tatpradhānamapaśyat \|
premṇā tanmayatvadarśanamānandakaraṁ bhayena tu dukhakaram iti vivecyam
\|\|24\|\|

**\...**

\|\| 10.2.25 \|\|

**brahmā bhavaś ca tatraitya munibhir nāradādibhiḥ \|**

**devaiḥ sānucaraiḥ sākaṁ gīrbhir vṛṣaṇam aiḍayan \|\|**

**śrīdhara-svāmī (bhāvārtha-dīpikā) :** ramyābhir gīrbhir vṛṣaṇaṁ
kāma-varṣiṇam aiḍayaṁs tuṣṭuvuḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra kaṁsakārāgāre \|
etya prāpya \| brahmā bhavaḥ sā ca pṛthivī daivaiḥ aiḍayan iti saṁbandha
\| anyathā bahutvāsiddheḥ \| anucaraṁtītvanucarās tair devaviśeṣaṇām
idam \| gīrbhir iti pūrvaṁ vyākhyātam eva \| īḍeḥ prayojakaṇijantāllaṅ
sa karmakatvāt prayojyakartari tṛtīyā devair iti \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** tatra bandhanāgāre \|
ādi---śabdena sanakādayas teṣu śrī-nāradasyāditvaṁ parama-bhāgavatatvena
mukhyatvāt \| kiṁ vā, śrī-harivaṁśoktasya tad
avatārārtha-tadīya-yatna-viśeṣasya sakalatayā praharṣeṇa sarveṣāṁ teṣām
agrata āgamanāt \| sānucarair gandharvādi-sahitair aiḍayan
aiḍata---dvitve vāce'pi bahutvam ārṣam \| kiṁ vā, munyādi-sāhityena
bāhulyāpeksayā kaṁsasya tat tac ceṣṭānantaraṁ devānāṁ stutis tasya
nikaṭavartitayādau śrī-bhagavad avatāra-jñānāt teṣāṁ ca dūravartitvāt
tataḥ paścād eva tat siddhiri iti[^12] \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra bandhanāgāre
ādi-śabdena sanakādibhiḥ teṣu śrī-nāradasyāditvaṁ kevalaṁ
parama-bhattyārāmatvena mukhyatvāt śrī-hari-vaṁśoktasya bhagavad
avatārārtha-tadīya-prayatna-viceṣasya saphalatayā praharṣeṇa sarveṣāṁ
teṣām agrata āgamanāc ca sānucaraiḥ gandharvādi-sahitaiḥ eḍayan eḍayata
dvitve\'pi vācye bahutvam ārṣaṁ kiṁ vā, āgamane munyādīnāṁ
paścād-bhāvenāprādhānyāt sahārtha-yogas tṛtīyā ca stutau tu ca sarveṣāṁ
yaugapadyena pradhānyād eva kartṛtvam ito tau munyādibhir anugatau
pūrvam āgatau ca paścāt te ca tau ca yugapad eva tuṣṭuvur ity arthaḥ !
pūrva teṣām apy apradhāna-kartṛtvenaika-kartṛtvāvirodhāt ktvā-yogaś ca
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** brahmeti atrāgamane paścād bhāvi
muny-ādīnām aprādhānyāt sahārtha-yoge tṛtīyā ca stave tu yaugapadyena
prādhānyāt sarveṣāṁ kartṛtvam eva vivakṣitam iti eḍayann iti bahutvaṁ
pūrvaṁ muny-ādi-milatau tāv āgatau paścāt tau ca te ca tuṣṭuvur ity
arthaḥ \| pūrvaṁ teṣām api pradhāna-kartṛtvenaika-kartṛkatvāvirodhāt
ktvā-yogaś ca na yad ity asya vyākhyāyām \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** [+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vṛṣaṇaṁ līlāmṛta-varṣiṇaṁ
kṛṣṇānvudam \| brahmā bhuvana-caturdaśa-kedāra-mahā-kṛṣīvala iva \|
bhavaś collāsita sādhu-pakṣo nṛtya-vinodī mahā nīlakaṇṭha iva \| bhavaś
collāsita sādhu-pakṣo nṛtya-vinodī mahā nīlakaṇṭha iva nāradādibhis tad
eka jīvanair mahā-sotkaṇṭha-cātakair iva devaiḥ
kaṁsa-jarāsandhādi-dāvānalāvṛtair mahā-mataṅgajair iva saha aiḍayan
aiḍayata tuṣṭhuvur iti yāvat \| bahu-vacanam ārṣam \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** vṛṣaṇaṁ līlāmṛta-varṣiṇaṁ
kṛṣṇa-balāhakam aiḍayan tuṣṭuvuḥ \| tatra brahmā
caturdaśa-bhuvana-mahā-kṣetra-karṣaka iva, bhavaś collāsita-sat-pakṣo
nṛtyan nīlakaṇṭha iva, nāradādibhis tad-eka-jīvātubhiś cātakair iva \|
devaiś ca kaṁsādi-dāvāgni-parivṛtai rājendrair iva sākam iti sūcyate
\|\|25\|\|

**\...**

\|\| 10.2.26 \|\|

**satya-vrataṁ satya-paraṁ tri-satyaṁ**

**satyasya yoniṁ nihitaṁ ca satye \|**

**satyasya satyam ṛta-satya-netraṁ**

**satyātmakaṁ tvāṁ śaraṇaṁ prapannāḥ \|\|**

**madhvācāryaḥ (bhāgavata-tātparyam) :**

sac-chabda uttamaṁ brūyād ānandantīti vai vadet \|

> yeti jñānaṁ samuddiṣṭaṁ pūrṇānanda-dṛśis tataḥ \|\|
>
> satya-śabdoditaṁ tādṛg-rūpaṁ nityaṁ yato hareḥ \|
>
> satya-vratas tato viṣṇuḥ sad-bhūta-trayam ucyate \|\|
>
> tyaṁ tad anyat samuddiṣṭaṁ tat-paratvāt tu tat-paraḥ \|
>
> veda-mukhyārtha-rūpatvāt trisatyo bhagavān hariḥ \|\|
>
> satyasya cottamānanda-jñāna-dātṛtvataḥ sadā \|
>
> satyasya satyo bhagavān satyastho jagati sthitaḥ \|\|
>
> jagan-netṛtvataḥ satya-netā viṣṇuḥ prakīrtitaḥ \|
>
> attṛtvāc ca tadā dānāt satyāt tyacocyate vibhuḥ \|\| iti
> tantra-bhāgavate \|\|26\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** pratiśrutaṁ satyaṁ kṛtam iti
hṛṣṭāḥ santaḥ satyatvenaiva prathamaṁ stuvanti\--**satya-vratam** iti \|
**satyaṁ vrataṁ** saṅkalpo yasya tam \| **satyaṁ paraṁ** śreṣṭhaṁ
prāpti-sādhanaṁ yasmiṁs tam \| **tri-satyaṁ** triṣv api kāleṣu sṛṣṭeḥ
pūrvaṁ pralayāntaraṁ ca sthiti-samaye ca satyam avyabhicāreṇa vartamānam
\| tad evāhuḥ---**satyasya yonim** iti sac-chabdena prṭhivy-ap-tejāṁsi
\| tyac-chabdena vāyv-ākāśau \| evaṁ sac ca tyac ca satyaṁ
bhūta-pañcakam \| tat satyam ity ācakṣate iti śruteḥ \| tasya yoniḥ
kāraṇam \| anena pūrvaṁ vartamānatoktā \| tathā **satye** tasminn eva
**nihitam** antaryāmitayā sthitam \| anena sthita-samaye'pi satyatvam
uktam \| tathā **satyasya satyaṁ** tasyaiva satyasya satyaṁ
pāramārthikaṁ, tan-nāśe'py avaiśiṣyamāṇa-rūpam \| anena pralayeṣv
avadhitvena satyatvaṁ darśitam \| evaṁ trisatyatvam upapāditam \| tathā
**ṛta-satya-netram** ṛtaṁ sūnṛtā vāṇī satyaṁ sama-darśanaṁ tathā
bhagavatā vyākhyāsyamānatvāt \| satyaṁ ca sama-darśanam \| ṛtaṁ ca
sūnṛtā vāṇī kavibhiḥ parikīrtitā iti \| tyor netraṁ nayana-sādhanaṁ
netāraṁ pravartakam iti yāvat \| evaṁ sarva-prakāreṇa **satyātmakaṁ**
tvāṁ bhagavan vayaṁ **śaraṇaṁ prapannāḥ** prāptā iti \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *pratiśrutaṁ*
bhū-bhāra-nivṛttaye vasudeva-gṛhe bhaviṣyāmīty evaṁ-rūpam \| tad eva
trikālavasthāyitvam eva \| tat ity-ādi-śruter artham āha---tat
bhūta-pañcakaṁ satyaṁ satya-śabda-vācyam ity ācakṣate vadantīty arthaḥ
\| tasya bhūta-pañcakasya \| anena bhūta-pañcakotpādakatvena \| tasminn
eva bhūta-pañcake eva \| anena bhūta-pañcakāntaryāmitvena \| tasyaiva
bhūta-pañcakasyaiva \| pāramarthikaṁ yathārtham \| tan-nāśe
bhūta-pañcaka-nāśe \| anenāvaśiṣyamāṇatvena \| iti yāvat iti siddhāntaḥ
\| evaṁ pūrvokta-prakāreṇa \| prāptā iti sarvathā prāptā ity arthaḥ \|
arthāntaram āha---saty anṛtāpriya-hīnaṁ yathārtha-kathanaṁ vrataṁ niyamo
yasya tam \| satya-saṁhitā vai devāh iti śruteḥ \| satyo dharma udāhṛtaḥ
iti kośāt satyasya dharmasya paraṁ pālakam \| yad vā, sattir avasādanaṁ
tato'param anyaṁ tad-rahitam ity arthaḥ \| avināśī vā are ayam ātmā iti
śruteḥ \| triṣu lokeṣu satyaṁ teṣu naṣṭeṣv apy anaṣṭam \| satyasya
mukhya-prāṇasya yoniṁ kāraṇam \| ātmana eṣa prāṇo jāyate iti śruteḥ \|
satye nihitaṁ sannihitam \| satyena prāpyate hariḥ ity ādy ukteḥ \|
satyasya prapañcasya satyam abādhita-svarūpam \| advaitaṁ paramārthaḥ
iti śruteḥ \| satyā devā netraṁ śiṣyādiṣu netāro yasya tam \| taṁ devā
prāpayante iti śruteḥ \| yad vā, satyaṁ netraṁ prakāśakaṁ yasya na h
asatya-vādināṁ tat-prakāśo jāyata iti bhāvaḥ \| satyam abādhitam ātmanaḥ
kaṁ svarūpa-sukhaṁ yasya tam \| eṣa hy eva hi paramānandaḥ iti śruteḥ
\|\|26\|\| (+ viśeṣiśvanāthaḥ)

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** satya-vratam ity-ādi
\| satya-vrataṁ satya-saṅkalpam \| satyaṁ brahma tasmād api param \|
trīṇi śrī-vigraha-līlāsv adhiṣṭhānāni satyāni, yataḥ satyasya yonim
utpatti-sthānam \| asya lokasya satye sati nihitaṁ nitarāṁ hitam
anukūlam \| sati bhakte amṛtāt mokṣād api satyaṁ durlabhaṁ yat prema,
tasya netraṁ netāram \| satyaṁ nirantaram ātmasu ātmīyeṣu parijaneṣu kaṁ
sukhaṁ yasya tvāṁ śrī-kṛṣṇaṁ prapannāḥ \|\|26\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** satya-vratam iti \| yaḥ
kaścit saṅkalpo'pi satyaḥ \| kiṁ punaḥ pratiśrutam ato'trāvataraṇam idaṁ
yuktam eveti bhāvaḥ \| kiṁ ca, satyaṁ param ataḥ satya-krośanena
dharaṇyāpi tvaṁ prāpta iti bhāvaḥ \| na ca dvāparānte kali-praveśe'dhunā
tvat-prākaṭyaṁ na ghaṭate ity āha---trisatyam iti \| etad eva satyāsya
yonim ity-ādi viśeṣaṇa-trayeṇopapāditaṁ satyasya satyam ity asandhitayā
chando'nurodhena paṭhanīyam \| ata evāsmān prati tam imaṁ mahānugraham
akarod ity āśayenāhuḥ---ṛta-satyayor netraṁ pravartakaṁ kiṁ vā cakṣuḥ
prakāśakam \| tatra satyaṁ sama-darśanaṁ, tac ca sarveṣāṁ jīvānāṁ
bhagavad-aṁśatvena samatayā darśanaṁ jñānam \| kiṁ vā, antaryāmitayā
sarvatra sāmyena bhagavato darśanam \| yad vā, mayā lakṣmyā saha vartata
iti samo bhagavān \| tasya darśanam iti \| asmākaṁ tvat-stavanam idaṁ
tvaj-jñānaṁ ca kṛpayā tvayaiva pravartitam ity arthaḥ \| evaṁ prāg eva
tat-tad-arpitam \| anyat tair vyākhyātam \|

yad vā, vratam---

sakṛd eva prapanno yas tavāsmīti ca yācate \|

abhayaṁ sarvadā tasmai dadāmy etad vrataṁ mama \|\| ity-ādi-lakṣaṇam \|

ato yādavādi-sva-bhaktānām abhayārthaṁ tvayāvatīrṇam iti yuktam eveti
bhāvaḥ \| yataḥ satya-paraṁ sadā sarvadā mithyātva-rahitam ity arthaḥ \|
ata eva tri-satyam \| ataḥ sarveṣāṁ yat sarva-sādhutvam \| tac ca
tvat-prasādād evety āha---ṛteti \| ṛtena sūnṛtatayā vāṇyā satyaṁ prema
tvat-stuti-viṣayakam asmākaṁ premāpi tvatta evety arthaḥ \|

nanu devakī-garbhe praviṣṭasya kathaṁ satya-yonitvādikaṁ ?
tatrāhuḥ---satyātmakaṁ satyo vikāra-rahita ātmā śrī-mūrtir yasya tam \|
yad vā, satyam avyabhicāri ātmanāṁ jīvānām api kaṁ sukhaṁ yasmāt tam \|
ato bhakta-vātsalyena devakī-garbha-praviṣṭatve'pi jīvasyeva
garbha-vāsādi-duḥkhaṁ kim api nāstīti bhāvaḥ \| anyat samam \| catūrasa
ity anena mithyātvam iva sūcitam---ajñāna-saṁjñau bhava bandha-mokṣau
\[bhā.pu. 10.14.26\] iti vakṣyamāṇāt \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** satya-vratam iti \| vrataṁ
pariśrutaṁ yaḥ kaścit saṅkalpo'pi satyaḥ kiṁ punar-vrata-rūpa ity
ato'trāvataraṇam iti yuktam eveti bhāvaḥ \| ataḥ satyaṁ paraṁ
satya-vratatvād eva satya-priyo bhavān tac ca tava prītiṁ jñātvā
vidhīyamānaṁ cet śreṣṭhaṁ bhavati śreṣṭhatvaṁ ca tasya
tat-prāpti-sādhanatāpannatvam eveti tathā tair vyākhyātam eva ataḥ
satya-krośanena dharaṇyāpi tvaṁ prāpta iti bhāvaḥ \| sa ca dharmo
mahā-satyasya tava yukta evety āhuḥ trisatyam iti \| ataḥ kaleḥ
prathamāṁśam abhivyāpya triyugasyāpi tavāvatāro'yaṁ nāyukta iti bhāvaḥ
trisatyam eva satyasya yonim ity-ādi viśeṣaṇa-trayeṇopāditaṁ satyasya
satyam iti asaṁhitā-nirdeśena kāla-vyavadhānāt pūrva-gurutvam anubhūya
pādāntavat dakāku-gāna-plutena vā tatas tathaiva chando'nurodhena
paṭhanīyaṁ tavedaṁ satyavratatvaṁ trisatyatvaṁ ca citram ity
āhuḥ---ṛteti satyā priyā ca yā vāk sā sūnṛtā saiva ṛtaṁ
samaya-vyabhicāri yat jñānaṁ tat satyaṁ tayor api pravartakaṁ prakāśakaṁ
veti tasya tayor vāṅ-manasa-dharmayor avyabhicāritvaṁ kaimutyenānītaṁ
vaidika-rūpayoḥ paramayos tayoḥ paramāśrayatvena tri-satyatvam api \|
ato bhavat-prasādād eva vayam api bhavantaṁ jānīmaś cety anugrahāntaraṁ
ca sūcitam \| anyat taiḥ \| tatra sṛṣṭeḥ pūrvam ity anena bhūta-kālasya
vaiśiṣṭyam uktaṁ pralayāntaram ity anena bhaviṣyat-kālasya
sthiti-samayam ity anena vartamānasyeti jñeyam \| yad vā, vratam---

sakṛd eva prapanno yas tavāsmīti ca yācate \|

abhayaṁ sarvadā tasmai dadāmy etad vrataṁ mama \|\| iti lakṣaṇam \|

ato yādavādi-svabhaktānām abhayārthaṁ tvayāvatīrṇaṁ yuktam eveti bhāvaḥ
\| yataḥ satya-paraṁ sadā sarvathā mithyā-rahitam ity arthaḥ \| ata eva
tri-satyaṁ yataḥ satyasya vyavahārika-satyasya prapañcasya yonim ity-ādi
\| nanu devakī-garbhe praviṣṭasya kathaṁ satya-yonitvādikaṁ ? tatrāhuḥ
satyātmakaṁ satyaḥ vikāra-rahita ātmā śrī-mūrtir yasya tam \| anyat
samānam \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** satya-vrataṁ
vimarśayati---sattvena saccidānanda-ghanatvena upapannāni
śrauta-siddha-yukti-siddhāni \|\|26\|\|

---------------------------------------------------------------------------------------------------------------------

**jīva-gosvāmī (paramātma-sandarbha** **71) :** ity atra
satya-saṅkalpatvaṁ satya-pārāyaṇatvaṁ sṛṣṭy-ādi-līlā-trayeṣu satyatvaṁ
satyasya viśvasya kāraṇatvaṁ satya eva viśvasminn antaryāmitayā
sthitatvaṁ satyasya tasya sthitatā-hetutvaṁ
satya-vacanasyāvyabhicāri-diṣṭeś ca pravartakatvaṁ satya-rūpatvam ity
eteṣām arthānām ākūtaṁ paripāṭī ca saṅgacchate \| anyathā **satyasya
yonim** ity-ādau traye tatrāpi nihitaṁ ca satya ity atrākasmād
ardha-jaratīya-nyāyena kaṣṭa-kalpanā-mayārthāntare tu bhagavatā
sva-pratiśrutaṁ satya-kṛtaṁ yat tat tad yuktam evety ato brahmādibhis
tathā stave svārasya-bhaṅgaḥ syāt prakrama-bhaṅgaś ca \| tasmāt satyam
eva viśvam iti sthitam \|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha devakī-hṛdayasthaṁ
śrī-kṛṣṇaṁ brahmādayaḥ stuvanta ūcuḥ---satya-vratam iti \| satya-vrataṁ
satya-saṅkalpam, aṅgīkṛta-pratipālanāt \| satyaṁ brahma tasmād api param
utkṛṣṭaṁ paramānanda-pradaṁ sa-viśeṣam \| tasya nirviśeṣasya
vaibhavatvāt \| uktaṁ ca---sā brahmaṇi sva-mahimany api \[bhā.pu.
4.1.10\] iti \| tri-satyaṁ triṣu kāleṣu satyaṁ trīṇi
śrī-vigraha-līlā-svadhiṣṇyāni satyāni yasyeti vā \| ataḥ satyasya
vaikuṇṭhāder yonim utpatti-sthānam \| nihitaṁ ca satye satyasyāsya
vaikuṇṭhādeḥ \| satye sati satyatve sati nitarāṁ hitam \| satya-śabdo
dharma-vacano'py asti \| satyaṁ śaucaṁ \[bhā.pu. 1.16.27\] ity ādy ukteḥ
\| san vaiṣṇavaḥ, tasmin sati amṛtān mokṣād api satyaṁ durlabhaṁ yat
prema, tasya netraṁ netāraṁ prāpakam \| satyātmakaṁ satyas
trikāla-siddha ātmā vigraho yasya taṁ tvāṁ śrī-kṛṣṇaṁ śrayaṇaṁ prapannāḥ
smaḥ \|\|26\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

tvam eva vāstavaṁ vastu saṁsāre'smin na vāstave \|

tvaṁ bhaktair gamyase nānyair iti stuty-artha īkṣitaḥ \|\|

sva-bhakta-pālanaika-vratatvān nitya-satyatvāc ca tvam eva prapatty-arha
ity āhuḥ satyaṁ vrataṁ yasya taṁ,

sakṛd eva prapanno yas tavāsmīti ca yācate \|

abhayaṁ sarvadā tasmai dadāmy etad vrataṁ mama \|\|iti tad-ukteḥ \|

na ca sva-bhakta-pālaka-devatāntaravattvam anityo'nukṛṣṭaś cety
āha---satyaḥ sarva-kāla-deśa-vartī paraḥ śreṣṭhaś ca taṁ yad vā satyaṁ
satya-nāmānaṁ,

satye pratiṣṭhitaḥ kṛṣṇaḥ satyam atra pratiṣṭhitam \|

satyāt satyo hi govindas tasmāt satyo hi nāmataḥ \|\|

ity udyama-parvoktaḥ paraṁ parameśvaram \| tad-buddhi-balādayo'pi satyā
evety āhuḥ \| tisraḥ jñāna-bala-kriyā-śaktayaḥ satyā yasya tam \|

> na tasya kāryaṁ karaṇaṁ ca vidyate
>
> na tat samaś cābhyadhikaś ca dṛśyate \|
>
> parāsya śaktir vividhaiva śrūyate
>
> svābhāvikī jñāna-bala-kriyā ca \|\| iti śruteḥ \|

tvad-aṁśā api satyā ity āhuḥ \| satyasya matsya-kūrmādy-avatāra-vṛndasya
yonim udgama-sthānam avatāriṇam ity arthaḥ \| tvad-dhāmāpi nityam ity
āhuḥ---nihitaṁ sannihitaṁ sthitam ity arthaḥ satye
mathurā-vaikuṇṭhādi-loke \| kiṁ ca sārasya sāra iti yat
samasta-cid-vastu-sāras tvam evety āhuḥ satyasya satyam iti \|

yad vā, satyasya yat kiñcit kāla-vartino māyika-prapañcasya
prakāśakatvāt satyaṁ sarva-kāla-vartinaṁ, cakṣuṣaś cakṣur uta śrotrasya
śrotram itivat \| satyaṁ hy evedaṁ viśvam asṛjata iti
mādhva-bhāṣya-pramāṇita-śruteḥ \| he ṛta nitya-satya-svarūpa ! satyaṁ
netraṁ sarvendriyopalakṣakaṁ nayanendriyaṁ yasya taṁ satya ātmā
śrī-vigraho yasya tam \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**
svabhakta-rakṣaṇaika-vratatvāt kūṭasthatvāc ca prapatti-yogyas tvam iti
tāvad āhuḥ---he bhagavan tvāṁ vayaṁ śaraṇaṁ prapannā ity anvayaḥ \|
kīdṛśam ity āha---satyam abādhitaṁ tvāśritatrāṇa-rūpaṁ vrataṁ yasya taṁ,
kaunteya pratijānīhi na me bhaktaḥ praṇaśyati \[gītā 9.31\] iti
tvad-ukteḥ \| satyebhyo jīva-pradhāna-kālebhyaḥ paraṁ śreṣṭhaṁ tisro
jñāna-bala-kriyāḥ \| satyā yasya taṁ parāsya śaktir ity-ādau, svābhāvikī
jñāna-bala-kriyā ca iti śravaṇāt \| satyasya viśvasya yoniṁ kāraṇaṁ
yāthārthyato'rthān vyadadhād iti śravaṇāt \|

brahma satyaṁ tapaḥ satyaṁ satyaṁ caiva prajāpatiḥ \|

satyādbhūtāni jātāni satyaṁ bhūtamayaṁ jagad\|\| iti smaraṇāc ca \|

satye parama-vyomni tad-upari śrī-gokulādau ca nihitaṁ sthitam \|
satyasya jīvātma-vṛndasya satyaṁ tad-apekṣayāpy atisatyam \| prāṇā vai
satyaṁ teṣām eva satyam iti śravaṇāt \| jīvātmanāṁ
jñāna-saṅkoca-vikāsa-rūpa-pariṇāmābhāsas tad-virahāt parama-satyam ity
arthaḥ \| ṛtaṁ sunṛtā vāṇī satyaṁ ca sama-darśanaṁ tayor netraṁ
svāśriteṣu prāpakaṁ satya ātmā śrī-vigraho yasya taṁ satyātmakaṁ
nitya-mūrtim ity arthaḥ \|\|26\|\|

**\...**

\|\| 10.2.27 \|\|

**ekāyano'sau dvi-phalas tri-mūlaś**

**catū-rasaḥ pañca-vidhaḥ ṣaḍ-ātmā \|**

**sapta-tvag aṣṭa-viṭapo navākṣo**

**daśa-cchadī dvi-khago hy ādi-vṛkṣaḥ \|\|**

**śrīdhara-svāmī (bhāvārtha-dīpikā) :** nanu bhavanto'pi lokeśvarā
mat-tulyā eva, kim iti māṁ śaraṇaṁ prapadyante ? naivaṁ vācyam, tvam
evaikaḥ sarveśvaraḥ, sarva-sṛṣṭy-ādi-kāraṇatvāt, vayaṁ tu
tvad-eka-śaraṇā eva, lokādi-rūpaṁ dvaitaṁ ca sarvaṁ tvad-vyatirekeṇa
nāstīti vaktuṁ dvaita-prapañcaṁ vṛkṣa-rūpakeṇa nirūpayanti---**ekāyana**
iti \| **asau** prapañca **ādi-vṛkṣaḥ** vṛścyata iti vṛkṣaḥ
samaṣṭi-vyaṣṭi-deha-rūpaḥ \| kathaṁ-bhūtaḥ ? **ekāyanaḥ** ekā prakṛtir
ayanam āśrayo yasya saḥ \| **dve** sukha-duḥkhe **phale** yasya saḥ \|
**trayo** guṇā **mūlāni** yasya saḥ \| **catū raso**
dharmārtha-kāma-mokṣāś catvāro rasā yasya saḥ \| **pañca** indriyāṇi
**vidhā** jñāna-prakārā yasya saḥ \| **ṣaḍ** ūrmayaḥ koṣā vā **ātmanaḥ**
svabhāvā yasya saḥ \| **sapta** dhātavas **tvaco** yasya \| pañca
bhūtāni mano buddhy-ahaṅkārāś cety **aṣṭau viṭapāḥ** śākhā-vistārā yasya
saḥ \| **nava** dvārāṇy **akṣaś** chidrāṇi yasya saḥ \| **daśa** prāṇāś
**chadāḥ** patrāṇi vidyante yasya sa **daśa-cchadī** \| **dvau**
jīveśvarau **khagau** yasmin sa dvi-khagaḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirbalāḥ śaraṇaṁ yānti
samarthā na kadācana ity abhiyuktim āśritya śaṅkate\--*nanu* iti \| *kim
iti* ? kutaḥ ? devā ūcuḥ\--*naivam* iti \| *tvad-eka-śaraṇaḥ* tvam ekaḥ
śaraṇaṁ rakṣitā yeṣāṁ te tathā \| *tvad-vyatirekeṇa* tvat-pārthakyena
*vṛkṣa-rūpakeṇa* rūpakālaṅkāreṇa \| tal-lakṣaṇaṁ ca---

yatropamāna-citreṇa sarvathāpy uparajyate \|

upameya-mayī bhittis tatra rūpakam iṣyate \|\| iti \|

tac cānekadhā iha ca samastaṁ sādṛśya-rūpakam asti\--pṛthak
kathita-sādṛśyaṁ dṛśyaṁ sādṛśya-rūpakam iti tal-lakṣaṇāt \| samastatvaṁ
cāsya **ekāyano\'sau** ity-ādīnāṁ sarveṣāṁ samāsavattvād iti dhyeyam \|
ādiḥ sanātanaś ca asau vṛkṣa **ādi-vṛkṣaḥ** \| anenānāditvaṁ samarthitaṁ
pravāhāpannatvād \| yad vā, **āder** harer **vṛkṣas** tayā ārāmam asya
paśyanti \[br̥.ā.u. 4.3.5\][^13] ity-ādi śruteḥ \| yad vā, ādinā jñānena
vṛścyata iti tathā, tam eva viditvātimṛtyum eti \[śve.u. 3.8\] iti
śruteḥ \| jñānasyāditvaṁ tu parama-puruṣārthādi-kāraṇatvāt \| yad vā,
ādir adanārho vṛkṣas tathā bhogya-rūpatvena vināśitvād iti tayor anyaḥ
pippalaṁ svādvatti \[ṛg-veda 1.163.20, mu.u. 7.1.1\] iti śrutir apīha
yathā-kathañcid unneyeti \|

dharmārtha-kāmāḥ pravṛttānāṁ **rasās** trayaḥ, nivṛttānāṁ tv eko mokṣa
eva rasaḥ, evaṁ **catvāraḥ** santīti \| pañcendriyair eva sarvaṁ śabdādi
jñāyate'ta uktaṁ **pañca-vidhā** iti \| **ṣaḍ** *ūrmayaḥ* kṣut-pipāse
śoka-mohau jarā-mr̥tyū ātmānaḥ svabhāvā yasya \| anye\'pi astitvādayaḥ
svabhāvāḥ santy asya katham uktaṁ ṣaḍ ūrmayaḥ ? iti tatrāha---*koṣā vā*
iti \| *koṣa*-śabdo\'tra ṣaḍ-bhāva-vikāra-paraḥ \| tac-cintāpi kośavad
ātmāvarakaiva, atas te'pi kośā eva \| te ca---asti, jāyate, vardhate,
vipariṇamate, apakṣīyate, naśyati ity evaṁ-rūpā jñeyāḥ \| yad vā,
pañca-kośā annamaya-prāṇamaya-manomaya-vijñānamayānandamayākhyāḥ \|
ṣaṣṭhaś cāhaṅkāraḥ, tasyāpy ātmāvarakatvena koṣatvaṁ kaiścit svīkṛtam \|
ete vā **ṣaṭ-kośāḥ**\--

> kośo'strī kuḍmale pātre divye khaḍga-pidhānāke \|
>
> jāti-kope'rtha-saṁghāte veśyāṁ śabdādi-saṅgrahe \|\| iti medinī \|

***sapta*** *dhātavaḥ*\--tvaṅ-māṁsa-rudhira-snāyu-śukrāsthi-majjākhyāḥ
\| ***nava**-dvārāṇi* *sapta* cakṣur-ādiny upariṣṭhāni, dve
pāyūpastha-rūpe adhoge **akṣāḥ** *chidrāṇi* \|

> akṣo jñānārtha-śakaṭāvayaveṣu ca pāśake \|
>
> rudrākṣer drākṣayoḥ sarve vyavahāre vibhītake \|\|
>
> cakre karṣe tathā chidre tulye sauvarcalendriye \| iti yādava-medinyau
> \|

***daśa**
prāṇāḥ*\--prāṇāpāna-samāna-vyānodāna-nāga-kūrma-kṛkala-devadatta-dhanañjayākhyāḥ
***chadāḥ** patrāṇi* yasya, chadaḥ palāśe garuti granthi-parṇa-tamālayoḥ
iti medinī \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : dvi-khaga** ity
adhiṣṭhātṛtva-mātrāpekṣayā dvayoḥ sāmyena nirdeśaḥ \| **ādiś** ca
**asau** pravāha-rūpeṇa prathamata eva vartamānatvāt soḍhavyaḥ
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : dvi-khaga** ity
adhiṣṭhātṛtva-mātra-vivakṣayā sāmyenaiva nirdeśaḥ \| viśeṣas tu tayor
ekaḥ svadv atti pippalānnam \[ṛg-veda 1.163.20, mu.u. 7.1.1\][^14]
ity-ādau jñeyaḥ \| evam anayā vṛkṣāṅgatvābhāvāt prapañcātītatvaṁ
darśitaṁ pravāha-rūpeṇa prathamata eva vartamānatvāt **ādiś cāsau** sadā
kāla-cchidyamānatvād **vṛkṣaś** ca \| tatra sukha-duḥkha-rūpe phale,
**catūrasaḥ** **tvag aṣṭa-viṭapa** ity atra ca chandaḥ pluta-svareṇa
ghaṭanīyam \| anyat taiḥ \| tatra **ekāyana** itīty-ante dvābhyāṁ iti
śeṣaḥ \| **pañca** ity-ādau *jñana-* iti karaṇe lyuṭ \|
vṛkṣasyāpīndriya-pañca-sadbhāvaḥ, tena paśyanti padapā ity-ādau
prasiddhaḥ \| *kośās* tvaṅ-māṁsa-rudhira-medo-majjāsthīni,
loma-rakta-māṁsa-snāyv-asthi-majjāna ity eke \| **dhātavas** tu
tvag-ādayaḥ śukra-saṁhitāḥ \| **sapta-tvag** iti saptāvaraṇāni tvak
yasyeti vā \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu yadi
dehendriya-dhāmādi-viśiṣṭo'ham eva satyaḥ, tarhi jagad idaṁ kim asatyaṁ
? tatra jagataḥ satyatve'pi kāla-cchedyatvaṁ, tava tu tad-abhāva ity
āhuḥ---**ekāyana** iti \| **asau** prapañca **ādi-vṛkṣo** bhavati \|
prathamata eva pravṛttatvād **ādiḥ**, vṛścyate kālena cchidyate iti
**vṛkṣaḥ**, samaṣṭi-vyaṣṭi-deha-rūpaḥ \| **ekā** prakṛtir **ayanam**
āśrayo yasya saḥ \| **dve** sukha-duḥkhe **phale** yasya saḥ \|
**trayo** guṇā **mūlāni** yasya saḥ \| **catvāro** varṇa-dharmā
āśrama-dharmā vā **rasā** yasya saḥ \| **pañca** indriyāṇi **vidhā**
jñāna-prakārā yasya saḥ \| **ṣaḍ** ūrmayaḥ **ātmānaḥ** svabhāvā yasya
saḥ \| atra śoka-moha-jarā-mṛtyu-kṣut-pipāsāḥ ṣaḍ urmayaḥ \| **sapta**
dhātavas **tvaco** yasya saḥ \| tvag-asṛṅ-māṁsa-medo'sthi-vaśā-śukrāṇi
dhātavaḥ \| **aṣṭau** pṛthivy-ap-tejo-vāyv-ākāśa-mano-buddhy-ahaṅkārā
**viṭapāḥ** śākhā-vistārā yasya saḥ \| **nava** dvārāṇi **akṣāś**
chidrāṇi yasya saḥ \| **daśa** prāṇāś **chadāḥ** patrāṇi vidyante yasya,
sa **daśa-cchadī** \| **dvau** jīveśvarau **khagau** yasmin saḥ
\|\|27\|\|

ekāyano'sau dvi-phalas tri-mūlaś

catū-rasaḥ pañca-vidhaḥ ṣaḍ-ātmā \|

sapta-tvag aṣṭa-viṭapo navākṣo

daśa-cchadī dvi-khago hy ādi-vṛkṣaḥ \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu
vigraha-guṇa-dhāma-viśiṣṭo\'haṁ ca prapañcaś ca yadi satyaḥ, tarhi
mattaḥ sakāśān na kiñcit prapañce vailakṣaṇyam iti cet kāla-cchedyatvena
tatra tad astīty āha\--**ekāyana** iti \| **asau**
samaṣṭi-vyaṣṭi-lakṣaṇaḥ prapañcaḥ prathamataḥ pravṛttatvād **ādiḥ**,
kālena vṛścyata iti **vṛkṣaḥ** \| **ekā** prakṛtir ayanam āśrayo yasya
\| **dve** sukha-duḥkhe **phale** yasya \| **trīṇi**
sattva-rajas-tamāṁsi **mūlāni** yasya \| **catvāro**
dharmārtha-kāma-mokṣā **rasā** yasya \| **pañca** śrotrādīnīndriyāṇi
**vidhā** jñāna-prakārā yasya \| **ṣaṭ**
śoka-moha-jarā-mṛtyu-kṣut-pipāsā ūrmaya **ātmānaḥ** svabhāvā yasya \|
**sapta** tvag-asṛṅ-māṁsa-medo\'sthi-vasā-śukrāṇi dhātavaḥ **tvaco**
yasya \| pṛthivy-ādayaḥ pañca mano-buddhy-ahaṅkārāś cety **aṣṭau**
**viṭapāḥ** śākhā yasya \| **nava** dvārāṇy **akṣāś** chidrāṇi yasya \|
**daśa** prāṇāś **chadāḥ** patrāṇi santi yasya \| **dvau** īśajīvau
**khagau** pakṣiṇau yatra saḥ \| īdṛśo vṛkṣo yam āśritaḥ, taṁ tvām iti
pūrveṇa sambandhaḥ \| ubhayo\'satyatve\'pi nityatvānityatvābhyāṁ
lakṣaṇyam astīti tvam eva nityatvāt prayattavyaḥ \|\|27\|\|

**\...**

\|\| 10.2.28 \|\|

**tvam eka evāsya sataḥ prasūtis**

**tvaṁ sannidhānaṁ tvam anugrahaś ca \|**

**tvan-māyayā saṁvṛta-cetasas tvāṁ**

**paśyanti nānā na vipaścito ye \|\|**

**śrīdhara-svāmī (bhāvārtha-dīpikā) :** evaṁ rūpasya saṁsāra-vṛkṣasya
**sataḥ** kāryasya **tvam eka eva prasūtiḥ** prakarṣeṇa sūtir janma
yasmāt, sa tvam \| kāraṇam ity arthaḥ \| **tvam eva sannidhānaṁ** samyaṅ
nidhīyate'sminn iti laya-sthānam \| **tvam evānugrahaś** ca anugṛhṇātīti
pālakaḥ \| nanu brahma-viṣṇu-rudrā evaṁ-bhūtāḥ prasiddhāḥ katham aham
eva ? iti cet, tatrāhuḥ---**tvan-māyayā** iti \| **saṁvṛtaṁ** pihitaṁ
**ceto** jñānaṁ yeṣāṁ te tvām eva **nānā paśyanti** \| **ye** tu
**vipaścito** vidvāṁsas te tathā na paśyanti \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kāraṇam ity arthaḥ---ity
asyotpādakam ity arthaḥ \| na tūtpattisthānam iti \| punar
āśaṅkate---evambhūtā utpatti-sthitilayakartāraḥ \| tatra brahmādīnām
evambhūtatve \| āhuḥ devā iti śeṣaḥ \| kim āhus tatrāha---tvanmāyayeti
pihitam ācchāditam tathā nānā \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tvam iti padasya punaḥ
punaḥ prayogas tatra tatra tad itaravyāvṛttir dārdhyārthaḥ[^15] \|
anugrahasya paścān nirdeśas tadānīṁ tasyaiva prādhānyāt \| evaṁ trayāṇāṁ
yathottaraṁ śriṣṭham \| anyat tair vyākhyātam \| yad vā, san nidhānam
āśrayaḥ, saṁhārakasyānuktiḥ stutāvayogyatvāt \| itthaṁ
kāraṇāśraya-pālakatva-līlayā mahā-puruṣa-nārāyaṇa-viṣṇvādy avatārair
bhinnam api tvāṁ nānā na paśyanti, kintvaneka-rūpeṇa vartamānam apy ekam
eva paśyantīty arthaḥ \| ke ? tava māyākhyaśaktyā na saṁvṛtaṁ sarvataḥ
prasarac ceto vuddhir yeṣāṁ tathā-bhūtā vipaścitaḥ \| evaṁ sarveṣāṁ
śrī-bhagavad rūpāṇām abhinnatvañcābhipretam \| yad vā, saṁvṛtacetasaḥ
svalpa-vuddhāyas tvadīyamāyayaiva nāna-vidhaṁ tvaṁ paśyanti, na tu
satyatayā \| ye tu vipaścitas te tvan māyayā nānā na paśyanti, kintu
māyāṁ vinaiva[^16] saccidānanda-ghana-śrī-mahā-puruṣādi-rūpaiḥ satyatayā
nānāvidhaṁ paśyanti \| tvad iti pṛthak-padaṁ vā \| tvattaḥ saṁvṛtam
ākṛṣṭaṁ ceto yaiste abhaktā ity arthaḥ \| anyat samānam \| evaṁ sarveṣām
eva bhagavad rūpāṇām amāyikatvam uktam \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** muhustvaṁ pada-prayogas tatra
tatra tad itara-vyāvṛttidārḍhyārthaḥ anyat taiḥ yad vā \| nanu, prasūtiḥ
sannidhānaṁ ca mahā-puruṣaḥ anugraho viṣṇuḥ katham aham eva tat rūpaḥ ?
tatrāhuḥ---tvad iti akāra-praśleṣeṇa \| tvan māyayā ye tu
asaṁvṛta-cetasas te nānā na paśyanti kintvekam eva paśyantīty arthaḥ \|
evaṁ sarveṣāṁ bhagavad rūpāṇām abhinnatvaṁ cābhipretam ekasyaiva
bhagavad vigrahasya svābhāvikācintya-śaktyā nānā-rūpatāsam āveśāt
upāsanā-bhedenaiva darśanam-bhedāc ca yatoktaṁ śrī-nārada-pañcarātre---

> maṇir yathā vibhāgena nīla-pītādibhir yutaḥ \|
>
> rūpa-bhedam avāpnoti dhyāna-bhedāt tathācyuta \|\| iti \|\|

maṇir atra nānā-cchavi-dhārī vaidūryākhyo jñeyaḥ \| yad vā
saṁvṛta-cetasaḥ svapla-buddhayas tvadiyayā māyayaiva pūrvoktaṁ
nānā-vidhaṁ tvaṁ paśyanti tayaiva nānātvam asau prāpnotīti manyanta ity
arthaḥ \| ye vipaś citas te tu tayā tathā na manyante kintu
svābhāvika-śaktyaivety arthaḥ \| anyat samānam evaṁ sarveṣām eva
śrī-bhagavad rūpāṇām amāyikatvaṁ saccidānanda-ghana-rūpatvañcoktam
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvac-chakti-kāryatvād
vṛkṣo 'yaṁ tvadīya evety āhuḥ \| **tvam eva asya** prapañca-vṛkṣasya
**sataḥ** satyasya **eka eva prasūtir** utpādakaḥ \| **sannidhānaṁ**
laya-sthānaṁ **anugrahaḥ** pālakaḥ \| bhāva-pradhāna-nirdeśena
tat-tad-ādhikyam abhipretam \| nanu bhavad-ādayo brahma-viṣṇu-rudrā
evaṁ-bhūtāḥ prasiddhāḥ, katham aham ? iti cet, tatrāhuḥ---tvan-māyayā
asaṁvṛta-cetasaḥ anāvṛta-jñānās tvāṁ nānā na paśyanti ye, vipaścitas te
\| brahmādīnāṁ tvad-avatāratvād iti bhāvaḥ \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu brahmā devānāṁ
prathamaḥ saṁbabhūva, viśvasya kartā bhuvanasya goptāḥ, eko rudro na
dvitīyo\'vatasthe iti brahmarudrayoś ca jagat kartutvaśravaṇānmamaiva
tatkatṛtvaṁ kuto brūtheti cettatrāhustvam iti asya sataḥ satyasya jagata
eka eva tvaṁ prasūtiḥ prakarṣeṇa sūtirutpattiryasmāt sa
svatantratantrakartety arthaḥ \| samyak nidhīyate\'treti saṁnidhānaṁ
layādhāraḥ anugṛhvāti pālyatītyanugrahaḥ pālakaśca, ye tvanmāyayā
saṁvṛtacetasaste brahmādirūpeṇa tvāṁ nānā paśyanti, ye vipaścitaḥ
śrutitātparyajñāste khalu tvām eva tat-tad-rūpaṁ paśyantīti sattvaṁ
rajastama iti prakṛterguṇāster iti nirṇayāttvam eva brahmā rudraś ca
bhavasi yaṁ kāmaye taṁ tamugraṁ kṛṇomi taṁ brahmāṇam iti
śrutyarthanirṇayena tattadantaḥsthastvam eva tatheti na ko\'pi
sandehagandhaḥ \|\|28\|\|

**\...**

\|\| 10.2.29 \|\|

**bibharṣi rūpāṇy avabodha ātmā**

**kṣemāya lokasya carācarasya \|**

**sattvopapannāni sukhāvahāni**

**satām abhadrāṇi muhuḥ khalānām \|\|**

**śrīdhara-svāmī (bhāvārtha-dīpikā) :** nanu devakī-putraṁ māṁ katham
evaṁ varṇayatheti cet, tatrāhuḥ, bibharṣīti \| avabodhaika-svarūpa ātmā
tvam eva rūpāṇi mūrtīr bibharṣi dhatse \| na tu tvaṁ kasyāpi putra ity
arthaḥ \| kṣemāya pālanāya \| satāṁ dharma-vartināṁ sukha-karāṇi \|
svakānām abhadrāṇi nāśakāni \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yūyaṁ vidvāṁsaś cet tarhi
kim artham evaṁ stuvanti garbhagam iti śaṅkate bhagavān-nanv iti \| evaṁ
jagad utpattyādi-kartāram \| tatra devakī-putratve \| āhuḥ \[kāraṇam iti
śeṣaḥ\] bibharṣāti padyena \| avabodhaika-svarūpo jñānaika-svarūpaḥ \|
ity artha iti \| na hi mūrti-dhāraṇenānyathātvaṁ jāyate'nyathā karaṇām
api jalatvatyāgena pārthivatvaṁ syād iti bhāvaḥ \| kṣemāya
tat-tat-kāla-prāpta-vipat parihāra-rūpa-pālanāya \| kṣemo nā
prāpta-rakṣāyām iti yādavaḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nanu pratijñānaṁ mayā
satyaṁ kṛtam, tena satyavratatvādinā jāty-ucitam evāstu tathā ? asya
viśvasyādi-vṛkṣatvaṁ nirūpayantaḥ sarva-kāraṇa-kāraṇatvena stumaḥ \| kim
iti matsyādi-sādhāraṇyena kṛtāvatāraṁ ? he nāthety adhyāhāryam \| tvaṁ
sattvopapannāni rūpāṇi bibharṣi, tathāpi lokasya kṣemāya ya ātmā bhavān
eva, na tathā aṁśa-bhūto'si, na kevalaṁ jagataḥ kṣemāya, avabodhe ca \|
ātmā tvam eva avabodho jñānaṁ yasmāt tasmin \| avabodhe bhakti-rase tvam
eva \| ayaṁ bhāvaḥ---yathā tvayi bhakti-raso rasyatām eti, yathā ca
lokānāṁ kṣemaḥ svarūpāntareṣv iti tvam eva sarva-kāraṇa-kāraṇaṁ
sarveśvareśvara iti \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rūpāṇi
śrī-matsyādi-mūrtīr avavodhaika-svarūpa iti tat-rūpāṇām api tādṛśatvaṁ
sūcitam, tad evābhivyañjayati---sattveti, sattvaṁ sattā-mātraṁ brahma
tad upapannāni saccidānanda-ghanānīty arthaḥ \| yad vā, ātmā svayam eva
vibharṣi, na tu māyayeti so'rthaḥ samarthita eva \| kṣematve
hetuḥ---sattvāni vividha-sādhutā tad yuktāni, ata eva satām aviccedena
sukhakarāṇi, satāṁ sukhāvahatvena khalānāṁ ca nāśanenaiva pālana-siddheḥ
\| yad vā, sattvānāṁ sāttvikānām upapannāni hitārthaṁ samīpaṁ prāptāni
\| muhur ity asya vibharṣīty anenānvayaḥ \| tataś ca rūpāṇāṁ bāhulyaṁ
pratyeka-vaividhyaṁ ca vodhyate \| yad vā, sukhāvahānīty anenābhadrāṇīty
anena cānvayaḥ \| tataś ca tat-tad avicchedhaḥ \| yad vā, muhuḥ khalānāṁ
punaḥ punar duṣṭānām iti kadācit sādhutve sati teṣām api bhadrāṇi syur
iti bhāvaḥ \| anyat tair vyākhyātam \| yad va, avavodha iti yathā yasya
yadā yena rūpeṇa kṣemaṁ syāt taj-jñānaṁ tad anusāreṇa vibharṣīti bhāvaḥ
\| kṣemāya hitāya, abhadrāṇi-daṇḍādinā duḥkhakarāṇi, tathāpi teṣāṁ
madhye keṣāñcin mada-bhañjanādinā keṣāñcin mokṣa-dānena ca hitaṁ sidhyed
eva, pakṣāntare ca, na kevalaṁ tāny eva, jagad dhitārtham anyāny api
vividhāri rūpāṇi prakaṭayasīty āhuḥ---vibharṣīti \| arthaḥ sa eva
\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** avabodha-rūpa ātmā
sarva-mūla-svarūpaḥ śrī-devakīnandanākhyas tvam eva sattvena sac cid
ānanda-ghanatvena upapannāni śrauta-purāṇādi-vākya-yukti-siddhāni rūpāṇi
purūṣākhyādīni muhur bibharṣi jagat sṛṣṭiṁ pratighatse prakaṭayasīty
arthaḥ \| ato devaki-lakṣaṇa-nija-śakti-dvārā prākaṭyāt tava tan
nandanatve\'pi tādṛśatvaṁ ca na vyāhanyata eveti bhāvaḥ lokakṣemārthatve
hetuḥ sukhetyādi sat-pālana-khala-daṇḍābhyām eva tat siddheḥ khalānām
api duṣṭa-karmato nivṛtteḥ santo\'tra darmamaryādā-kārakāḥ khalās
tallopakā iti anyat taiḥ \| yad vā tvam eka evāsyetyād āveva
śrī-devakī-nandana-rūpasyaiva tasya tādṛśatvaṁ nirdhāryedam evāvatāryaṁ
teṣāṁ nānā-rūpāṇām prayojanam āhuḥ---bibharṣīti \| tad evaṁ sarveṣām eva
tvad rūpāṇāṁ tadṛśatve siddhe kim uta svayaṁ bhagavatas taveti bhāvaḥ
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bibharṣīti loka-dṛṣṭiṁ pratidhatse
prakaṭayasa ity arthaḥ \| ato devakī-lakṣaṇa-nija-śakti-dvārā tava
prākaṭyena tat-putratve'pi tādṛśatvaṁ na vyāhatam iti bhāvaḥ \| na
kevalaṁ pālanārthaṁ, kintu bhakta-janānāṁ svānubhavānandāveśārtham api
rūpaṁ **bibharṣi** yenottīryamāṇam uttīrṇaṁ ca bhavābdhiṁ jānanti
tat-saṁsargeṇānye'pi tādṛśā na bhavantīty āhuḥ \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anye 'pi matsya-kūrmādayo
bahavas tvad-avatārāḥ santīty āhuḥ---bibharṣi iti \| **avabodhaḥ**
cid-ghana-rūpaḥ \| **sattvopapannāni** śuddha-sattva-svarūpāṇi
**khalānāṁabhadrāṇi** abhadra-karāṇi \|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** avatārāntarairapyanyadāpi
tvaṁ viśvarakṣāṁ kṛtavānasītyāha bibharṣīti \| avabodhaścidekarasa ātmā
vibhustvaṁ rūpāṇi matsyakūrmavarāhādīni bibharṣi prakaṭayasi kimarthaṁ?
lokasya kṣemāya rakṣaṇāya \| kīdṛśāni ? sattvena niratiśayena
balenopapannāni \| satāṁ sukhāvahāni \| khalānāmabhadrāṇi duḥkhāvahānīti
adhunāpi tathā kurviti bhāvaḥ \|\|29\|\|

**\...**

\|\| 10.2.30 \|\|

**tvayy ambujākṣākhila-sattva-dhāmni**

**samādhināveśita-cetasaike \|**

**tvat-pāda-potena mahat-kṛtena**

**kurvanti govatsa-padaṁ bhavābdhim \|\|**

**śrīdhara-svāmī (bhāvārtha-dīpikā) :** na kevalam etāvad bhaktānāṁ
mokṣārtham apīty āhuḥ---tvayīti \| **tvayisamādhināāveśita-cetasā**
nimittena **tvat-pāda-potena** āśritena \| **eke** mukhyā vivekinaḥ \|
**mahadbhiḥ kṛtena** sevyatayā saṁpāditena \| yad vā, idam api māyāmayam
ity anādaraṁ parityajyedam eva mahat-sarvotkṛṣṭam iti manasi kṛtena,
bahumatenety arthaḥ \| bhavābdhiṁ tucchī-kurvanti \| anāyāsenaiva
bhajanānuniṣpādinī teṣāṁ muktir ity arthaḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etāvat satpālanaṁ
svalahananamātram eva \| kintu bhaktānāṁ mokṣārtham apīti tvayīti
padyenāhuḥ pādāv eva poto vahitraṁ tena abheda-rūpakeṇa pādayor
bahitratvam \| potaḥ śiśau vahitre ca iti medinī \| kṛtenety ukteḥ
kṛtrimasya māyāmayatvaṁ syād ity āha---yadveti \| ity arthaḥ iti
tātparyam \| bhavas saṁsāra evābdhis taṁ yathā vat
sacaraṇa-bhara-kṛta-nimna-sthita-jalamayatnena taranti tathā bhavābdhim
apīty āha---tucchīkurvati \| bhavābdher astitvam api na jānantīti bhāvaḥ
\| bhavaḥ kṣemeśasaṁsāra-sattāsu prāpti-janmanoḥ iti metinī \| muktir
ity artha iti bhāvaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** imam evārtham
anvaya-vyatirekābhyāṁ parātparatvena prapañcayati---tvayīty ādi bahubhiḥ
\| he ambujākṣa ! akhila-sattva-dhāmni akhilāni sarve sattva-rūpāvatārās
teṣāṁ dhāmni bīja-bhūte tvayīty ādi \| yad vā, he ambujākṣa ! akhilānāṁ
sattvānāṁ sattvāvatārāṇāṁ dhāmni āśraye \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tvad bhaktānāṁ ca
mumukṣūṇām apy anāyāsena svayaṁ saṁsārottaraṇārtham anya-tāraṇārthaṁ ca
vibharṣīty āhuḥ---tvayīti dvābhyām \| he ambujākṣeti parama-saundaryam
uddiṣṭam \| ayaṁ samādhinā cetasa āveśe hetuḥ \| kiṁ ca, akhilānāṁ
sattvānāṁ jīvānāṁ dhāmni āśraye \| yad va, sattvānāṁ sādhutvānām āspade
\| kiṁ vā, , sampūrṇa-brahma-mūrtāv ity arthaḥ \| amaleti pāṭhe ādye
pakṣe---amale sattva-dhāmni, dvitīye---amalānāṁ sattvānām,
tṛtīye---viśuddha-sattvaṁ kevala-sattvarūpaṁ brahmaiveti \| evaṁ
sarva-sad-guṇādikam uktam \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** astu tāvat tvad
rūpāvirbhāva-samaya-gatānāṁ vārtāṁ anyad āpi mano-mātreṇāpi---labdhatvad
āśrayāṇām anāyāsenākhila-saṁsāra-duḥkha-nāśaḥ
parama-sukha-rūpatva-prāptiś ca bhavati tat prasaṅgenānyeṣām api
tādṛśatvaṁ saṁpadyata ity āhuḥ tvayīti dvābhyāṁ parama-sukhātmake tat
pāratīrāyamāne tvayi he ambujākṣteti parama-saundaryam uddiṣṭam ayam
āveśe hetuḥ kiṁ ca akhilasyākhaṇḍasya sattvasya cic
chakti-vṛtti-viśeṣācintyāparimita-sarva-sad-guṇātmaka-tvadīya-svarūpa-sukhābhivyañjaka-śuddha-sattvasya
dhāmni āśraye amaleti-pāṭhe tasya māyā-mala-rāhityena yat
śuddha-sattva-saṁjñataṁ tad eva sākṣād uktam \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvayīti \| he ambujākṣa! iti
saundaryaṁ vyañjitam akhilasattvadhāmnīti
aprākṛtasattvahetukaniratiśayānāṁ na guṇā tvaṁ prākṛtasattvasya
khaṇḍatvena sātiśayatvāt parimitakāryatvāc ca amaleti pāṭhe
prasiddhasatvākhyānenāpi tādṛśatvaṁ vyaktaṁ tādṛśe tvayi
bhavasamudrapāraparamasukhadadvīpāyamāne mahatkṛtena
paramādaraviṣayīkṛtena tvatpādenaiva potena āveśitaṁ praveśitaṁ taccetaḥ
tena bhavābdhiṁ govatsapadaṁ kurvanti tadānandena tadastitvamapi na
jānantīty arthaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** imam arthaṁ
prapañcayati---tvayy ambujākṣety ādi bahubhiḥ \| he ambujākṣa ! eke
mukhyāḥ sātvatā iti yāvat tvayi āveśite tac-cetasā bhavābdhiṁ
go-vatsa-padaṁ kurvanti \| kīdṛśe ? akhilānāṁ sattvānāṁ sattva-mūrtīnām
avatārāṇāṁ dhāmni āśraye, bīja-bhūta iti yāvat \| atas tvaṁ parātpara
evāsīti bhāvaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṣemāyety uktam \| tad
eva kṣemaṁ vāstavam ativyañjayanti---tvayīti \| khilaṁ nikṛṣṭaṁ sattvaṁ
guṇātmakaṁ **akhila-sattvaṁ** viśuddha-sattvaṁ nirguṇaṁ **dhāma**
svarūpaṁ yasya tasmin \| \"amala-sattva-\" iti ca pāṭhaḥ **samādhinā**
pṛthivyām avatīrṇasya tava rūpa-guṇa-līlādi-dhyānātiśayena tvayāveśitaṁ
yac cetaḥ, tena hetunā prāptena **tvat-pāda-potenamahat-kṛtena**
mahadbhir **bhavābdheḥ** pota-tulyīkṛtenety arthaḥ \| **govatsa-padaṁ
kurvanti** bhavābdher astitvam api na jānantīty arthaḥ \|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** satāṁ
sukhāvahānītyetadvivṛṇoti tvayoti \| akhilasattvānāṁ
devamānavādisamastaprāṇināṁ dhāmnāśraye tvayi samādhinā
tvaddivyacaritādinididhyāsanenāveśitaṁ yaccetastena hetunā labdhena
tvatpādapotenaike vaiṣṇavā agre bhavābdhiṁ govatsapadaṁ
tadvartijalaculūkamiva kurvanti tadastitvaṁ na jānantīti bhāvaḥ \|
mahatkṛtena mahadbhistattayā sampāditena \|\|30\|\|

**\...**

\|\| 10.2.31 \|\|

**svayaṁ samuttīrya sudustaraṁ dyuman**

**bhavārṇavaṁ bhīmam adabhra-sauhṛdāḥ \|**

**bhavat-padāmbhoruha-nāvam atra te**

**nidhāya yātāḥ sad-anugraho bhavān \|\|**

**śrīdhara-svāmī (bhāvārtha-dīpikā) :** nanu tena potena pūrve cet pāraṁ
gatās tarhīdānīntanānāṁ kā gatiḥ ? tatrāhuḥ---svayam iti \| ayam
arthaḥ---he **dyuman** sva-prakāśa ! tvat-pāda-pota-sāmīpya-mātreṇa
bhavāmbudhau vatsa-pada-mātre jāte, atas tan-nirapekṣaṁ svayam evānyeṣāṁ
**bhīmaṁdustaram** api **bhavārṇavaṁsamuttīrya
bhavat-padāmbhoruha**-rūpāṁ **nāvamatraiva nidhāya** \|
bhakti-mārga-saṁpradāyaṁ pravartyety arthaḥ \| **pāraṁ** yātāḥ \| tat
kiṁ ? yato'**dabhra-sauhṛdāḥ** sarva-bhūteṣv atiprīti-yuktāḥ \| atas
**te**'nyeṣāṁ taraṇāya nidhāyeti \| kathaṁ mat-pāda-pota-śravaṇa-mātreṇa
tīrṇāḥ ? ata uktam---**bhavān sad-anugrahaḥ** sato bhaktān anugṛhṇātīti
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te tu muktā anyeṣāṁ kā
gatir iti śaṅkate---nanv iti \| tena tvat-pāda-rūpeṇa \| pāraṁ gatāḥ
muktāḥ \| idānīntanānām ādhunikānāṁ kā gatiḥ kathaṁ mokṣaḥ ? tatra
idānīntana-mokṣe svayam iti padyena \| na kevalaṁ svayaṁ muktāḥ kintv
anya-jana-mokṣārtham upāyaṁ kṛtvaiva svayaṁ muktim itā ity āha---ayam
artha iti \| tato vatsa-pada-mātratvāt \| tan-nirapekṣaṁ pota-nirapekṣam
\| anyeṣām abhaktānām \| nidhāya ity asyāyam artha iti bodhayatīty artha
ity antena na tu saṁsthāpyeti, ni-pūrvaḥ sthāpane mataḥ ity ukteḥ \|
tat-sampradāya-pravartanam \| kiṁ kim-artham \| atra kim avyayaṁ praśne,
kiṁ kutsāyāṁ vitarke ca niṣedha-praśnayor apīti medinī \| yato hetoḥ
\|\| arthāntaram āha---viśvanāthasya ṭīkā \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak uccais tīrtveti \|
vatsa-pada-mātratā-karaṇena kathañcit tat-tat-sambandho'pi
nirastaḥ---dyumann iti \| tac ca tava kṛpā-prakāśanād eveti bhāvaḥ \|
anyat tair vyākhyātam \| yad vā, mokṣādy-apekṣakān api bhaktāṁs tān na
kathañcit kadācid api tvam upeksāsa ity āhuḥ---san satya uttamo
vānugraho yasya saḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak uccais tīrtveti \|
vatsa-pada-mātratā-karaṇena nāvas tītīrṣoś ca ceṣṭā-mātraṁ
nirastaṁ---dyumann iti \| tac ca tava prakāśa-svabhāvād eveti bhāvaḥ \|
atra pūrvatra ca pādādi-śabdasya sādhana-lakṣaṇa-bhaktau tātparyam ata
uktam atra nidhāyeti \| anyat taiḥ \| tatra kathaṁ mat-pādetyādau jñānaṁ
vineti śeṣaḥ \| yad vā, evaṁ teṣām eva tat-tāraṇa-kāraṇatve hetuḥ santa
evānugraha-rūpā yasyeti \|\|31\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 180) :** atha bhagavat-kṛpaiva
tat-sāmmukhye prāthamikaṁ kāraṇam iti ca gauṇam \| sā hi
saṁsāra-durantānanta-santāpa-santapteṣv api tad-vimukheṣu svatantrā na
pravartate, tad-asambhavāt \| kṛpā-rūpaś ceto-vikāro hi para-duḥkhasya
sva-cetasi sparśe saty eva jāyate \| tasya tu sadā
paramānandaika-rasatvenāpahata-kalmaṣatvena ca śrutau
jīva-vilakṣaṇatva-sādhanāt \| tejo-mālinas timirāyogavat tac-cetasy api
tamo-maya-duḥkha-sparśanāsambhavena \| tatra tasyā janmāsambhavaḥ \| ata
eva sarvadā virājamāṇe'pi kartum akartum anyathā kartuṁ samarthe tasmiṁs
tad-vimukhānāṁ na saṁsāra-santāpāḥ santi \| ataḥ sat-kṛpaikāvaśiṣyate \|
santo'pi tadānīṁ yadyapi sāṁsārika-duḥkhair na spṛśyanta eva, tathāpi
labdha-jāgarāḥ svapna-duḥkhavattve kadācit smareyur apīti, atas teṣāṁ
saṁsārike'pi kṛpā bhavati, yathā śrī-nāradasya nalakūvara-maṇigrīvayoḥ
\| tasmāt prastute'pi saṁsārika-duḥkhasya tad-dhetutvābhāvāt \|
parameśvara-kṛpā tu sa evātra mama śaraṇam
ity-ādi-dainyātmikā-bhakti-sambandhenaiva jāyate, yathā gajendrādau
vyatireke nārakyādau \| bhaktir hi
bhakta-koṭi-praviṣṭa-tad-ārdrībhāvayitṛ-tac-chakti-viśeṣa iti vivṛtaṁ
vivariṣyate ca \| dainya-sambandhena ca sādhv iyam ucchalitā bhavatīti
tatra tad-ādhikyam \| tasmād yā kṛpā tasya satsu vartate, sā
sat-saṅga-vāhanaiva vā, sat-kṛpā-vāhanaiva vā satī, jīvāntare
saṅkramate, na svatantreti sthitam \| tathaiva cāhuḥ---svayam iti \|

he **dyuman** sva-prakāśa ! **bhavat-padāmbhoruha**-lakṣaṇā yā **naur**
bhavārṇava-taraṇopāyas tām **atrabhavārṇava**-pāre **nidhāya**
uttarottara-janeṣu prakāśyety arthaḥ \| nanu kathaṁ tāṁ na svayaṁ
prakāśayāmi ? katham iva teṣām apekṣā ? tatra sadbhir eva dvāra-bhūtair
anyān anugṛhṇāti yaḥ, sa **sad-anugraho** bhavān iti \| yad vā, santa
evānugraho yasya saḥ \| tavānugraho yaḥ prāpañcike carati, sa
tad-ākāratayaiva carati, nānya-rūpatayety arthaḥ \| tathoktaṁ
śrī-rudra-gīte---

> athānaghāṅghres tava kīrti-tīrthayor
>
> antar-bahiḥ-snāna-vidhūta-pāpmanām \|
>
> bhūteṣv anukrośa-susattva-śīlināṁ
>
> syāt saṅgamo'nugraha eṣa nas tava \|\| \[bhā.pu. 4.24.58\] iti \|

satsv anugraho yasyeti vyākhyāne'pi tad-vimukheṣv asatsu tavānugraho
nāstīti prāpteḥ sad-dvāraiva tat prakāśanam ucitam ity evāyāti \| tad
evaṁ---

> jāyamānaṁ hi puruṣaṁ yaṁ paśyen madhusūdanaḥ \|
>
> sāttvikas tu sa vijñeyo bhaven mokṣe ca niścitaḥ \|\| \[ma.bhā.
> 12.336.68\]

iti mokṣa-dharma-vacanam api sat-saṅgānantara-janma-param eva boddhavyam
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** svam ity atra pūrvatra ca
pāda-śabdasya sādhana-lakṣaṇāyāṁ tad-bhaktāv eva tātparyaṁ tatra
nidhāyeti ṭīkāṁ ca bhakti-mārgaṁ pravartyety arthaḥ \| ity eṣā
bhavāpavargety asya vyākhyāyām api svayam \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
tvat-pāda-potāśrayaṇa-mātreṇaiva bhavābdhau goṣpada-tulya jāte, vaiṣṇavā
bhavābdhim ajānanta eva padbhyām evollaṅghyantīty āhuḥ---svayam iti \|
taraṇa-sādhana-nirapekṣam eva anyaiḥ **sudustaram** api **bhīmam** api
**samuttīryayātāḥ** \| **dyuman** he sūrya ! iti tvaṁ yeṣām antaḥkaraṇe
nodeṣi, teṣām eva tamaḥ-puñja-rūpaḥ saṁsāro'rṇava-tulyo bhīmo dustaraś
ca bhavati, prema-bhakty-udaya-parvate tvayy udite tu samasta-tamasi
svayam eva naṣṭe sati svayam eva saṁsāra-taraṇaṁ bhavet \| ato
**bhavat-padāmbhoruha-nāvam** atraiva kūle **nidhāyaiva** bhakti-mārgaṁ
sampradāyaṁ pravartyaiva yātāḥ \| te yathā'nye'py evaṁ tareyur ity
abhiprāyeṇety utprekṣyata iti bhāvaḥ \| atra saṁsārasya sāmastyena
naṣṭatve'pi vayaṁ saṁsāriṇa eveti bhaktānāṁ mithyābhimāna eva
govatsa-padākāraḥ saṁsāraḥ \| yathā ca **govatsa-padam** alaṁ pāvanaṁ
ślāghanīyaṁ ca bhavet, tathaiva teṣāṁ so'bhimāno'py anyeṣāṁ
bhakta-māninām abhimāna-roga-haro'bhijña-janaiḥ ślāghanīyaś ca bhavatīti
bhāvaḥ \| yataḥ **satsu** vaiṣṇaveṣv eva **anugraha** etādṛśo nānyeṣu
yasya saḥ \|\|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu mahāntas
tat-pāda-potena taranti, sa katham anyair labhyaḥ ? tatrāha---svayam iti
\| he dyuman ! vijñāna-ghana-mūrte ! upāyāntaraiḥ sudustaraṁ bhīmaṁ
bhavārṇavaṁ te svayaṁ samuttīrya bhavat-padāmbhoruha-rūpaṁ nāvam atra
sampradāya-rūpeṇa nidhāya tat-pāraṁ tvad-dhāma yātāḥ, yatas te'dabdhramṁ
bahu-sauhṛdaṁ bhūteṣu dayā yeṣāṁ tādṛśāḥ \| nanu nāvikaṁ vinā kathaṁ
nāvaś cālanaṁ ? tatrāha---satsv anugraho yasya sa bhavān tvam eva \|
sadbhiḥ sampradāyaḥ cālayed iti bhāvaḥ \|\|31\|\|

**\...**

\|\| 10.2.32 \|\|

**ye'nye'ravindākṣa vimukta-māninas**

**tvayy asta-bhāvād aviśuddha-buddhayaḥ \|**

**āruhya kṛcchreṇa paraṁ padaṁ tataḥ**

**patanty adho'nādṛta-yuṣmad-aṅghrayaḥ \|\|**

**śrīdhara-svāmī (bhāvārtha-dīpikā) :** nanu vivekināṁ kiṁ mad-bhajanena
muktā eva hi te ? tatrāhuḥ---ye'nye iti \| **vimukta-mānino** vimuktā
vayam iti manyamānāḥ \| **tvayi asto** nirasto'ta eva āsan yo **bhāvas**
tasmāt \| bhakter abhāvād ity arthaḥ \| **na viśuddhā buddhir** yeṣāṁ
te, tathā \| yad vā, tvayi asta-bhāḥ iti chedaḥ \| asta-matayo vādeṣv
eva viśuddha-buddhayaḥ \| **kṛcchreṇa** bahu-janma-tapasā **paraṁ
padaṁ** mokṣa-saṁnihitaṁ sat-kula-tapaḥ-śrutādi \| **patanti** vighnair
abhibhūyante \| **na ādṛtau yuṣmad-aṅghrī** yais te \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** muktānāṁ bhajanam
akiñcitkaram iti śaṅkate---nanv iti \| vivekināṁ jñāninām \| te
vivekinaḥ \| tatra bhajanākaraṇe bhāvo bhaktiḥ \| ity artha iti tu
sattādi-rūpo bhāva-padārtho'tra na grāhya ity āha---kiṁ ca pada-cchede
nārthādhikyam āha---yad veti \| cheda iti \| astā bhā matir yeṣāṁ te
tathā bhāti dīpyate pumān anayeti bhā buddhiḥ \| adho'rvāk tiryag-yonau
śva-śṛgālādi-yonau aravindo'ndhakāras tad-bhinne'ravindaḥ prakāśā jñānam
iti yāvat \| adhaḥ-kāro'ravindāndha-timiraṁ tama ucyate ity utpalaḥ \|
sa evākṣiṇī yasya so'ravindākṣas tat-sambuddhau, he jñāna-locana !
\|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad-bhaktiṁ vinā
brahma-vido'pi sannyāsino vividha-duḥkhaṁ prāpnuvantīty āhuḥ---ya iti \|
he aravindākṣeti dṛṣṭi-mātreṇa sarva-tāpa-hāritvam uktam \| tādṛśe'pi
tvayi \| yuṣmac-chabdena tvadīyāś ca gṛhyante \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, vināpi mat-padāśrayaṁ
jñānenaiva saṁsārottaraṇādikaṁ bhavet, kiṁ tena ? tatrāhuḥ---ya iti \|
he **aravindākṣa** iti dṛṣṭi-mātreṇa sarva-tāpa-hāritvam uktaṁ,
tādṛśe'pi tvayi bahutva-paryavasitvena yuṣmat-padena tadīyāś ca
gṛhyante, anyat taiḥ tatra śrutādīty ādi-grahaṇāt manana-nididhyāsanādi
\|

yad vā, prathamatas tāvat tvayy asta-bhāvād aviśuddha-buddhayaḥ, tathāpi
jñāna-mārgam āśritya vimukta-mānino deha-dvayātiriktatvenātmānaṁ
bhāvayantaḥ \| tataḥ, kleśo'dhikataras teṣām avyaktāsakta-cetasāṁ \[gītā
12.5\] ity-ādy-ukteḥ kṛcchreṇa paraṁ padaṁ jīvan-mukti-rūpam āruhya
prāpyāpi tato'dhaḥ patanti bhraśyanti \| kadety apekṣāyām
āhur---anādṛtyeti \| yadīti śeṣaḥ \| teṣāṁ bhakti-prabhāvasyānanuvṛtter
abuddhi-pūrvakasya tvad-anādarasya nivartakābhāvāt \| tathāpi dagdhānām
api pāpa-karmaṇāṁ mahā-śakti-śrī-bhagavat-pāda-padmāvajñayā punar
virodhāt \| tathā ca vāsanā-bhāṣyotthāpitaṁ
bhagavat-pariśiṣṭa-vacanam---

> jīvan-muktā api punar bandhanaṁ yānti karmabhiḥ \|
>
> yady acintya-mahā-śaktau bhagavaty aparādhinaḥ \|\|

ata eva tatraiva---

> jīvan-muktāḥ prapadyante kvacit saṁsāra-vāsanām \|
>
> yogino vai na lipyante karmabhir bhagavat-parāḥ \|\| iti \|

tathā rathayātrā-prasaṅge viṣṇu-bhakti-candrodayādi-dhṛtaṁ
purāṇāntara-vacanam---

> nānuvrajati yo mohād vrajantaṁ parameśvaram \|
>
> jñānāgni-dagdha-karmāpi sa bhaved brahma-rākṣasaḥ \|\| iti \|

tad evaṁ bhakti-sopāna-jñāna-mārge, tac cāpi citta-baḍiśaṁ śanakair
viyuṅkte \[bhā.pu. 3.28.34\] ity-ādau, tatra labdha-padaṁ cittam ākṛṣya
vyomni dhārayet \[bhā.pu. 11.14.44\] ity-ādau ca yat tad dhyāna-tyāgo
dhāraṇāntaraṁ siddhiś ca śrūyate, tatrānādaro na mantavyaḥ, kintu
brahma-kaivalyecchā-saṁskāra-vaśāc chaithilyam eva, yathā
nidrā-saṁskāra-vaśād viṣayāviṣṭānāṁ viṣaye tad dṛśyate, tatra
śrī-bhagavatā vañcanā ca kriyate iti brahmaṇy eva magnatā syāt \|

> astv evam aṅga bhajatāṁ bhagavān mukundo
>
> muktiṁ dadāti karhicit sma na bhakti-yogam \|\| \[bhā.pu. 5.6.18\] ity
> ādeḥ \|

anādare tu narako'pi śrūyate, nātaḥ paraṁ parama yad bhavataḥ svarūpaṁ
\[bhā.pu. 3.9.3\] ity-ādiṣu, yo'nādṛto naraka-bhāgbhir asat-prasaṅgaiḥ
\[bhā.pu. 3.9.44\] ity-ādy-ukteḥ \| tasmāt sarvaṁ samañjasam \|\|32\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 111) :** tad evaṁ śrī-bhagavad-ukter
eva sarvordhvam abhidheyatvaṁ sthitam---

> tapasvibhyo'dhiko yogī jñānibhyo'pi mato'dhikaḥ \|
>
> karmibhyaś cādhiko yogī tasmād yogī bhavārjuna \|\|
>
> yoginām api sarveṣāṁ mad-gatenāntarātmanā \|
>
> śraddhāvān bhajate yo māṁ sa me yuktatamo mataḥ \|\| \[gītā 6.46-47\]
> iti \|

atra yoginām api sarveṣām iti ca pañcamy-artha eva ṣaṣṭhī, tapasvibhya
ity-ādinā tathaivopakramād bhajataḥ sarvādhikya eva vikhyātasya \|
sarva-śabdo'tra devam evāpare yajñaṁ yoginaḥ paryupāsate \[gītā 4.25\]
ity-ādinā pūrva-pūrvoktaṁ na sarvān upāyino gṛhṇātīti jñeyam \|

tad evam abhakta-nindā-śravaṇāt śrīmad-bhagavad-bhakteḥ sarveṣu
nityatvam api siddham \| uktaṁ ca śrī-bhagavatā uddhavaṁ prati bhikṣor
dharmaḥ śamo'hiṁsā tapa īkṣā vanaukasaḥ \[bhā.pu. 11.18.44\] ity-ādau,
sarveṣāṁ mad-upāsanaṁ \[bhā.pu. 11.18.43\] iti \| tathā nāradena ca
sārvavarṇika-svadharma-kathane, śravaṇaṁ kīrtanaṁ cāsya \[bhā.pu.
7.11.10\] ity-ādi \|

tathā ca mahābhārate---

> mātṛvat parirakṣantaṁ sṛṣṭi-saṁhāra-kārakam \|
>
> yo nārcayati deveśaṁ taṁ vidyād brahma-ghātakam \|\| ity-ādi \|

śrī-gītopaniṣatsu---

> na māṁ duṣkṛtino mūḍhāḥ prapadyante narādhamāḥ \|
>
> māyayāpahṛtajñānā āsuraṁ bhāvam āśritāḥ \|\| \[gītā 7.15\] ity-ādi \|

āgneye viṣṇu-dharme ca---

> dvividho bhūta-sargo'yaṁ daiva āsura eva ca \|
>
> viṣṇu-bhakti-paro daiva āsuras tad-viparyayaḥ \|\|

anyad apy udāhṛtam--- viprād dvi-ṣaḍ-guṇa-yutād
aravinda-nābha-pādāravinda-vimukhāt \[bhā.pu. 7.9.10\] iti śvapaco'pi
mahīpālaḥ ity-ādi ca \|

tathā gāruḍe---

> antaṁ gato'pi vedānāṁ sarva-śāstrārtha-vedy api \|
>
> yo na sarveśvare bhaktas taṁ vidyāt puruṣādhamam \|\| \[ga.pu.
> 1.231.17\]

bṛhan-nāradīye---

> hari-pūjā-vihīnāś ca veda-vidveṣiṇas tathā \|
>
> go-dvija-dveṣa-niratā rākṣasāḥ parikīrtitāḥ \|\| \[nā.pa. 1.37.5\] iti
> \|

aparaṁ ca---ye'nya iti \| prathamatas tāvat **tvayy asta-bhāvād
aviśuddha-buddhayaḥ** \|

> dharmaḥ satya-dayopeto
>
> vidyā vā tapasānvitā \|
>
> mad-bhaktyāpetam ātmānaṁ
>
> na samyak prapunāti hi \|\| \[bhā.pu. 11.14.22\] ity-ādy-ukteḥ \|

tathā jñāna-mārgam āśritya **vimukta-mānino**
deha-dvayātiriktatvenātmānaṁ bhāvayantaḥ, tataḥ--- kleśo'dhikataras
teṣām avyaktāsakta-cetasāṁ \[gītā 12.5\] ity-ādy-ukteḥ kṛcchreṇa
jīvan-mukti-rūpām **āruhya** prāpyāpi **tato'dhaḥ patanti** bhraśyanti
\| kadety apekṣāyām āha---nādṛteti \| yadīti śeṣaḥ \| teṣāṁ
bhakti-prabhāvasyānanuvṛtter abuddhi-pūrvakasya tvad-anādarasya
nivartakābhāvāt \| tathāpi dagdhānām api pāpa-karmaṇāṁ
mahā-śakti-śrī-bhagavat-pāda-padmāvajñayā punar virodhāt \| tathā ca
vāsanā-bhāṣyotthāpitaṁ bhagavat-pariśiṣṭa-vacanam---

> jīvan-muktā api punar bandhanaṁ yānti karmabhiḥ \|
>
> yady acintya-mahā-śaktau bhagavaty aparādhinaḥ \|\|

ata eva tatraiva---

> jīvan-muktāḥ prapadyante kvacit saṁsāra-vāsanām \|
>
> yogino vai na lipyante karmabhir bhagavat-parāḥ \|\| iti \|

tathā rathayātrā-prasaṅge viṣṇu-bhakti-candrodayādi-dhṛtaṁ
purāṇāntara-vacanam---

> nānuvrajati yo mohād vrajantaṁ parameśvaram \|
>
> jñānāgni-dagdha-karmāpi sa bhaved brahma-rākṣasaḥ \|\| iti \|

evam uktaṁ yo nādṛtī naraka-bhāgbhir asat-prasaṅgaiḥ \[bhā.pu. 3.9.4\]
iti \| ata evopadiṣṭam---

> tasmāj jñānena sahitaṁ jñātvā svātmānam uddhava \|
>
> jñāna-vijñāna-sampanno bhaja māṁ bhakti-bhāvataḥ \|\| \[bhā.pu.
> 11.19.5\]

tasmāt sutarām eva sarveṣāṁ śrī-hari-bhaktir nityety āyātam \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ye'nya iti \|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaiṣṇavānām eva
bhavārṇavo goṣpadībhavati ye tu tava viśuddha-sattvamaya-vapuṣi
māyā-bhānavanto jñāninas teṣāṁ tu sudustaro bhīma eva \|

> kṛcchro mahān iha bhavārṇavam aplaveśāṁ
>
> ṣaḍ-varga-nakram asukhena titīrṣanti \|
>
> tattvaṁ harer bhagavato bhajanīyam aṅghriṁ
>
> kṛtvoḍupaṁ vyasanam uttara-dustarārṇam \|\| \[bhā.pu. 4.22.40\]

iti yathā sanat-kumāreṇoktam \| kleśo'dhikataras teṣāṁ \[gītā 12.5\] iti
yathā bhagavatāpi, naiṣkarmyam apy acyuta-bhāva-varjitaṁ na śobhate
jñānam alaṁ nirañjanaṁ \[bhā.pu. 1.5.22\] iti yathā nāradenāpi tathaiva
devā apy āhuḥ---ye iti \|

**anye** ukta-lakṣaṇebhyas tvad-anugṛhītebhyaḥ sadbhyo bhinnāḥ \|
**aravindākṣeti** tat-kṛpāvalokana-mādhuryānanubhavina iti bhāvaḥ \|
**vimukta-mānina** iti tvad-bhaktā yathā saṁsārottīrṇā api
saṁsāri-māninaḥ, tathā evaite saṁsāra-madhya-patitā api vimukta-māninaḥ
\| tatra hetuḥ---**tvayy** aravindākṣe madhurākāre **asta-bhāvāt**
māyā-śābalya-mananena prīty-abhāvāt \| avajānanti māṁ mūḍhā mānuṣīṁ
tanum āśritaṁ \[gītā 9.11\] iti bhagavad-ukta-mauḍhyād
**aviśuddha-jñānāḥ** kāmādi-nirjaya-mūlakāntaḥ-karaṇa-śuddhimattvād
utpannam api jñānaṁ na viśuddhim ity arthaḥ \| tad api **kṛcchreṇa**
tapaḥ-śama-damādi-kṛcchra-janitena vijñānena **paraṁ padaṁ**
jīvan-muktatva-daśāyām āruhya eteṣāṁ guṇī-bhūta-bhaktyā yuktatvaṁ
jñeyam, tāṁ vinā parama-padārohāsambhavāt \| śreyaḥ-sṛtiṁ bhaktim udasya
te vibho kliśyanti \[bhā.pu. 10.14.4\] ity-ādes tāṁ vinā jñānasya
marīcikā-jalāyamānatvāt **tato'dhaḥ patanti** \|

nanu, bhakti-sattve katham adhaḥ patanti ? tatrāhuḥ---**na ādṛtau**
māyikatva-buddhyā **yuṣmad-aṅghrī** yais te \| ayam arthaḥ---jñānināṁ
jñānāṅga-bhūtā bhaktir dvividhā---bhaktiṁ vinā jñānaṁ na siddhyed iti
śāstrājñayaiva kiñcin-mātrī-kriyamāṇā, bhajanīya-bhagavad-vigrahādiṣu
māyika-buddhyā vā anādaravatī ādara-rahitā ca \| ādyayā teṣāṁ
tapaḥ-śama-damādimatāṁ bahu-kālenāvidyā-nirasanīṁ vidyām utpādya
brahma-bhūtatva-daśāyām utpādya sahasaivāntardhīyate, te vimukta-mānina
evocyante, na tu vastuto jīvan-muktāḥ, bhaktyāham ekayā grāhyaḥ
\[bhā.pu. 11.14.21\] iti bhagavad-ukteḥ \| bhaktiṁ vinā
tat-padārthasyāparokṣānubhavālābhāt, bhagavad-aparādha-sambhavāc ca
dagdhānām api karmaṇāṁ punaḥ prarohād adhaḥ patanti ca \| yad uktaṁ
rathayātrā-prasaṅge śrī-viṣṇu-bhakti-candrodaya-dhṛtaṁ purāṇa-vacanaṁ---

> nānuvrajati yo mohād vrajantaṁ jagad-īśvaram \|
>
> jñānāgni-dagdha-karmāpi sa bhaved brahma-rākṣasaḥ \|\| iti \|

vāsanā-bhāṣyotthāpitaṁ pariśiṣṭa-vacanaṁ ca---

> jīvan-muktā api punar bandhanaṁ yānti karmabhiḥ \|
>
> yady acintya-mahā-śaktau bhagavaty aparādhinaḥ \|\| iti \|

dvitīyayā tu teṣāṁ brahma-bhūtatva-daśām utpādya avidyā-vidyayor
uparāme'py anuparamantyā tat-padārtha-sākṣātkāram anubhāvyamānā
jīvanmuktāḥ siddhā eva syuḥ \| yad uktaṁ---

> brahma-bhūtaḥ prasannātmā na śocati na kāṅkṣati \|
>
> samaḥ sarveṣu bhūteṣu mad-bhaktiṁ labhate parām \|\|
>
> bhaktyā mām abhijānāti yāvān yaś cāsmi tattvataḥ \|
>
> tato māṁ tattvato jñātvā viśate tad-anantaram \|\| \[gītā 18.54-55\]
> iti \|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** anīdṛśās tu vidvāṁṣo'pi
saṁsarantīti---ye'nye iti \| he aravindākṣa ye tvad-anugṛhītebhyaḥ
sadbhyo'nye ya ātmopahatayāsmeti prajāpaty uktam aṣṭa-guṇaṁ svātmānaṁ
vijñānaṁ brahma ced veda ity-ādi-śrīi-nikhila-phalatvena jānantasya
samādhinā kṛṣṇena paraṁ padaṁ tad-ātma-vastv āruhya sākṣāt-kṛtya
vimukti-mānino jātāḥ, asmākaṁ vimuktir iti sa-garvāḥ santo
nādṛta-yuṣmad-aṅghrayaḥ kim anena sākāratvād anityeneti tvac-caraṇau
nādriyante, te tvayi sarva-svāminy asta-bhāvāt bhāva-tyāgād vaimukhyād
aviśuddha-buddhayo viṣaya-rāga-kaluṣita-dhiyaḥ santaḥ, tataḥ padāt
kṛcchrārūḍhād adhaḥ patanti---

> jīvan-muktā api punar bandhanaṁ yānti karmabhiḥ \|
>
> yady acintya-mahā-śaktau bhagavaty aparādhinaḥ \|\| ity-ādi-smṛtibhyaḥ
> \|

tathā ca para-brahma-vigrahas tvaṁ, tvāṁ tathā jānanto mūrkhā eva
jaiva-svarūpa-sākṣātkāro'pi tvad-ukti-sācivyād eva, yukta āsīta
mat-paraḥ ity-ādi ity-ādi śrī-gītābhyaḥ \|\|32\|\|

**\...**

\|\| 10.2.33 \|\|

**tathā na te mādhava tāvakāḥ kvacid**

**bhraśyanti mārgāt tvayi baddha-sauhṛdāḥ \|**

**tvayābhiguptā vicaranti nirbhayā**

**vināyakānīkapa-mūrdhasu prabho \|\|**

**śrīdhara-svāmī (bhāvārtha-dīpikā) :** tvadīyās tu na kadācid api
patantīty āhuḥ---tathā neti \| **vināyakā** vighna-hetavas teṣām
**anīkāni** stomās tāni **pānti** ye teṣāṁ **mūrdhasuvicaranti** vighnān
jayantīty arthaḥ \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hari-bhaktānāṁ
patana-śaṅkaiva, nety āhuḥ---*tvadīyā* iti \| vināyakas tu herambe
tārkṣye vighne'jine gurau iti hari-dīkṣita iti \| *vighna-hetava*
upadrava-hetavas te tu *vighnā* evam eṣāṁ *stomāḥ* samūhāḥ, stomaḥ
stotre'dhvare vṛnde iti rudraḥ \| *ity artha* ity asya ko'rthaḥ ? na hi
vicarater gaty-artho'tra kārya iti \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tvadīyās tu
ātma-tattvādi-jñānābhāve'pi sva-dharma-parityāge'pi kathañcit
pātakāpāte'pi naiva patantīty āhuḥ---tatheti \| tv-arthe **tāvakāḥ**
kathañcit tvad-āśritās tu ye, te sarva eva **kvacit** kadācid api mārgād
api kiṁ punar mṛgyāt \[na patanti\] \| tatra hetum āhuḥ---tvayīty ādinā
\| **abhito guptā** ata eva vighnāder **nirbhayāḥ** santaḥ \|
**mādhava** ! he lakṣmī-kānta ! iti teṣāṁ svata eva sampat-siddhir apy
abhipretā \| yad vā, madhu-kulāvatīrṇeti parama-kāruṇyam \| **prabho** !
he sarva-śakti-yukta ! iti prabhu-prabhāvāt teṣāṁ tad yuktam eveti
bhāvaḥ \| anyat tair vyākhyātam \|

yad vā, tathā tena prakāreṇāśuddha-buddhyā kāmādinā ye tāvakās te'pi
**na bhraśyanti**, kintu **tvayi baddha-sauhṛdāḥ** santas tvayābhiguptā
ity arthaḥ \|

**vināyakānīkapa-mūrdhasu** viśeṣeṇa **caranti, nirbhayatvena** tān eva
mahā-vighna-vargeśān vighna-karaṇārtham āgatān sopānānīva kṛtvā
śrī-vaikuṇṭha-padam ārohantīty arthaḥ \|

yad vā, vīnāṁ pakṣiṇāṁ nāyakā mukhyāḥ, teṣām anīkaṁ pakṣi-rājatvāt
pātīti vināyakānīkapaḥ śrī-garuḍa-jātīya-garuḍa-bhedaḥ, tasya mūrdhasu
\| bahutvaṁ gauravād vistīrṇatvād vā, vicaranti
śrī-vaikuṇṭha-loka-prayāṇārtham ārohantīty arthaḥ \| anyat samānam
\|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tvad-rūpopāsakās tu
ātma-tattvādi-jñānābhāve'pi sva-dharma-parityāge'pi kathañcit
pātakāpāte'pi naiva patantīty āhuḥ---tatheti \| pūrvārtha-virodhe yathā
tvaṁ mūrkhas tathāhaṁ netivat \| yad vā, kiṁ cety arthaḥ \| **tāvakāḥ**
kadācit tvac-caraṇāśritā ye te tu kadācit **kvacid** api **mārgād** api
kiṁ punar mṛgyāt **na patanti**, pratyuta **tvayi baddha-sauhṛdāḥ**
prāpta-niścala-premāṇaḥ santaḥ, ata eva **tvayā abhito guptāḥ** santa
ity-ādi \|

**mādhava** ! he lakṣmī-kānta ! iti teṣāṁ svata eva sarva-sampat-siddhir
apy abhipretā \| yad vā, madhu-kulāvatīrṇeti parama-kāruṇyam \|
**prabho** ! he sarva-śakti-yukta ! iti prabhu-prabhāvāt teṣāṁ
tad-yuktam eveti bhāvaḥ \| anyat taiḥ \|

yad vā, tathā tena prakāreṇāpi prathama-pravṛttatvāt kathañcid
anādṛta-yuṣmad-aṅghritvenāpi na bhraśyanti, kintu baddha-sauhṛdāḥ santa
ity arthaḥ \|

**vināyakānīkapa-mūrdhasu** viśeṣeṇa **caranti nirbhayatvena** tān eva
mahā-vighna-vargeśān vighna-karaṇārtham āgatān sopānānīva kṛtvā
śrī-vaikuṇṭha-padam ārohantīty arthaḥ \| teṣāṁ bhakti-vighne hy anutāpaḥ
syāt, tena ca śrī-bhagavato mahatī kṛpā syād iti \| anyat samānam
\|\|33\|\|

---------------------------------------------------------------------------------------------------------------------

**jīva-gosvāmī (bhakti-sandarbhaḥ 121) :** sarvāntarāya-nivārakatvam
āhuḥ---tathā neti \| pūrvaṁ ye'nye'ravindākṣa \[bhā.pu. 10.2.32\]
ity-ādinā muktānām api bhagavad-anādareṇa pāramārthiko bhraṁśa uktaḥ \|
bhaktānāṁ sa nāstīty āha---tatheti \| tathā pūrvam
ārūḍha-parama-padatvāvasthāto'pi bhraśyanti, **tathātāvakā mārgāt**
sādhanāvasthāto'pi **na bhraśyantīty** arthaḥ \|
śrī-vṛtra-gajendra-bharatādīnāṁ saj-janmato bhraṁśe'pi
bhakti-vāsanānugati-darśanāt \|

> muktā api prapadyante punaḥ saṁsāra-vāsanām \|
>
> yady acintya-mahā-śaktau bhagavaty aparādhinaḥ \|\|

teṣāṁ tu punaḥ saṁsāravāsanānugateḥ \| yatas **tvayi baddha-sauhṛdāḥ**
\| sauhṛdam atra śraddhā \| mārgād iti sādhakatva-pratīter eva \|
tvad-baddha-sauhṛdatvād eva tvayety ādi \| tathoktaṁ---tvāṁ sevatāṁ
sura-kṛtāḥ \[bhā.pu. 11.4.10\] ity-ādau \| dhāvan nimīlya vā netre na
skhalen na patet \[bhā.pu. 11.2.33\] ity-ādau ca \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, jñānina eva kevalaṁ
kim ity ākṣipyante, bharatendradyumna-citraketv-ādi-dṛṣṭyā bhaktā apy
ākṣipyantām ity ata āhuḥ---tatheti \| yathā vimukta-mānino'dhaḥ patanti,
**tathā tāvakā mārgāt** bhakti-yogān **na bhraśyanti**, kim uta mṛgyāt
tvatta ity arthaḥ \| yadi vā bhraśyanti, tadāpi **tvayi baddha-sauhṛdā**
eva bhavanti \| citraketu-bharatendradyumnādīnāṁ bhraṁśe sati,
vṛtrāditve premṇaḥ śata-guṇī-bhāva-darśanāt bhaktānāṁ bhraṁśo'pi
premādhikya-hetur eva dṛṣṭaḥ \|

yad vā, **tathā na bhraśyanti**, yato bhraṣṭatve'pi **tvayi
badda-sauhṛdāḥ**, na me bhaktaḥ praṇaśyati \[gītā 9.31\] iti
pratijñātavatā mamopakariṣyataiva mat-prabhuṇā mamāyaṁ bhraṁśaḥ kṛta iti
tvayi dṛḍha-viśvasta-matayaḥ \| tataś cābhitas **tvayā** rakṣitāḥ \|
**vināyakānāṁ** vighna-kāriṇām **anīkāni** stomāḥ tāni **pānti** ye,
teṣām api **mūrdhasu vicaranti,** tān abhibhavantīty arthaḥ\| yad vā,
tac-caraṇāṁs te'pi bhaktyā sva-mūrdhasu dhārayantīty arthaḥ
\|\|33\|\|[^17]

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu māṁ bhajanto'pi
kecid bhraṣṭā dṛṣṭāḥ kim iti ta eva tathocyante ? tatrāha---tathā neti
yathā tvad-aṅghry-avajñātāro bhraśyanti, tathā tāvakā neti vyatireko
dṛṣṭāntaḥ \| mārgād api na kim uta mṛgyāt tvatta ity arthaḥ \| cet
kadācid bhraśyanti tadāpi tvayi baddha-sauhṛdā eva tiṣṭhanti---kṣipraṁ
bhavati dharmātmā \[gītā 9.32\] ity-ādi-tvad-ukter eva
bharata-citraketv-ādīnāṁ tvad-uktānāṁ vibhraṁśe'pi tvayi sauhṛda-vṛddheḥ
pratyayād iti bhāvaḥ \| tvayābhiguptāḥ santo vināyakānīkapānāṁ
vidhna-vṛnda-senāpatīnāṁ mūrdhasu vicaranti tvat-pakṣapātān nirbhayāḥ
santo vighnān vijitya tvāṁ sambhavantīty arthaḥ \|\|33\|\|

**\...**

\|\| 10.2.34 \|\|

**sattvaṁ viśuddhaṁ śrayate bhavān sthitau**

**śarīriṇāṁ śreya-upāyanaṁ vapuḥ \|**

**veda-kriyā-yoga-tapaḥ-samādhibhis**

**tavārhaṇaṁ yena janaḥ samīhate \|\|**

**madhvācāryaḥ (bhāgavata-tātparyam) :**

viśuddhaṁ sattva-brahmādeḥ śarīre saṁsthito hariḥ \|

> teṣām ādeśa-mārgeṇa vedādyair arcayanti tam \|\| iti bhāgavata-tantre
> \|\|34\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** satāṁ sukhāvahāni rūpāṇi
dhārayasīty uktam \| bibharṣi rūpāṇīti tat kena prakāreṇa ?
sukhāvahatvam ity apekṣāyām āhuḥ---sattvaṁ viśuddham iti \| **sattvaṁ
vapuḥśrayata** ity anvayaḥ \| **śreya-upāyanaṁ** karma-phala-dātṛ \|
kathaṁ ? **yena** vapuṣā janas **tavārhaṇaṁ** pūjām **īhate** karoti \|
kaiḥ ? **vedāś** ca **kriyā-yogāś** ca **tapaś** ca **samādhiś** ca,
taiś catur-āśramair ity arthaḥ\| vapuṣo'nāśrayaṇe'rhaṇāsambhavān na
karma-phala-siddhiḥ syād iti \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-sukhāvahatvaṁ kena
prakāreṇeti sambandhaḥ \| ity anvaya iti yojanā veda-śabdena
tad-abhyāsaḥ caturāśrama-dharmaiḥ kramād
brahmacāri-gṛhastha-vanastha-yati-dharmair vedābhyāsādibhir ity artha
ity āha---arhaṇāsambhavāt pūjanābhāvāt \|\|34\|\|

---------------------------------------------------------------------------------------------------------------------

KD: tad evāha---**sattvam** iti \| **sattvaṁ vapur** iti
sāmānādhikaraṇyaṁ sthitau nimitte **śreyasi** kaivalye **upāyanam**
upāya-bhūtam \| tadāha---**veda**- iti \| yena sattva-vapuṣāśritena \|
janas **tavārhaṇaṁ** pūjāṁ **samīhate** samyak karoti \| śuddhasya
aviṣayatvāt sattvopahitaṁ bhajatīti bhāvaḥ \| **kriyā-yoga** ity ekam \|
tataś ca **vedādibhiś** caturbhiḥ kramād āśramiṇaḥ pūjayantīti caturṇām
uktiḥ \| yad vā, **vedena** vedikāḥ \| **kriyayā** pāñcarātrāḥ \|
**yogena** prakṛti-puruṣa-vivekopāyena sāṅkhyāḥ \| **tapasā** tapasvinaḥ
\| śaivāḥ pāśupatāś ca \| **samādhinā** pātañjalāḥ \| sattvopādher eva
tat-tac-chabdais tatra tatrābhidhānam iti prāg uktam \| pāñcaiva mārgāḥ
\| ato mārga-pañcaka-viṣayatvena pañcānām uktiḥ \|\|34\|\| \[mu.pha.
2.9\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sthitau** pālanārtham \|
tat-prakāram evāhuḥ---śarīriṇāṁ carācarāśeṣa-jīvānāṁ śreya upāyanam iti
vedādibhiḥ kṛtvā sva-svadharmārpaṇenety arthaḥ \| yena vapuṣā hetunā
caturāśrama-vartī sarvo'pi janaḥ samyag īhate, svadharmaiḥ manaḥ-śuddher
iti teṣām arhaṇa-sādhanatoktā \| tatra catur-āśramiṇām arhaṇa-siddhyā
tat-sambandhinām anyeṣāṁ sarveṣām eva tat-siddher yuktam evoktaṁ
śarīriṇām iti \| anyat tair vyākhyātam \|

yad vā, śreyasāṁ sarvārthānām upa samīpa eva ayanaṁ prāptir yasmāt tat
\| viśeṣataś ca tvad-bhakti-vistārakam ity āhuḥ---vedeti \| anyathā
catur-āśramiṇāṁ tvad-bhakty-asiddher ity arthaḥ \| yad vā, śreyaḥ sarvam
evopāyanam upaḍhaukanaṁ samarpya yasmin tat \| kutaḥ ? yena vapuṣā
tac-chrī-mūrty-ādinā dvārā vedādibhir arpitair janas tvad-bhaktaḥ san
sarvo'py āśramī tavārhaṇaṁ samīhate \|

yad vā, śreyaḥ prema vaikuṇṭha-loko vā \| tasyopāyanaṁ śīghra-prāpakam
\| kathaṁ ? tad āhuḥ---vedeti svadharmārpaṇena śrī-mūrti-dvārā
tad-arhaṇa-sampattyā śreyaḥ-siddher ity arthaḥ \| athavā, tāvakatvādikaṁ
tu sarvaṁ tvayā sattva-guṇe prakāśite tasy eva sidhyed ity
āhuḥ---sattvam iti \| sattva-guṇaṁ śrayate'dhitiṣṭhati prakāśayatīty
arthaḥ \| yena sattvena śarīriṇāṁ dehābhimāninām api \|

kiṁ vā, sarva-jīvānāṁ vapuḥ śreya upāyanaṁ sarvārtha-prāpakaṁ bhavati \|
kathaṁ ? tad āhuḥ---vedeti \| yad vā, yena ca svadharma-kṛt san
sarvāśramī tvad-bhaktaḥ syād ity āhuḥ---vedeti \| evaṁ pakṣa-dvaye'pi
yenety asyobhayato'py anvayaḥ \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nātaḥ paraṁ parama yad
bhavataḥ svarūpaṁ \[bhā.pu. 3.9.3\] iti tṛtīyoktānusāreṇa
parama-kāraṇa-tvad-vapuṣaḥ parama-tattvaika-rūpatve'pi
viśuddha-sattvasya tat-prakāśa-śakti-rūpatvena tad-abheda-vivakṣayā
**viśuddhaṁ** māyātītaṁ cic-chakti-vṛtti-viśeṣa-**sattvam** eva
**vapur** ity uktaṁ, **sthitau** pālanārthaṁ tac **chrayate**
nityānanda-vidha-vapur ākāravān eva yatra pālane yādṛśaṁ vapur yuktaṁ
tad-arthaṁ tādṛśaṁ vapuḥ pravartayatīty arthaḥ \| yathā nānendriyavān
eva devadatto darśanārthaṁ cakṣuḥ śrayate, śravaṇārthaṁ śrotram ity-ādi
vyapadiśyate, tadvad iti bhāvaḥ \| tad evaṁ svayaṁ prakaṭībhūya pālanena
sukhāvahatvaṁ darśitaṁ dhyāna-gatatvenāpi darśayanti---śarīriṇām ity-ādi
\|

**śarīriṇām** aśeṣa-jīvānāṁ śreyasaḥ sat-karma-phalasya
tvat-premānta-puruṣārtha-vargasya vā **upāyanam** upaḍhaukanam iva
karuṇayā sādara-dānaṁ yena \|

yad vā, śreyasas tasya upāyanam ādhikyenāśraya-rūpaṁ
paramānanda-phala-svarūpam ity arthaḥ\| etasyaivānandasyānyāni bhūtāni
mātrām upajīvanti \[bṛ.ā.u. 4.3.32\] iti śruteḥ \| ubhayathāpy
upāsakānāṁ tat-tat-phala-dātṛtve paryavasānam \| vedeti
tvad-arhaṇa-pradhānaiś caturāśramair ity arthaḥ \| **arhaṇasya**
vivakṣitatvāt kevala-vedādy-arpaṇa-lakṣaṇārhaṇasya tu vapur vināpy
upadeśenaiva sambhavāc ca yena vapuṣā hetunā janaś caturāśrama-vartī
sarvo'pi samyag īhate yad anapekṣita-vapur vedādy-arpaṇa-mātram arhaṇaṁ,
tat tu na samyag iti bhāvaḥ \| tatra caturāśramiṇām arhaṇa-siddhyā
tat-sambandhenānyeṣām api tat-siddher yuktam evoktaṁ śarīriṇām iti \|
anyat taiḥ \| tatra na karma-phala-siddhir iti sarvāsām api siddhīnāṁ
mūlaṁ tvac-caraṇārcanam iti nyāyena \|\|34\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 7):** ata eva śrī-bhagavantaṁ prati
brahmādīnāṁ sa-yuktikam---sattvaṁ viśuddham iti dvābhyām \| ayam
arthaḥ---sattvaṁ tena prakāśamānatvāt tad-abhinnatayā rūpitaṁ vapur
bhavān śrayate prakaṭayati \| kathambhūtaṁ sattvaṁ ? viśuddham \|
anyasya rajas-tamobhyām amiśrasyāpi prākṛtatvena jāḍyāṁśa-saṁvalitatvān
na viśeṣeṇa śuddhatvam \| etat tu svarūpa-śakty-ātmatvena tad-aṁśasyāpy
asparśād atīva śuddham ity arthaḥ \| kim arthaṁ śraye ? śarīriṇāṁ
sthitau nija-caraṇāravinde manaḥ-sthairyāya sarvatra bhakti-sukhād
anasyaiva tvadīya-mukhya-prayojanatvād iti bhāvaḥ,
bhakti-yoga-vidhānārthaṁ \[bhā.pu. 1.8.19\] iti śrī-kuntī-vākyāt\|

katham-bhūtaṁ vapuḥ ? śreyasāṁ sarveṣāṁ puruṣārthānām upāyanam āśrayam
\| nityānanda-paramānanda-rūpam ity arthaḥ \| ato vapuṣas tava ca
bheda-nirdeśo'yam aupacārika eveti bhāvaḥ \| ata eva yena vapuṣā yad
vapur ālambanenaiva janas tavārhaṇaṁ pūjāṁ karoti \| kaiḥ sādhanaiḥ ?
vedādibhis tvad-ālambakair ity arthaḥ \| sādhāraṇais tv arpitair eva
tvad-arhaṇa-prāyatāsiddhāv api, vapuṣo'napekṣatvāt \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmai \[bhā.pu. 2.9.9-10\]
ity-ādi-dvaya-vyākhyāyāṁ sattvam iti dvayam \|\|34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad evaṁ bibharṣi rūpāṇi
\[10.2.29\] ity anena śuddha-sattvātma-śarīriṇāṁ carācara-loke prākaṭyam
uktaṁ, kṣemāya \[tatra\] iti tat prayojanaṁ kṣemaṁ ca bhakteḥ kaivalyaṁ,
tvayy ambujākṣa \[bhā.pu. 10.2.30\] iti caturbhir vivṛtam \| tan-madhya
eva, ye'nye'ravindākṣa \[bhā.pu. 10.2.32\] ity anena bhakter guṇa-bhāvaś
ca mokṣa-phalako bhagavac-caraṇādare sati dhvanitaḥ\| idānīṁ bhakteḥ
prādhānyam api prayojanaṁ śuddha-sattvātmaka-vapuḥ prākaṭyasyety
āhuḥ---sattvam iti \|

**viśuddhaṁ** māyātītaṁ **sattvaṁ** cin-mayaṁ **vapur bhavān śrayate**
\| kīdṛśam ? **sthitau** pālana-samaye śreyasām **upa** ādhikyena
**ayanaṁ** prāptir yatas tat **śreya** evāhuḥ \| **vedādibhiś**
caturbhiś catur-āśrama-dharmaiḥ saha **arhaṇamīhateyena** vapuṣeti
vapuṣo'nāśrayaṇe'rhaṇāsiddheḥ \|\|34\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bhakti-pracārāya
tvad-rūpasya prākātyam ity āha \| **viśuddhaṁ sattvaṁ vapuḥ**
śrī-vigrahaṁ **bhavān śrayate** prakāśayati, cakṣuḥ śrayan rūpe sthita
ity atra śrayatiḥ prakāśārthaḥ \| kim arthaṁ ? tatrāha---**śarīriṇāṁ**
jīvānāṁ **sthitau** tvayi citta-sthairyāya sva-bhakti-pracāra-phalako
bhavān, bhakti-yoga-vidhānārthaṁ \[bhā.pu. 1.8.19\] iti kuntī-vākyāt \|
kīdṛśaṁ tat ? **śreyasāṁ** pumarthānām **upāyanam** āśrayam, phalam ata
upapatteḥ \[ve.sū. 3.2.38\] iti nyāyāc ca \| yena vapuṣālambanena janaḥ
sat-prasaṅgī **vedādibhiś** caturāśrama-dharmaiś caturbhiḥ sārdhaṁ
**tavārhaṇam** arcāṁ **samīhate** karoti \|\|34\|\|

**\...**

\|\| 10.2.35 \|\|

**sattvaṁ na ced dhātar idaṁ nijaṁ bhaved**

**vijñānam ajñāna-bhidāpamārjanam \|**[^18]

**guṇa-prakāśair anumīyate bhavān**

**prakāśate yasya ca yena vā guṇaḥ \|\|**

**madhvācāryaḥ (bhāgavata-tātparyam) :**

sattvaṁ brahmādi-dehākhyaṁ jñāna-rūpaṁ tamo-nudam \|

> yadi na syāt tadā sattva-prakāśānumito vibhuḥ \|\|
>
> yadi na syāt paro viṣṇuḥ kathaṁ vidvaj-janā amum \|
>
> arcayantīti tattvasya jijñāsubhir adhokṣajaḥ \|\|
>
> kathaṁ jñāyeta kasyāpi viguṇatvāt paro vibhuḥ \|\| iti
> tantra-bhāgavate \|\|35\|\|

---------------------------------------------------------------------------------------------------------------------

**śrīdhara-svāmī (bhāvārtha-dīpikā) :** tvayy ambujākṣa \[bhā.pu.
10.2.30-32\] ity-ādinā śloka-trayeṇa bhagavad-bhaktānām eva mokṣo
nānyeṣām ity uktam \| tatra karma-phalaṁ bhaktiṁ vinā mābhūt, mokṣasya
tu jñānaika-sādhyatvāt, kiṁ bhaktyā ? iti sānuśayān praty āhuḥ---sattvaṁ
na ced iti \|

he **dhātar** ! **idaṁ sattvaṁ nijaṁ** tava vapur **na bhavec cet**,
tarhi **vijñānaṁ** viśiṣṭam aparokṣaṁ jñānaṁ **na bhaved** ity anuṣaṅgaḥ
\| katham-bhūtaṁ ? **ajñāna-bhidāpamārjanam** ajñānaṁ ca tat-kṛtā
**bhidā** ca, tayor apamārjanaṁ nivartakam \| yad vā, ajñānaṁ bhinattīty
ajñāna-bhid vijñānaṁ mārjanaṁ nāśam āpa prāptam eveti \|

nanu jaḍānāṁ buddhy-ādīnāṁ yataḥ prakāśaḥ, tad brahmeti jñānaṁ bhaved
eva ? iti cen, na \| **guṇa-prakāśair** guṇāvacchinnaiḥ prakāśair
**bhavān** sarva-sākṣī paripūrṇaḥ kevalam **anumīyate** kalpyate, na tu
sākṣātkriyata ity arthaḥ \|

anumāna-prakāram āhuḥ---prakāśate yasya ca yena vā guṇa iti \| **yasya**
sambandhī ayam ābhyantaro buddhy-ādi-**guṇaḥ prakāśate**, yo
guṇa-sākṣīty evaṁ, **yena** vā buddhy-ārūḍhena pramātrā
buddhy-adhiṣṭhātrā bāhyo guṇaḥ prakāśate ity anumīyata ity arthaḥ \|
śuddha-sattva-vapuṣi tvayi sevyamāne tu tad-ākāre'ntaḥ-karaṇe
tvat-prasādena sākṣātkāro bhaved iti bhāvaḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sānuśayān sahavān bhaved
anuśayo dveṣe paścāt tāpānubandhayoḥ iti medinī \| anubandho haṭaḥ \|
anuṣaṅgaḥ punaḥ sabandhaḥ

nanu, kim artham anuṣaṅgaḥ kāryaḥ ṛju-mārgeṇa sidhyato'rthasya
vakreṇādarśanāyogāt iti nyāyam āśrity āha---yadveti \| acetana-cetane
nātma-jñānaṁ syād eveti śaṅkate-nanvīti \| anumānaṁ viśadayati-atremau
prayogau buddhyādayaḥ svātiriktabhāsyāḥ prakāśa-rūpatvābhāve sati
prakāśamānatvāt \| jaḍajvād vā ghaṭādivat \| buddhikṛta-ghaṭādi-prakāśaḥ
tad gata-prakāśātma-pratir bimbaprayuktaḥ
svato'prakāśa-svaccha-dravya-hetuka-prakāśatvāt \|
svato'prakāśa-jalādi-svaccha-dravya-hetukam ity-ādi-prakāśasyādity
apratibimba-yuktavad iti \| anumīyata ity artha ity asyāyam anumāno'rtha
iti \| na hi kebalam anumīyate'pi tu pratyakṣībhavatīty āha---iti bhāvaḥ
iti \|\|35\|\|

---------------------------------------------------------------------------------------------------------------------

KD: sattvaṁ vapur ity uktaṁ tad amṛṣyamāṇaṁ prati vipakṣe bādhakam
āha---**sattvaṁ na ced** iti \| he **dhātaḥ** ! idaṁ prāg uktaṁ
viśuddhaṁ sattvaṁ **nijaṁ** vapuṣṭvena svarūpaṁ **na** syāt \| **cet**
tarhi **vijñānaṁ** viśiṣṭaṁ jñānaṁ **mārjanaṁ** lopam āpa prāpnuyāt \|
lokoktyā liṭ prayogaḥ \| nirmūlatvāt tat syād ity arthaḥ \| kiṁ tad
vaiśiṣṭyam ? tad āha---**ajñānabhit** sarva-vastu-tattva-vidakaṁ na tu
bhrama-rūpam ity arthaḥ \| jñānaṁ hi sattvād utpadyate, tac cet sattvaṁ
nāsti tadā jñānam api na syāt \| dṛśyate ca jñānaṁ, atas tvaṁ
sattva-vapur ity **anumīya** sa ity āha---**guṇa** iti \| guṇa-prakāśaiḥ
sattva-janyair viṣaya-prākaṭyaiḥ \|

nanu sattvasya jaḍatvāt kutaḥ prakāśakatvam ? tatrāha---**prakāśata**
iti \| **guṇaś** ca yasya sambandhena prakāśate prakāśayati
antar-bhāvita-nij-arthatvāt \| yena vā kartṛ-bhūteneti paramatam uktam
\| **vā**-śabdo hi pakṣāntarārthaḥ sarvathā cid ujjvalitaṁ prakāśakam
ity arthaḥ\| evam api sattvam eva prakāśakaṁ, na tu rajas-tamasī tayor
asvacchatvena citi saṅkrānty-anupapatteḥ \| yathā ravi-tejo darpaṇādiṣv
eva prādurbhūya mukhādi prakāśayati na ghaṭādiṣu \|\|35\|\| \[mu.pha.
2.10\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dhātar he
vividha-mūrtidhara ! idaṁ sarvopakārakaṁ sattvātmakaṁ guṇasya buddhyādeḥ
prakāśair bahutvaṁ buddhy-ādes tad-vṛttīnāṁ vā bāhulyāpekṣayā \|
ca-kārād yad-āśrayaḥ \| anyat tair vyākhyātam \|

yad vā, tvac-chrī-mūrti-sevayaiva sākṣātkārānandaḥ sampadyate, nāyathety
āhuḥ---idaṁ tvad-vapur nijam ātmīyaṁ premṇā sevyam, na ced bhavati,
tarhi vijñānaṁ sākṣātkāro mārjanaṁ prāpaiva \| ajñāna-bhit
sarvājñāna-vidārakam \| sākṣātkāre sati sarva-saṁśaya-nivṛtteḥ \|

yad vā, tatrāpy etat tvadīyāvatāraṁ vinā tvan-māhātmyādi-jñānaṁ naiva
syād ity āhuḥ---sattvaṁ neti \| nijaṁ sākṣād bhagavat-tattvād viśiṣṭaṁ
jñānaṁ śrī-bhagavat-tad-bhakti-tad-bhakta-māhātmyādi-sambandhi \|
kathambhūtaṁ ? tad-itara-jñānam evājñānam, tad-bhit mārjanaṁ nivṛttiṁ
prāpa \|

nanu, sākṣād aham avatīrṇo'smīti kuto jñātaṁ ? tatrāhuḥ---guṇasya
śrī-devakyāḥ prabhāvādeḥ \| kiṁ vā jagatāṁ guṇasya tat-tat-svabhāvasya
prakāśanaiḥ \| tathā ca śrī-viṣṇu-purāṇe---

> tato graha-gaṇaḥ samyak pracacāra divi dvija \|
>
> viṣṇor aṁśe bhuvaṁ yāte ṛtavaś cābhavan śubhāḥ \|\| \[vi.pu. 5.2.4\]
> iti \|

nanu, svata eva tasyās tādṛśāḥ prakāśāḥ santu ? nety āhuḥ---prakāśata
iti \| tvat-sambandhi-guṇasya tvayaiva prakāśa-siddher ity arthaḥ \|
sattva-guṇa-pakṣe idaṁ tāvakatvādi-sarva-śreyaḥ sāttvikaṁ sattvaṁ
sattva-guṇaḥ \| nijaṁ tvadīyaṁ tvad-adhiṣṭhitam ity arthaḥ \|
vijñāna-mārjana-prāptau satyāṁ kiṁ syāt ? tad āhuḥ---guṇeti \| anumīyata
eva, na tu dṛḍhaṁ vijñāyata ity arthaḥ \| samam anyat \|

athavā, sa sarva-śreyaḥ-prāpaka-mūrtis tvaṁ yadi na bhavasi nāvatarasīty
arthaḥ \| nijam asmadīyaṁ kiṁ vā kasyacid api nijaṁ svādhīnam idaṁ
tvad-bhaktādi-māhātmya-viṣayakaṁ vijñānaṁ bhavet kiṁ ? kākvā, api tu na
bhaved evety arthaḥ \| kathambhūtaṁ ? na jñānena bhidā tattva-jñānena yo
bhedābhāva ity arthaḥ \| tasya mārjanam \| anyat samānam \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dhātar he vividha-mūrti-dhara
! idaṁ sarvopakārakaṁ sattvātmakaṁ guṇasya buddhy-ādeḥ prakāśair
bahutvaṁ, buddhy-ādes tad-vṛttīnāṁ vā bāhulyāpekṣayā prakāśata ity atra
prayogaś ca \| ayaṁ buddhy-ādir guṇaḥ sambandhi-viśeṣāśrayaḥ \|
guṇatvena prakāśāt yo yo guṇatvena prakāśate, sa sa
sambandhi-viśeṣāśrayatvenaiva prakāśate, yathā gandhādiḥ \| sa cāsya
sarvasya sākṣyasya sambandhi-viśeṣaḥ parama-sākṣitvena bhavān eveti \|
yathā, ayaṁ buddhy-ādir guṇaḥ pramātr-adhiṣṭhātṛkaḥ, jaḍatve'pi
prakāśamānatvāt \| yo yo jaḍatvena prakāśate, sa sa
tad-adhiṣṭhātṛkatvenaiva prakāśate, yathā ghaṭādiḥ \| sa cāsya
parama-pramātā bhavān eva, yac-chaktyā jīvasyāpi pramātṛtvam iti \|
anyat taiḥ \|

śloka-trayeṇa ity atra śloka-pañcakeneti vācyam \| kiṁ bhaktyā iti
guṇāpoha-dvāraiva jñāna-siddher iti bhāvaḥ \| na iti tattva-jñānaṁ na
bhavati, kintu kalpanā-mātram, ity apekṣayā tathā guṇa-sākṣī iti
paryanta ekaḥ prayogaḥ, evam ity-ādiko'nyaḥ \| tathā śuddha-sattva
ity-ādau tvat-prasādenaivety eva-śabdo yojyaḥ \| kiṁ bhaktyā? ity
ākṣepa-samādhānārthaṁ tatra pramāṇaṁ ca śreyaḥ-sṛtiṁ bhaktim udasya te
vibho \[bhā.pu. 10.14.5\] ity-ādi bahutaram evāstīti \|

yad vā, nanu sattvāt sañjāyate jñānaṁ \[gītā 14.8\] ity uktyā
māyika-sattvātmakatayaiva tat-prakāśatāṁ kiṁ
viśuddhākhya-sattvāntarāṅgīkāreṇa ? tatrāhuḥ---he dhātaḥ !
sarva-śakti-dhārin ! idam asmābhir anubhūyamānaṁ
tvat-prakāśa-śakti-rūpaṁ sattvaṁ cet yadi nijaṁ tvadīyaṁ vijñānaṁ
cic-chakti-rūpaṁ na bhavet, kintu māyikaṁ bhavet, tadā
tvaj-jñāna-prakāra eva mārjanam āpa, nirvikalpatayā paryavasitavān,
yataḥ guṇasya prākṛta-sattvasya prakāśair bhavān anumīyata eva, na tu
sākṣātkriyata iti \|

yad vā, idaṁ tvadīyaṁ cic-chakti-rūpaṁ sattvaṁ na bhaven nārvirbhavec
cet, tadā guṇety ādi \| kathaṁ-bhūtaṁ ? sattvaṁ jñānena brahma-jñānena
kṛtvā yad bhidāpamārjanaṁ, tan na vidyate \| yatra yasminn udite tad apy
apayātīty arthaḥ, ātmārāmāś ca munayaḥ \[bhā.pu. 1.7.11\] ity ādeḥ \|
anumāna-prakāram āhuḥ---yasya sambandhī viśvaikādhiṣṭhitṛtvena
nityāvyabhicāri-guṇaḥ sattvākhyaḥ prakāśate
sūryodaya-sānnidhyasyevāruṇodaya iti \| yena ca tvad-eka-prakāśyaḥ sa
guṇaḥ prakāśate vahnineva dhūma iti \| atas tvad-vapuṣaḥ
paramānanda-rūpatvena sva-prakāśatvāt \| yena prakāśaḥ, yena ca
brahma-jñānasyāpi tirodhānaṁ, sā tvadīya-svaprakāśatā-rūpā śaktir eva
syāt \| tato bāhyena jaḍena sattvena na tat-prakāśaḥ, kintu kathañcid
anumānam eva aruṇodayādinā sūryāder iveti, yathā manāṁsy āsan prasannāni
sādhūnām asura-druhāṁ \[bhā.pu. 10.3.5\] ity-ādi vakṣyate \| ata eva
śrī-viṣṇu-purāṇādau---

> sattvādayo na santīśe yatra ca prākṛtā guṇāḥ \|
>
> sa śuddhaḥ sarva-śuddhebhyaḥ pumān ādyaḥ prasīdatu \|\| \[vi.pu.
> 1.9.44\]
>
> hlādinī sandhinī saṁvit tvayy ekā sarva-saṁśraye \|
>
> hlāda-tāpa-karī miśrā tvayi no guṇa-varjite \|\| \[vi.pu. 1.12.69\]
> ity-ādi bahutaram asti \|

yad vā, tatrāpy etat tvadīyāvatāra-prakāśa-hetuṁ viśuddha-sattva-viśeṣaṁ
vinā tvan-māhātmyādi-jñānaṁ naiva syād ity āhuḥ---sattveneti \| nijaṁ
svayaṁ bhagavatas tava sākṣāt sambandhitvāt \| ata eva
tvan-māhātmyādi-jñāna-lakṣaṇaṁ viśiṣṭaṁ jñānaṁ mārjanaṁ nivṛttiṁ prāpa
\| kīdṛśaṁ ? tad-itara-jñānam evājñānaṁ tad-bhit \|

nanu, svayaṁ bhagavān evāham avatīrṇa iti kuto jñātaṁ ?
tatrāhuḥ---guṇeti \| guṇasya śrī-devaky-ādi-prabhādeḥ prakāśaiḥ \| nanu,
mamāṁśata eva tasya tādṛśāḥ prakāśā bhavantu, na vilakṣaṇatvāt ? ity
āhuḥ---prakāśata iti śrī-saṅkarṣaṇāditas tādṛśatvānanubhavād iti bhāvaḥ
\|\|35\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 7) :**
tādṛśa-vapuḥ-prakāśa-hetutvena svarūpātmakatvaṁ spaṣṭayanti**---**he
dhātaḥ ! ced yadīdaṁ sattvaṁ yat tava nijaṁ vijñānam anubhavaḥ,
tad-ātmikā sva-prakāśatā-śaktir ity arthaḥ, tan na bhavet, tarhi tv
ajñāna-bhidā sva-prakāśasya tavānubhava-prakāra eva mārjanaṁ śuddhim
avāpa \| saiva jagati paryavasīyate na tu tavānubhava-leśo'pīty arthaḥ
\|

nanu prākṛta-sattva-guṇenaiṣa bhavatu, kiṁ nijena ? ity
āha---prākṛta-guṇa-prakāśair bhavān kevalam anumīyate na tu
sākṣātkriyata ity arthaḥ \| athavā tava vijñāna-rūpam ajñāna-bhidāyā
apamārjanaṁ ca yan nijaṁ sattvaṁ tad yadi na bhaven nāvirbhavati tadaiva
prākṛta-sattvādi-guṇa-prakāśair bhavān anumīyate
tvan-nija-sattāvirbhāveṇa tu sākṣāt-kriyata evety arthaḥ \| tad eva
spaṣṭayituṁ tatrānumāne dvaividhyam āhuḥ---*yasya guṇaḥ prakāśata* iti
\| asvarūpa-bhūtasyaiva sattvādi-guṇasya tvad-avyabhicāri
sambandhitva-mātreṇa vā tvad eva prakāśyamānatā-mātreṇa vā
tval-liṅgatvam ity arthaḥ \| yathā aruṇodayasya
sūryodaya-sānnidhya-liṅgatvaṁ yathā vā dhūmasyāgni-liṅgatvam iti tata
ubhayathāpi tava sākṣātkāre tasya sādhakatamatvābhāvo yukta iti bhāvaḥ
\|

tad evam aprākṛta-sattvasya tadīya-sva-prakāśatā-rūpatvaṁ yena
svaprakāśasya tava sākṣātkāro bhavatīti sthāpitam \| atra ye
viśuddha-sattvaṁ nāma prākṛtam eva rajas-tamaḥ-śūnyaṁ matvā tat-kāryaṁ
bhagavad-vigrahādikaṁ manyante te tu na kenāpy anugṛhītāḥ \|
rajaḥ-sambandhābhāvena svataḥ praśānta-svabhāvasya
sarvatrodāsīnatākṛti-hetos tasya kṣobhāsambhavāt vidyāmayatvena
yathāvasthita-vastu-prakāśitāmātra-dharmatvāt, tasya
kalpanāntarāyogyatvāc ca \| tad uktam api agocarasya gocaratve hetuḥ
prakṛti-guṇaḥ sattvam \| gocarasya bahurūpatve rajaḥ \| bahurūpasya
tirohitatve rajaḥ \| tathā parasparodāsīnatve sattvam \| upakāritve
rajaḥ \| apakāritve tamaḥ \| gocaratvādīni sthit-sṛṣṭi-saṁhārāḥ
udāsīnatvādīni ceti \|

atha rajo-leśe tatra mantavye viśuddha-padavaiyarthyam ity alaṁ
tan-mata-rajo-ghaṭa-praghaṭṭanayeti \| pādmottara-khaṇḍe tu
vaikuṇṭha-nirūpaṇe tasya sattvasyāprākṛtatvaṁ sphuṭam eva darśitam \|
yata uktaṁ prakṛti-vibhūti-varṇanānantaram \|

> evaṁ prākṛta-rūpāya vibhūter rūpam uttamam \|
>
> tripād-vibhūti-rūpaṁ tu śṛṇu bhūdhara-nandini \|\|
>
> pradhāna-parama-vyomnor antare virajā nadī \|
>
> vedāṅga-sveda-janita-toyaiḥ prasrāvitā śubhā \|\|
>
> tasyāḥ pāre para-vyomni tripād-bhūtaṁ sanātanam \|
>
> amṛtaṁ śāśvataṁ nityam anantaṁ paraṁ padam \|\|
>
> śuddha-sattva-mayaṁ divyam akṣaraṁ brahmaṇaḥ padam \|\| ity-ādi \|

tad etat samāptaṁ śuddha-sattva-vivecanam \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra sattva-śabdasya sākṣāt
tad-āvirbhāve śrī-vasudeva-devakyāv eva tātparyato'vagamyete \|
śrī-vasudevādy-ākhyaṁ sattvaṁ vapur ity-ādi yojyam \| tad eva
rūpa-prasaṅgena nāmno'pi sva-prakāśatvam āhuḥ \|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kecid dārśinikā
mad-vapuḥ prākṛta-sattva-mayam eva manyante ? tatrāhuḥ---sattvam iti \|
he **dhātaḥ** ! **idam** iti tarjanyā garbhaṁ lakṣyīkurvanti tava vapur
idaṁ **nijaṁ sattvaṁ** śuddhaṁ sattvaṁ **na bhavec** **cet**, kintu
prākṛtam eva sattvaṁ bhavet \| tadā **vijñānaṁ** tathābhūtatvena satām
anubhavaḥ \| **mārjanaṁ** lopam **āpa** prāptam \| mahad-anubhava evātra
pramāṇam ity arthaḥ \| vijñānaṁ kīdṛśaṁ ? **ajñāna-bhit**
ajñāna-nivartakam iti tvad-vapuṣo viśuddha-sattvatvena vjñāna-mātrād eva
saṁsāro nivartata iti tādṛśa-vijñānasya prāmāṇyaṁ nāśaṅkyam iti bhāvaḥ
\|

kiṁ ca, atra pramāṇāntaram apy astīty āhuḥ---**guṇa-prakāśair**
guṇasyātitejasvitvād
asmad-ādi-sarva-manaḥ-prasādakatva-prema-pradatvādeḥ prakāśair eva
**idaṁ** vapur **bhavān** eva, na māyety **anumīyate**, sampraty
asmābhir apīty arthaḥ \| tathā hi---**yasya ca** yasyaiva **guṇaḥ
prakāśate** cinmayatvāt, na prakṛter jāḍyāt, prakāśo'pi
prayojaka-sāpekṣatvāc ca \| **yena vā** śuddha-sattvenaiva hetunā
prakāśate, na tu prākṛtatvena \| ata eva vakṣyate---

> yasyāvatārā jñāyante śarīreṣv aśarīriṇaḥ \|
>
> tais tair atulyātiśayair vīryair dehiṣv asaṅgataiḥ \|\| \[bhā.pu.
> 10.10.34\] iti \|

yad vā, **idaṁ nijaṁ sattvaṁ** śuddha-sattvātmakaṁ tava vapur **na
bhaven** nāvirbhavec **cet**, tadā **ajñāna-bhit** **vijñānam**
aparokṣānubhavo **mārjanam āpa**, nāśam eva prāpnuyād ity arthaḥ \|
kintu tadā **guṇānāṁ** buddhy-ādīnāṁ **prakāśair bhavān anumīyate** \|
kevalam anumīyeta eva anumāna prakāram āhuḥ---**yasya guṇaḥ prakāśate,
yena vā** buddhy-adhiṣṭhātrā hetunā bāhyo guṇaḥ prakāśate, sa īśvara iti
\|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu, mad-vapuḥ kiṁ jaḍaṁ
sattvaṁ brūtha ? tatrāha---sattvam iti \| he dhātaḥ ! idaṁ sattvaṁ vapuś
cen nijaṁ vijñānaṁ sva-prakāśa-saṁvic-chakti-rūpaṁ na bhavet \| kīdṛśaṁ
? ajñāna-bhidā yā vividhā jñānasya mārjanaṁ vināśakaṁ, tarhi guṇasya
sattvasya prakāśair bhavān anumīyetaiva, na tu sākṣātkriyetety arthaḥ \|

nanu kathaṁ mamānumānaṁ taiḥ syāt ? tatrāha---yasya guṇaḥ prakāśate,
yena vā guṇaḥ prakāśata iti \| prākṛtasya sattvasya
tvad-avyabhicāri-sambandhitva-mātreṇa vâ tvad-eka- prakāśyatā-mātreṇa vā
tal-liṅgam iti yathāruṇodayasya sūryodaya-sannidhi-liṅgatvam \| yathā ca
dhūmasyāgni-liṅgatvaṁ, tathā ca vijñāna-rūpaṁ sattvaṁ
saṁvic-chakti-bhūtaṁ tvad-vapur na tu rajas-tamaḥ-sampṛktaṁ māyikaṁ
sattvaṁ tasya vijñāna-śabditatvābhāvāt, anyonya-mithunāḥ sarve sarve
sarvatra-gāminaḥ ity-ādi smṛtyā māyika-sattvasya
tat-sampṛktatvābhidhānāc ca yadyapy ātmano vapur na bhinnaḥ tathāpi
viśeṣād bheda-bhānaṁ sattā satīty ādivat \|\|35\|\|

**\...**

\|\| 10.2.36 \|\|

**na nāma-rūpe guṇa-janma-karmabhir**

**nirūpitavye tava tasya sākṣiṇaḥ \|**

**mano-vacobhyām anumeya-vartmano**

**deva kriyāyāṁ pratiyanty athāpi hi \|\|**

**śrīdhara-svāmī (bhāvārtha-dīpikā) :** evaṁ tāvad bhaktānām
abhyudayāpavargārthaṁ rūpāṇi bibharṣīty uktaṁ tāny api bhajanīyāni
kevalaṁ, na tu jñātuṁ śakyante annatatvād atarkyatvāc ca mano-vacasor
agocaratvād ity āhuḥ---na nāma-rūpe iti \| **guṇāś** ca **janmāni** ca
**karmāṇi** ca tair **nirūpaṇārhe** na bhavataḥ \| kutaḥ ? **anumeyaṁ
vartma** mārgo yasya taveti \| tatrāpi hetuḥ---**tasya sākṣiṇa** iti \|
na hi sākṣiṇas tattvaṁ mano-vaco-gocaram ity arthaḥ \| he **deva** !
bahudhā dyotamāna ! **athāpi kriyāyām** upāsanādi-lakṣaṇāyāṁ tvāṁ
**pratiyanti,** upāsakāḥ sākṣāt paśyanti \| **hi** prasiddhiṁ sūcayati
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvokta-rītyety evaṁ
padārthaḥ \| abhyudayaḥ sampat-santaty-ādi-rūpaḥ \| apavargo mokṣaḥ \|
apratarkyatvāt tarkāviṣayatvāt \| agocaratvād aviṣayatvāt \|
**anumeyam** anumātuṁ yogyaṁ **vartma** mārgo yasya, vartma netra-cchade
mārge iti medinī \| *tatrāpi* anumeya-vartmatve \| *tasya* nāma-rūpasya
\| *ity artha* iti bhāvaḥ \| yadyapi tvaṁ mano-vaco-gocaro'**thāpi**,
tathāpi \|\| viśvanāthas tu\... \|\|36\|\|

---------------------------------------------------------------------------------------------------------------------

KD: astu tarhi mattva-yogo nitya eva na tv aicchika ity ata āha---**na
nāma** iti \| **nāma** rūḍhaṁ yogikaṁ ca **rūpaṁ** śyāmādi \| **guṇaḥ**
saundaryādiḥ \| **karma** caritraṁ nigrahānugraha-rūpam \| **janma**
śarīra-grahaṇam \| sahārthe tṛtīyā \| **na nirūpitavye** nirūpayitum
aśakye \| ārṣo ṇi-lopaḥ \| nāmādi-pañcakaṁ tava vaktuṁ na śakyate \|
kutaḥ ? **sākṣiṇaḥ** tvaṁ hi teṣāṁ sākṣī draṣṭā draṣṭuś ca
dṛśyatvānupapattiḥ \| sākṣitvam eva kutaḥ ? iti cet tatrāha---**tasya**
iti \| tasya samādhau cinmātratayā anubhūyamānasya anubhūta-vācitvāc
cāsya tac-chabdasya yac-chabdānapekṣā \| yathā---

utkampinī bhaya-pariskhalitāṁśukāntā \|

te locane pratidiśaṁ vidūre kṣipanti \|\|

ity ādāv anubhūtim apahnuvānaṁ pratyāha\--**mana** iti \| yataś cācetane
mano vacaso prasarataḥ sa kaścid astīty anumānam \| he **deva** !
**athāpi** evam api **kriyāyāṁ** ṣoḍaśopacāra-pūjāyām \| **pratiyanti**
jānanti \| vastutas tvaṁ saty api tvayi vāgā cādi pravṛtty-arthaṁ
bhaktāḥ kalpayantīty arthaḥ \|\|36\|\| \[mu.pha. 2.11\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** guṇādibhir ye nāma-rūpe,
tatra guṇair nāma---bhakta-vatsala ity-ādi \| rūpaṁ ca śyāmasundarādi \|
karmabhir nāma śrī-govardhanoddharaṇa ity-ādi \| rūpaṁ ca
veṇu-vadana-tribhaṅga-lalitety-ādi \| janmabhir nāma śrī-devakīnandana
ity-ādi \| rūpaṁ śrī-matsyādi \|

yad vā, guṇāḥ śāstrābhyāsādayaḥ, karmāṇi sad-ācārā yama-niyamādīni vā,
janmāni sad-vipra-kulotpannatvādīni, tair api nirūpayitavye na syātām \|
tayor upāsanāyāṁ satyāṁ pratiyanti tayor māhātmyam anubhavanti, tatra
viśvasantīti vā \| pratiyanti tvāṁ nāma-rūpe vā \| mano-vacobhyām
anumeyam eva, na tu prāpyaṁ vartma-mārgo'pi yasya, yatas tasya manaso
vacasaś ca sākṣiṇaḥ \| evaṁ nāma-rūpayor api tādṛśatvam abhipretam \|
nāma-nāmino rūpa-rūpavator abhedāt kriyāyām upāsana-karmaṇi vartamānāḥ
\| anyat tair vyākhyātam \|

yad vā, nirūpayituṁ śakye na bhavatas tasya kṛpayā sākṣāt svayam
avatīrṇasyāpi tava \| anyat samānam \|

athavā, evaṁ rūpa-māhātmyam uktvā prasaṅgān nāmno'pi tādṛśatvam
abhipretya pūrvokta-rūpa-tayām abhivyañjayanto dvayor api māhātmyam
ekatrāhuḥ---neti, nirūpayitavye na syātām \| pratyekaṁ nirguṇatvāt
saguṇatvāc ca \|

nanv ekasyaiva nirguṇatvaṁ sa-guṇatvaṁ ca durghaṭaṁ ? satyam, upāsakā
eva tad boddhuṁ śaknuvanti, nānya ity āhuḥ---deveti \| anyat tathaiva
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu nāma-rūpe khalu
mano-maye eva syātāṁ, kathaṁ mad-rūpasya tādṛśatvaṁ varṇyate ? tatrāhuḥ
guṇādibhir ye **tava nāma-rūpe** te **nirūpaṇīye** jñeye yathārthyena
anubhāvanīye na bhavata ity arthaḥ \| tatra **guṇair** nāma
bhakta-vatsala ity-ādi, **rūpaṁ** śyāmasundarādi, **karmabhir** nāma
śrī-govardhanoddharaṇa ity-ādi, rūpaṁ ca
veṇu-nādana-tribhaṅga-lalitety-ādi \| **janmabhir** nāma
śrī-devakīnandana ity-ādi \| rūpaṁ śrī-matsyādi \|

yad vā, **guṇāḥ** śāstrābhyāsādayaḥ, **karmāṇi** sad-ācārā
yama-niyamādīni vā, **janmāni** sad-vipra-kulotpannatvādīni, tair api
**nirūpaṇīye**, yataḥ manasā tarkeṇa vacasā āpta-vākyena ca anumeyam
astīti niścīyam eva na tv anubhavituṁ śakyaṁ vartma
guṇa-karmādi-lakṣaṇaṁ prāpti-sādhanaṁ yasya tasya tava tatra ca hetuḥ
tasya pūrvokta-buddhy-ādi-guṇasyāpi yaḥ sākṣī sākṣād darśana-śaktimān \|
ata eva tenādṛśyas tasya tad
agocara-vilakṣaṇa-svarūpa-mādhurya-maya-guṇāder ity arthaḥ \|
vaiparītyena vā tayor hetu-hetumad-bhāvaḥ \| ato guṇādīnām
anirūpaṇīyatvāt te api na nirūpaṇīye iti tathā sākṣi-sambandhitvena
tayor api tādṛśatvam \| yad uktaṁ tac ca pramitam eva
paramānandaka-rūpeṇāvyatirekeṇa ca vidvad-anubhāvāt, tad aśma-sāraṁ
hṛdayaṁ batedaṁ \[bhā.pu. 2.3.24\] ity-ādau, rūpaṁ yad etad
avabodha-rasodayena \[bhā.pu. 3.9.2\] ity ārabhya, nātaḥ paraṁ parama
yad bhavataḥ svarūpaṁ \[bhā.pu. 3.9.3\] ity-ādau ca kriyāyāṁ
nāma-kīrtana-rūpa-dhyāna-lakṣaṇāyāṁ satyām ity arthaḥ \|

pratiyanti te nāma-rūpe svarūpa-mādhuryādinā yathāvad anubhavanti, tad
uktaṁ, bhaktyāham ekayā grāhyaḥ śraddhayātmā priyaḥ satāṁ \[bhā.pu.
11.14.21\] iti \| anyat taiḥ \|

tatra bhajanīyāni smaraṇābhāsādinā yathā kathamcid anuvartanīyāni jñātum
anubhavitum atarkya-svarūpādi-yāthārthyatvāt tattva-śabdena nāma-rūpe
apy antarbhāvite tayos tat-prakāratvāt upāsanādīti upāsanā mānasī
ādi-grahaṇād bāhyā kriyā ca gṛhīteti \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na nāmeti pūrvokta-guṇasya
sākṣiṇaḥ tathāpi kriyāyāṁ śravaṇa-kīrtanādi-lakṣaṇāyāṁ bhaktau
pratipatti-bhaktau jātāyāṁ sva-śaktyaiva te prakāśate ity arthaḥ \| tad
aśma-sāraṁ hṛdayaṁ batedaṁ \[bhā.pu. 2.3.24\] ity ādeḥ, nāhaṁ prakāśaḥ
sarvasya \[gītā 7.25\] ity-ādeś ca \|\|36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalam etad rūpam eva
te viśuddha-sattvātmakam, api tu etasya vācakaṁ nāmāpi, te ca
**nāma-rūpe** bhaktyaivānubhavituṁ śakye nānyathety āhuḥ---neti \|
**guṇaiḥ** śyāmasundara-kṛpārdra-locaneti **karmabhiḥ**
govardhanoddharaṇa-tribhaṅga-laliteti **janmabhir**
nandanandana-vasudevanandaneti ye tava **nāma-rūpe** te yadyapi yathā
kathañcid vācya-dhyeye bhavatas tad api **sākṣiṇo** viṣaya-draṣṭur
jīvasya **nirūpitavye** sākṣād-anubhavanīya-mādhurye na bhavataḥ \|
tayor mādhuryānanubhava eva tad-ananubhavaḥ \| yathā
pitta-dūṣita-rasana-janena carvitasyāpi matsyaṇḍikā-khaṇḍasya
svādālābhād ananubhava eva, evaṁ ca
bhakti-rahita-jīva-kartṛkānubhavāśakter eva hetor nāma-rūpayor dvayor
api viśuddha-sattvātmakam avagatam iti bhāvaḥ \|

yad vā, sākṣiṇa iti tavety asya viśeṣaṇaṁ, nāma-rūpayoḥ
svarūpa-bhūtatvāt, na hi sākṣiṇaḥ svarūpaṁ sākṣāt jñātuṁ śaknuvantīti
bhāvaḥ \| he **deva** ! **athāpi** **kriyāyāṁ**
tvadīya-śravaṇa-kīrtanādi-bhaktau satyāṁ **pratiyanti** nāma-rūpe sākṣād
anubhavanti ca \| teṣām anubhavas tv anyair anumāna-jñeya ity āhuḥ \|
manasā kṣānti-māna-śūnyatvādi-liṅgena, mano'ravindākṣa didṛkṣate tvāṁ
\[bhā.pu. 6.11.26\] ity-ādy-anurāga-vyañjaka-vākyena **anumeyaṁ vartma**
prema-bhakti-yogo yasya tasya \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**
bhaktānugraha-khala-nigrahāyāvirbhāvitāni rūpāṇi nāmāni ca bhāvyāny eva
teṣām iyatvālābhāya na prayatanīyam atarkyatvād ānantyāc cety
āśayenāha---na nāmeti sākṣiṇas tasya tava guṇādibhiḥ saha nāma-rūpe
nirūpayitavyaḥ sākalyena nirṇetuḥ śakye na bhavataḥ

> janma-karmābhidhānāni santi me'ṅga sahasraśaḥ \|
>
> na śakyante\'nusaṅkhyātum anantatvān mayāpi hi \|\| \[bhā.pu.
> 10.51.36\] iti vakṣyamāṇāt \|

tatra guṇāḥ sārvajña-sārvaiśvarya-bhakta-vātsalyādayaḥ, janma
nandātmaja-vasudevasutety ādi, karma pūtanāvadha-govardhanoddharādi,
nāma govinda kṛṣṇety-ādi, rūpaṁ---śyāmasundarety-ādi \| etāni sāmastyena
nirūpyāṇi nety arthaḥ \| tathāpi kriyāyāṁ
śravaṇa-smaraṇādi-viśuddha-sattva-bhaktau satyāṁ tvad-uktās taiḥ saha te
pratiyanty anubhavantīty arthaḥ \| tad-iyattā tu labhyā iti bhāvaḥ \|
tava kīdṛśasyety āha---manasā vacasā cānumeyaṁ vartma yasya tārkikās
tvāṁ jagat-kartāram anubhavanti bhaktāś ca sākṣāt-kurvantīty arthaḥ
\|\|36\|\|

**\...**

\|\| 10.2.37 \|\|

**śṛṇvan gṛṇan saṁsmarayaṁś ca cintayan**

**nāmāni rūpāṇi ca maṅgalāni te \|**

**kriyāsu yas tvac-caraṇāravindayor**

**āviṣṭa-cetā na bhavāya kalpate \|\|**

**śrīdhara-svāmī (bhāvārtha-dīpikā) :** tasmād bhakyaiva mokṣa ity
upasaṁharanti, śṛṇvann iti \| anyān api saṁsmārayan \| kriyāsu
devārcanādi-karmasu \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrvokta-rītyety evaṁ
padārthaḥ \| abhyudayaḥ sampat-santaty-ādi-rūpaḥ \| apavargo mokṣaḥ \|
yasmād upāsakās tvāṁ sākṣāt paśyanti tasmād dhetor ity arthaḥ \|
bhaktyaiva bhakti-dvāreṇaiva \| eva-śabdo bhaktiṁ vinā
mokṣa-hetu-jñānāsiddhim āha \| tad vakṣyati---

> śreyaḥ śr̥tiṁ bhaktim udasya te vibho
>
> kliśyantiṁ ye kevala-bodha-labdhaye \|
>
> teṣām asau kleśala eva śiṣyate
>
> nānyad yathā sthūla-tuṣāvaghātinām \|\| iti \|\|37\|\|

---------------------------------------------------------------------------------------------------------------------

KD: nanu nāmāder avāstavatve'kiñcit-karatvaṁ syāt ?
tatrāha---**śṛṇvann** iti \| **saṁsmarayann** anyaiḥ **rūpāṇi** ceti
ca-kārād guṇa-karma-janmāni ca \| **āviṣṭatvam** avasthāntarāviṣkāraḥ,
**bhavaḥ** saṁsāraḥ \| avāstavasyāpi satyārtha-hetutvaṁ rajju-sarpāder
iva bhayādi-hetutvam ity arthaḥ \| tasmāt siddham asyopāsyatamatvam
\|\|37\|\| \[mu.pha. 2.12\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-tad-upāsaka eva
parama-kṛtārtho bhavatīty āhuḥ---**śṛṇvann** iti \| śravaṇādīnāṁ vikalpo
jñeyaḥ, maṅgalāni param aśṛṇvann iti \| śravaṇādīnāṁ vikalpo jñeyaḥ,
maṅgalāni para-sukhātmakānīti svataḥ puruṣārthatoktā \| ata eva kriyāsu
nijāśeṣa-karmasu vartamāno yaḥ, so'pi tvac caraṇāravindayor
āviṣṭa-cittaḥ paramāsakto bhavati \| yad vā, ya ity asya pūrveṇānvayaḥ,
yaḥ śṛṇvan bhavatīty arthaḥ \| tvac caraṇāravindayoḥ kriyāsu
śravaṇādi-karmasvāviṣṭa-citto bhavati \| yuṣmād iti tataś ca samañjasam
eva \| ato bhavāya saṁsārāya na kalpate---tat-kāraṇe vidyamāne'pi
tad-yogyā na syād ity arthaḥ \| evam ānusaṅgika-nyāyena svata eva
saṁsāra-nivṛttir uktā \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tat kriyā cet
tad-anubhavasya hetus tarhi kathaṁ prathamata eva sa na syāt ?
ucyate---asty atra nānāparādhamayī saṁsāra-vāsanā pratibandhinī sā ca
tadā vṛttyaivāpagacchatīty āhuḥ---**śṛṇvann** iti \| śravaṇādīnāṁ
vikalpo jñeyaḥ, maṅgalāni sarva-duḥkha-nivartakatvāt
parama-sukhātmakatvāc ceti bhāvaḥ \| ataḥ svataḥ puruṣārthatoktā ata eva
kriyāsu nijāśeṣa-karmasu vartamāno yaḥ so\'pi tvac-caraṇāravindayor
āviṣṭa-citto bhūtvā \| yad vā, ya ity asya pūrveṇānvayaḥ \| yaḥ śṛṇvan
bhavatīty arthaḥ \| tac caraṇāravindayoḥ kriyāsu śravaṇādi-karmasu
āviṣṭa-cittaḥ yad vā, kriyāsu tat-tal-līlāsu yuṣmad iti pāṭhaś ca kvacit
tataś ca samañjasam eva \| ato bhavāya saṁsārāya na kalpate tat-kāraṇe
vidyamāne\'pi nad-yogyo na syāt tad-vāsanā-rahito bhavatīty arthaḥ
\|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasmāt tat-tad-upāsaka eva tatra
tatrāviṣṭa-citto bhavati, bhavāya ca na kalpate, nānya ity
āhuḥ---śṛṇvann iti \| kriyāsu vyavahārikīṣv api varttamānaḥ \|\|37\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, nāma-rūpayoḥ
śravanādibhir abhyāsa evānubhave kāraṇam ity āhuḥ \| śṛṇvann iti kriyāsu
sva-daihika-vyāpāreṣu vartamāno 'pi na bhavāya kalpate kintu
bhavad-anubhavāya kalpate \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kiṁ ca, nāmarūpayor
[uñcāraṇa]{.mark}-smaraṇābhyāsa eva kāryo natu tayoriyattālābhāya yatna
ity āha---kriyāsu laukikīṣv api sthito jano bhavāya na kalpate kintu
mucyate evety arthaḥ \|\|37\|\|

**\...**

\|\| 10.2.38 \|\|

**diṣṭyā hare'syā bhavataḥ pado bhuvo**

**bhāro'panītas tava janmaneśituḥ \|**

**diṣṭyāṅkitāṁ tvat-padakaiḥ suśobhanair**

**drakṣyāma gāṁ dyāṁ ca tavānukampitām \|\|**

**śrīdhara-svāmī (bhāvārtha-dīpikā) :** viśeṣataḥ śrī-kṛṣṇāvatāram
abhinandanti, diṣṭyeti \| diṣṭyā bhadram \| tava padaḥ pāda-bhūtāyāḥ \|
īśvarasya tava janma-mātreṇāpanīta eva \| kiṁ ca tvat-padakaiḥ komalaiḥ
padaiḥ su-śobhanair vajrāṅkuśādi-śubha-lakṣaṇaiḥ gāṁ pṛthvīṁ dyāṁ
svargaṁ ca tava tvayānukampitām \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** viśeṣataḥ tṛtīyārthe tasiḥ
\| abhinandanti ślāghante diṣṭyety avyayaṁ bhadre \| padaḥ pāda-bhūtāyāḥ
kāryākāraṇābhedābhiprāyeṇa vā padbhyāṁ bhūmiḥ iti pada ity uktam \| bhūḥ
pādau dyau śiraḥ ity ukteḥ \| apanīto'pāsta eva adhunaiva kaṁsādīn hatān
jānīm ity āha---bhāraḥ kaṁsādi-hetukas tavāvatāra-mātreṇaivādya nīta
idaṁ vijñāpanacāturyaṁ devānāṁ jñeyam anyad api sukham anubhaviṣyāma ity
āha---kiñceti \| tvat padakaiḥ tava komalaiḥ pādair iha pada-śabdāt
komalerthe bāhulakātkaḥ \| suṣṭhu śobhanāni śobhākarāṇi vajrādīn eṣu
taiḥ \| yady api mayā hatāṁs tvaṁ jahi mā vyathiṣṭhāḥ iti rītyā tava
janmanaiva bhāropanītas tathāpi bahis tal līlā-darśanārtham asmākam iyaṁ
prārthanāni \| dyāṁ svargam sura-loko dyodivau ity amaraḥ \| kadācit
pārijāta-haraṇādy arthaṁ tatra gatasya pārijāta-parāgādiṣu padānām
udayāt svargam api padāṅkitaṁ drakṣyāma ity arthaḥ \| anukampā jātā
yasyeti tām \| jātārthe itac \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** diṣṭyā---etad bhadraṁ
jātam \| kiṁ vā, asmād ṛśānāṁ bhāgyenety arthaḥ \| asyā bhārārtāyās tvad
avatāreṇa parama-dhanyatvaṁ prāptāyā vā, pada iti padbhyāṁ bhūmeru
utpattyā, tatra ca kārya-kāraṇayor abhedābhiprāyeṇa \|
ataevāgre'krūra-stutau agnir mukhaṁ te'vaniraṅghaḥ iti\[bhā.pu
10.40.13\] \| janmanā śrī-devakyām avatāra-mātreṇa bhāraḥ
kaṁsādi-hetuko'panīto dūrī-kṛtaḥ \| idaṁ tad vijñāpana-cāturyam \| yad
vā, bhāraḥ pāpa-lakṣaṇo'panīta eva---duṣṭānām api tat-tat-sad-vuddhyādy
utpatteḥ \| evaṁ bhāra-haraṇāddhare iti sambodhanaṁ
nija-padāvja-bhārāpanayanena bhaktānām asmād ṛśāṁ hitaṁ kṛtam eveti
prayojanam ekaṁ siddham, kintv asmākaṁ parama-hitakāri-vicitra-krīḍayā
sarva-loka-kṛtārthī-karaṇam eva mukhya-prayojanaṁ kāryam ity
āśayenāhuḥ---diṣṭyāṅkitām iti \| alpārthe ka-pratyaḥ pradānāṁ
sukomalatvaṁ vodhayati \| ṅkitām alaṅkṛtām ity arthaḥ \| dyām
anukampitām iti daityavadhādinā, tatratyānāṁ hitācaraṇāt \| yad vā,
viśeṣaṇa-dvayam idaṁ dvayor eva jñeyam \| tataś cāṅkitatvenaiva
bhakti-vistāraṇādinā vānukampitāṁ gāṁ dyāmaṅkitām iti kadācit
pārijāta-parāgādiṣu padānām udayāt \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** diṣṭyā etadbhadraṁ jātam
asmādṛśānāṁ bhāgyenety arthaḥ \| asyāḥ bhārārttāyāḥ svadavatāreṇa
paramadhanyatvaṁ prāptāyā vā pada iti paddhyāṁ bhūmerutpattyā
kāryakāraṇayorabhedābhiprāyeṇa padbhyāṁ bhūmiḥ iti śruteḥ ata
evāpa\'kūrastutau agnirmukhaṁ te\'vaniraṅghriḥ iti janmanā
śrīdevakyāmavatāramātreṇa bhāraḥ kaṁsādihetukaḥ apanītaḥ dūrīkṛtaḥ idaṁ
tadvijñāpanacāturyam evaṁ bhāraharaṇāddhare iti sambodhanaṁ
nijapadābjavyapadeśasaubhāgyabhājanapṛthivībhārāpanayanena
bhaktānāmasmādṛśāṁ bhuvo\'pi hitaṁ kṛtameveti prayojanamekaṁ siddham \|
kintu asmākaṁ tasyāś ca paramahitakārivicitrakrīḍayā
sarvalokakṛtārthīkaraṇam eva mukhyaprayojanaṁ
kāryamityāśayenāhuḥ---diṣṭyāṅkitām iti \| alpārthe kapratyayaḥ
dvāparāntocitanarākṛtitvena mahāśarīriṇāṁ teṣāṁ devānāṁ tādṛśadṛṣṭyā
kiṁvā dayārthe sukomalatvasphuraṇāt aṅkitām alaṅkṛtām ity arthaḥ \|
dyāmanukampitām iti daityavadhādinā tatratyānāṁ hitācaraṇāt \| yad vā,
viśeṣaṇādvayamidaṁ dvayoreva jñeyam \| tataś ca aṅkitatvenaiva
bhaktivistāraṇādinā vā\'nukampitāṁ gāṁ dyāmaṅkitām iti kadācit
pārijātaharaṇārthaṁ tatra gatasya pārijātaparāgādiṣu padānāmudayāt
\|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bharāvataraṇamavaśya
kartavyam iti bhaṅgyā jñāpayanti \| "diṣṭyeti padaḥ padajanyāyāḥ
padbhyāṁ bhūmiri"ti śruteḥ \| bhāvaḥ apanītaḥ adhunaiva
kaṁsajarāsandhādīn hatān jānīma iti bhāvaḥ \| padakaiḥ sukumāraiḥ padaiḥ
suśobhanairdhvajavajrādi maṅgalacihnavadbhiḥ \| gāṁ pṛthivīṁ dyāṁ
svagañca \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**
bhūmerbhāro\'vaśyamapaneya iti bhaṅgyā nivedayanti bhavataḥ
padaḥpadbhyāṁ bhūmim iti śruteḥ pādodbhūtayā bhūmerbhārāpanīta iti
diṣṭyā bhadrametat adyaiva kaṁsādīn hatān jānīma iti bhāvaḥ \|
tvatpadakaiḥ sukomalairvyajavajrāṅkuśādicihnasuśobhanairgāṁ bhūmiṁ dyāṁ
svargaṁ cāṅkitāṁ ikṣyāmaḥ \|\|38\|\|

**\...**

\|\| 10.2.39 \|\|

**na te'bhavasyeśa bhavasya kāraṇaṁ**

**vinā vinodaṁ bata tarkayāmahe \|**

**bhavo nirodhaḥ sthitir apy avidyayā**

**kṛtā yatas tvayy abhayāśrayātmani \|\|**

**śrīdhara-svāmī (bhāvārtha-dīpikā) :** tava janmanā bhāro'panīta ity
uktyā mamāpi kiṁ jīvavat saṁsāra ukto na hi na hīty āhuḥ, neti \| vata
he īśa, asaṁsāriṇas te janmanaḥ kāraṇaṁ krīḍāṁ vinā na tarkayāmaḥ \| kiṁ
ca he abhayāśraya, na bhayam āśrayata, iti tathā tat sambodhanam \| he
nitya-muktety arthaḥ \| tava janma-kāraṇaṁ nāstīti kiṁ vaktavyam, yato
jīvātmany api bhavādayas tvayi viṣaye yā avidyā tayā kṛtā na paramārthaḥ
santīti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jīvavaj janmādy ukteḥ
kupitam iva prasādayatāṁ saṁbhramānn ahinahīti dviruktiḥ \| neti \| bata
he īśa batāmantraṇa-santoṣa-khedānukrośa-vismaye iti medinī \| bata
saṁbuddhau jñeyotra tvayi viṣaye yāvidyā tathā kṛtāḥ jīvasyāpi vastutas
tvad rūpatvāt tvad ajñāna-kalpitā ity āha-na paramārthata iti \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na bhavaḥ saṁsāro
bhaktānām api jagatām api vā yasmāt tasya, bata harṣe \| anyat tair
vyākhyātam \| yad vā, duṣṭa-vadhādinā bhāra-haraṇam api tvat krīḍaiveti
\|

athavā nanu, bhū-bhāra-haraṇārtham avatīrṇasya duṣṭa-vadhādi-prayāsena
sā vicitra-krīḍā kathaṁ sidhyodity atrāhuḥ---neti \| yata ātmani
sākṣādbhūte, na tu kiñcid-vyavahite tvayi vartamānayā-vidyayā māyayaiva
sṛṣṭyādayaḥ kṛtā bhavanti, ātmanītya-vidyāyās tatra śaktiḥ sambhāvitā,
ato duṣṭa-vadhādikaṁ tava kiyad etat prayojanam iti bhāvaḥ \| yad va,
yuṣmat prārthanayā bhū-bhāra-haraṇāyāvatīrṇo'smīti tad eva kāryam, kim
anya-krīḍayetyatrāhuḥ---neti \| gokulādi-krīḍārtham avatīrṇatvāt
tat-krīḍāvaśyaṁ karyeti bhāvaḥ \| anyat samānam \|

yad va, nanu, sṛṣṭyādyā mahā-līlā vartante, tad apekṣayā ko'yaṁ vinodo
nāma ? tatrāhuḥ---bhava iti \| ātmani jīve viṣaye nimitte
vā---jātāvekatvam \| bhavādayo'vidyayaiva, te māyikāḥ \| ayaṁ ca satya
evety arthaḥ \| evaṁ rūpa-līlānāṁ saccidānanda-rūpatābhipretā \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na bhavaḥ saṁsāro bhaktānāṁ
jagatāmapi vā yasmāttasya bata harṣe anyattaiḥ \| yad vā,
vinodamātrārthatve hetuḥ he abhaya ! yataḥ sarvāśrayātmani tvayyāśritya
vartamānā yā avidyāvidyākhyāyāścicchakteritarā māyā tayaiva nityaṁ
bhavādayaḥ kṛtā vartante tatastadantaḥpātipālanamātrārthaṁ nāyaṁ
svasvarūpeṇa prayatnaviśeṣo yukta iti vinodaṁ vinā kāraṇāntaraṁ na
tarkayāmaha ity arthaḥ \| duṣṭavadhārthaprayatnaś ca sabhayasyaiva
sambhavatīti tadevaṁ vinodasya svarūpā\'nubaddhatvena sṛṣṭyādilīlābhyo
mahān viśeṣo darśitaḥ \| ata eva nāgapatnībhir uktam \|
avyākṛta-vihārāyeti, ata eva ajita-rucira-līlākṛṣṭa-sāram ity-ādikāni
śrīśukādīnāmapi viśeṣaṇānīti \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** asmad-vijñāpitaḥ
asmad-ādi-pālanārtham avatīrṇo'sīty asmākam abhimāna eva kevalaṁ vastuta
stvaṁ svaira-janma-karma-līlo'sīty āhuḥ \| neti abhavasya ajanmanaḥ
bhavasya prādurbhāvasya yata āśrayātmani tvayi tvām āśritya vartamānā yā
avidyā māyā tayaiva bhavādayo jagat-sṛṣṭy-ādayaḥ kṛtā ity arthaḥ \|
nāsti bhayaṁ yata iti tat smaraṇād eva kaṁsādyasurabhayaṁ nivartate \|
tat vadhārthaṁ tava svayam evāvirbhūyodyamo na ghaṭata iti bhāvaḥ \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**
asmadabhyarthanayāsmadādirakṣārthamavatīrṇo\'sītyasmākamabhimāna eva
kevalaṁ vastutastu svatantrasya tavānandarūpā krīḍaiveyam ity āha---na
te iti \| he īśa! te bhavasya devakyāmāvirbhāvasya kāraṇaṁ vayaṁ na ca
tarkayāmahe kintu vinodaṁ vineti jagatsargādau līlaiva kāraṇaṁ na
tvanyat kimapītyāha---satrakāraḥ lokavattu līlākaivalyam iti \|
kīdṛśasyety āha---abhavasyeti apūrvadehayogau bhavastadrahitasya
pūrvasiddhadehasyaiva prācyāmindoriva devakyāṁ prādurbhavata ity arthaḥ
\| yata āśrayātmani tvayi tvāmāśritya vidyamānayā avidyayā māyayā
bhavādayo jīvānāṁ kṛtāḥ he abhaya bhayanivartaka! yadvicintanād eva
kālabhayamapi nivartate tatra tvayi kaḥ so varāka iti bhāvaḥ \|\|39\|\|

**\...**

\|\| 10.2.40 \|\|

**matsyāśva-kacchapa-nṛsiṁha-varāha-haṁsa-**

**rājanya-vipra-vibudheṣu kṛtāvatāraḥ \|**

**tvaṁ pāsi nas tri-bhuvanaṁ ca yathādhuneśa**

**bhāraṁ bhuvo hara yadūttama vandanaṁ te \|\|**

**śrīdhara-svāmī (bhāvārtha-dīpikā) :** prastutaṁ prārthayante,
matsyāśveti \| no'smāṁs tri-bhuvanaṁ cānyadā yathā pāsi tathādhunāpi
pāhīti vandanaṁ te iti ca vadantaḥ sarve śirobhiḥ praṇamanti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prastutaṁ
bhū-bhāra-nirākaraṇam \| anyadā idānīntana-kālād anyasmin kāle \| aśvo
hayagrīvaḥ \| vipro jāmadagnyaḥ \| vibudho yajñaḥ \| kṛto'vatāro yena sa
tathā \| vayaṁ tu tava natiṁ vinā kiñcid api pratikartuṁ na kṣamāḥ ity
āhuḥ-vandanam iti \| yadava uttamā udgata-kleśā yena sa tathā
tat-saṁbuddhau tavāvirbhāveṇa yadūnāṁ kleśo naṅkṣyatyato
jhaṭityāvirbhaveti saṁbuddhy abhiprāyaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** matsyāśvety ādi \|
matsyādiṣu kṛtāratāraḥ san tribhuvanaṁ no\'smān api pāsi, he īśa !
adhunā tvaṁ sākṣāt svayam avatīrṇa san bhuvo bhāraṁ harety asya
sarveśvareśvarataṁ pratipāditam \|\|40\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he īśeti tatra sāmarthyaṁ
darśayanti \| he yadūttameti adhunā śrī-kṛṣṇa-rūpatvena sākṣād
bhagavattvāt pūrvato viśeṣeṇa pālanaṁ kartavyam iti bhāvaḥ, ataeva
bhāraṁ hareti \| anyat tair vyākhyātam \| yad vā, yathā pāsi,
tathādhunāpi pāsyasi kim ?----kākvā, tato'dhikaṁ pāhīty arthaḥ \| tad
evābhivyañjayanti---bhuvo bhāraṁ hareti, śrī-nṛsiṁhādy avatāre tvayā
hatānām api hiraṇya-kaśipu-kālaneti-prabhṛtīnāṁ punar atra janmanā bhuvo
bhāro bhavaty eva, adhunā tathā vidheti, yathā teṣāṁ punar āvṛttir na
syād iti bhāvaḥ \|

nanv evaṁ, duṣṭānāṁ mukti-dānam ayogyam ity āśaṅkya tad arthaḥ sakāku
praṇamanti---yadūttameti \| anyat samānam \| gūḍho'yam
abhiprāyaḥ---apunar āvṛtti-mokṣāptyā teṣāṁ duṣṭānāṁ kadācid api
darśanādikaṁ na bhāvīti bhaktānām asmādṛśāṁ parama-hitam eva siddham iti
\| yad va, te tava bandhanaṁ jagat-kartṛka-bhajanaṁ yathā syāt tathā
duṣṭa-vadhādinā bhūvo bhāraṁ hara \| kiṁ vā, te tvadīyānāṁ yadūnāṁ
yadu-pradhāna-bhaktānām uttama-bandhanaṁ yathā syāt, duṣṭānām
atyantābhāvenaiva prema-bhakti-siddhyātyantābhāva-lakṣaṇo mokṣas tān
prati dātuṁ yogya eveti bhāvaḥ \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he īśa ! iti tatra sāmarthyaṁ
darśayanti he yadūttama ! iti adhunā śrī-kṛṣṇarūpatvena
sākṣādbhagavattvāt pūrvato\'pi viśeṣeṇa pālanaṁ karttavyam iti bhāvaḥ \|
ata eva bhāraṁ hareti yadyapi mayā hatāṁstvaṁ jahi mā vyathiṣṭhāḥ iti
rītyā tava janmanā bhāro\'panīta ityuktyaiva tatprārthanā viśeṣato
labdhā tathāpi punarbahistallīlādarśanārthamatyukaṇṭhayevedamuktam iti
jñeyam \| anyattaiḥ yad vā, yathā pāsi tathā\'dhunāpi pāsi pāsyasi kākvā
tato adhikam eva pāsyasīty arthaḥ \| tadevābhivyañjayanti bhuvo bhāraṁ
hareti śrīnṛsiṁhādyavatāre tvayā hatānāmapi
hiraṇyakaśipukālanemiprabhṛtīnāṁ punaratra janmanā bhuvo bhāro
bhavatyeva adhunā tathā vidhehi yathā teṣāṁ purāvṛttirna syāt yena
bhaktānāmasmākaṁ tādṛśaduṣṭādarśanena ca paramahitaṁ syāditi bhāvaḥ \|
nanvevaṁ duṣṭānāṁ muktidānamayogyamityāśaṅkya tadarthaṁ sakāku
praṇamanti yadūttameti anyat samānam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad apy asmākam adhīrāṇāṁ
bahudhaivāvagata-caraṁ vaikalyam avagamyatāṁ cety āhuḥ---matsyāśveti \|
tathaiva bhūvo bhāvaṁ hareti bhū-bhāra-haraṇam eva sampraty asmākaṁ
pālanam iti bhāvaḥ \| vandanaṁ te iti vadantaḥ sarve śirobhiḥ praṇamanti
\|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tathāpy adhīrāṇām asmākaṁ
vijñāpanam avadhārayety āha---matsyeti, aśveṣu hayagrīvaḥ, rājanyeṣu
rāmacandraḥ, vipreṣu paraśurāmaḥ, vibudheṣu vāmanaḥ, tvaṁ nas
tribhuvana-patīn tribhuvanaṁ ca yathā sarvadā pāsi tathādhunā bhuvo
bhāraṁ hareti pūrṇasya te natir eva pūjety āha---vandanaṁ te iti
vadantaḥ śirobhiḥ praṇemuḥ \|\|40\|\|

**\...**

\|\| 10.2.41 \|\|

**diṣṭyāmba te kukṣi-gataḥ paraḥ pumān**

**aṁśena sākṣād bhagavān bhavāya naḥ \|**

**mābhūd bhayaṁ bhoja-pater mumūrṣor**

**goptā yadūnāṁ bhavitā tavātmajaḥ \|\|**

**śrīdhara-svāmī (bhāvārtha-dīpikā) :** devakīṁ praty āhuḥ, diṣṭyeti \|
no'smākaṁ bhavāyodbhavāya sākṣāt paraḥ pumāṁs te kukṣiṁ gataḥ ato bhayaṁ
mā bhud iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prty āhuḥ---sāntvayāmāsuḥ
\| yadūnām aṁśenāpi bhojapateḥ kaṁsasya sakāśād bhayaṁ mā bhūt kiṁ
haryavatāreṇa sarvaṁ teṣāṁ bhayaṁ naṣṭaṁ bhaviṣyatīti \| yad vā, yośenaḥ
paraḥ pumān prakṛtīkṣaṇa-kartā puruṣaḥ sa sākṣād iti sambandhaḥ \|
anyathā kṛṣṇastu bhagavān svayam ity ukti-rasamañjasā syād iti bhāvaḥ \|
he ambeti \| bhagavan mātṛtvena paramavandyatvāt \| yady api manasto
dadhāreyuktaṁ tathāpi mātari kuṣigata iti tathaiva vaktuṁ yogyatvād
uktam \| aṁśena śrī-badevena tasyāpi tasyāṁ janma prakāśitam iti yad
vāṁśena matsyādinā yo'smākaṁ bhavāya bhavet sa eva sākṣāt te kukṣigata
iti diṣṭyā \|

nanu, kaṁsasya duśceṣṭābhareṇa bibhemi tatrāhuḥ---mumūrṣor iti \|
nikaṭāpātamṛtyutvād evaṁ ceṣṭata iti bhāvaḥ \| te bhayaṁ mā bhūttvaṁ
bhayaṁ mā kurvity arthaḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** diṣṭyety ādi \| he
aṁba mātaḥ ! devaḥ paro bhagavān sākṣāt svayam eva te tava kukṣiṁ gataṁ
kukṣiṁ gataḥ kukṣi-praviṣṭaḥ, yaḥ khalvaṁśena bhavāyano bhavo
viśvamayanaṁ yasyāṁśena pumān puruṣāvatāḥ, ato bhoja-pateḥ sakāśād
bhayaṁ mā bhūt \| yad vā, no\'smākaṁ bhavāya vṛddhaye sākṣāt bhagavān te
tava kukṣiṁ gataḥ, aṁśena puruṣaḥ puruṣāvatāro yasyāṁśe ity arthaḥ \|
ataḥ paraḥ parātparaḥ \|\|41\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam anyair alakṣyamāṇā
devyāḥ śrī-bhagavantaṁ stutvā tenaivātivismitāṁ śrī-devakīm
āśvāsayanti---diṣṭyā[ṁb]{.mark}eti, he mātar iti bhagavan mātṛtvena
parama-vandyatvāt yady api manasto dadhārety uktam, tathāpi kukṣigata
iti sneha-viśeṣa-jananārthaṁ tava putra ity arthaḥ \| bhakta-vātsalyena
snehabhara-jananārthaṁ kukṣi-praveśo'pi bhagavattayā vikārādi-doṣābhāva
eveti siddhānte'pi virodho na syad eva \| paraḥ pumān puruṣottamaḥ
parameśvara ity arthaḥ \| tatra ca sākṣāt svayam eva, na tv aṁśādinā,
ata eva bhagavān sarvaiśvarya-yukto'ṁśena śrī-baladeveneti tasyāpi
tasyāṁ janma prakāśitam iti \| jñeyam \| yad vā, yo'ṁśena
matsyāśva-kacchapādinā no'smākaṁ bhavāya bhavet, sa eva sākṣāt te kukṣiṁ
gata iti yad etad diṣṭyā \| naḥ iti śrī-devakī-vasudevādīn apy
ātmīyatvena gṛhnanti \|

nanu, kaṁsasya duśceṣṭābhareṇa vibhemi ? tatrāhuḥ---mumūrṣor iti
nikaṭāyāta-mṛtyutvād evaṁ ceṣṭata iti bhāvaḥ \|

nanu, na jāne tāvad eva kim aniṣṭaṁ syād iti ? tatrāhuḥ---gopteti,
yadūnāṁ sarveṣāṁ api, kiṁ punas tava vasudevādīnām evety arthaḥ \| evaṁ
nityam eva devās tāṁ stuvantīti jñeyam \| tathā ca śrī-viṣṇu-purāṇe---

> adṛṣṭāḥ puruṣaiḥ strībhir devakīṁ devatā-gaṇāḥ \|
>
> vibhrāṇāṁ vapuṣā viṣṇuṁ tuṣṭuvus tām aharniśam \|\| iti \|\[vi.pu.
> 5.2.6\] \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evamanyairalakṣyamāṇā devāḥ
śrībhagavantaṁ stutvā tenaivātivismitāṁ
śrīdevakīmāśvāsayanti---diṣṭyāmba ! iti he mātariti bhagavanmātṛtvena
paramavandyatvāt yadyapi manasto dadhāretyuktaṁ tathāpi kukṣiṅgata iti
mātari tasyāṁ tathaiva vaktuṁ yogyatvāduktaṁ paraḥ pumān
paramapuruṣottama ity arthaḥ \| tatra sākṣāt svayam eva na tvaṁśādinā
ata eva bhagavān sarvaiśvaryayuktaḥ aṁśena śrībaladeveneti tasyāpi
tasyāṁ janma prakāśitam iti jñeyaṁ na iti
sākṣāttadaṅgaviśeṣayoryuvayorbhavāyeti kiṁvaktavyamapi tu
tatprajānāmasmākamevety arthaḥ \| yadvā, aṁśena matsyāśvādinā yo\'smākaṁ
bhavāya bhavet sa eva sākṣātta kukṣiṁ gata iti yat etaddiṣṭyā \| nanu,
kaṁsasya duśceṣṭābhareṇa vibhami tatrāhuḥ---mumūrṣoriti \|
nikaṭāyātamṛtyutvādevaṁ ceṣṭata iti bhāvaḥ \| te bhayammābhūttvaṁ
bhayamākurvity arthaḥ \| nanu, na jāne tāvad eva kimaniṣṭaṁ syāditi
tatrāhuḥ---yadūnāṁ sarveṣāmapi kimpunastava śrīvasudevādīnāṁ vā tasya
svasya vety arthaḥ \| evaṁ nityam eva devāstāṁ stuvantīti jñeyaṁ tathā
ca viṣṇu-purāṇe---

> adṛṣṭāḥ puruṣaiḥ strībhir devakīṁ devatā-gaṇāḥ \|
>
> bibhrāṇāṁ vapuṣā viṣṇuṁ tuṣṭuvus tām ahar-niśam \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yo'ṁśena matsyādinā'smākaṁ bhavāya
sa sākṣāt svayam eveti kukṣiṁ gata iti pūrve manasto dadhārety apy uktam
\| tata eka-vākyatānurodhenāyam arthaḥ---yadyapi
tadīya-prācīna-tādṛśa-prema-yācñā-vaśatayā kukṣiṁ praviṣṭa eva, tathāpi
kukṣy-ādi-dravyaṁ bhagavato'varodhakaṁ na syāt, kintu premaiveti \|
tasya ca premṇa āśrayaḥ kukṣir na bhavati, kintu mana eveti tad-ātmatayā
mana eva tad-dhāraṇe sādhanam \| tataḥ kukṣiṁ-gataḥ manasaiva dadhāreti
\|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devakīṁ stuvanta
āśvāsayanti diṣṭyeti \| aṁśena baladevena saha kukṣiṁ gataḥ \| yad vā,
\| yo 'ṁśena paraḥ pumān prakṛtīkṣaṇakartā bhavet sa sākṣādbhagavānity
arthaḥ \| bhavāya bhutyai \|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** harimātaraṁ stuvanta
āśvāsayanti diṣṭyeti \| yo\'śena paraḥ pumān kāraṇodaśayaḥ sa
sākṣādbhagavān svayaṁ prabhurity arthaḥ \| bhavāya bhūtyai \|\|41\|\|

**\...**

\|\| 10.2.42 \|\|

śrī-śuka uvāca---

**ity abhiṣṭūya puruṣaṁ yad-rūpam anidaṁ yathā \|**

**brahmeśānau purodhāya devāḥ pratiyayur divam \|\|**

**śrīdhara-svāmī (bhāvārtha-dīpikā) :** yasya rūpam anidaṁ
sarva-pratyag-bhūtam \| yathā yathāvat \| asmān vañcayayitvā etāv iha
sthāsyete iti manyamānā brahmeśānau purodhāya purataḥ kṛtvā yayur iti
\|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarva-pratyag-bhūtaṁ
sarvāntaram \| yad vānidam \| idantayā vaktum aśakyaṁ pratyakṣa-jagad
vilakṣaṇam \| etāviha sthitau kiñcid rahasyaṁ mā drakṣysata iti
manyamānā devā brahmeśānau purodhāyaiva yayur iti bhāvaḥ \|\|42\|\|
garbhasya devaky aṣṭam a-garbhasya stutir yasmin sa garbha-stutiḥ asya
dvitīyādhyāyasya nāmety arthaḥ \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** puruṣam iti
śrī-devakī-hṛdaya-pure sthity abhiprāyeṇa \| yad vā, puruṣottamam api
yasya rūpam anidaṁ prapañcātītaṁ parabrahmātmakam ity arthaḥ \|
tathā-bhūtam apīty anena devakyāṁ janma-mātreṇaiva bhū-bhāro'panīta
ity-ādi-prakāreṇābhitaḥ stutveti paramātmatādi-varṇanena stavanād api
devakī-garbha-jātatvādi-varṇana-stuter utkarṣo'bhipretaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** puruṣam iti
śrī-devakī-hṛdaya-pure sthity-abhiprāyeṇa \| yad vā, parama-puruṣottamaṁ
yasya [rūpam an idaṁ]{.mark} prapañcātītaṁ para-brahmātmakaṁ tathā
tathā-bhūtatvena stuter aviṣayam apīty arthaḥ \| ityanena
devakī-janma-mātreṇaiva bhū-bhāro\'panīta ity-ādi-garbhitena
prakāreṇābhitaḥ stutveti paramātmatādi-varṇanena stavanād api
śrī-devakī-garbha-jātatvādi-varṇana-stuter utkarṣo\'bhipretaḥ \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yasya rūpaṁ anidaṁ
prapañcātītaṁ cinmayam ity arthaḥ \| asmān vañcayitvā etāv iha kimapi
rahasyaṁ adbhutaṁ drakṣyata iti manyamānā brahmeśānau purataḥ kṛtvā
\|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** yasya rūpamanidaṁ
prapa;cātītaṁ vijñānānandamayam ity arthaḥ \| brahmośānau
purodhāyeti---asmān vañcayitvā kim apy adbhutam etau īkṣyata iti
manvānās tāv agre kṛtvety arthaḥ \|\|42\|\|

iti śrīmad-bhāgavate mahā-purāṇe daśama-skandhe
śrīmad-baladeva-vidyābhūṣaṇa-kṛta-vaiṣṇavānandinyāṁ dvitīyo\'dhyāyaḥ
\|\|2\|\|

**\...**

iti sārārtha-darśinyāṁ harṣiṇyāṁ bhakta-cetasām \|

dvitīyo daśame'dhyāyaḥ saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyaṁ
saṁhitāyāṁ vaiyāsikyāṁ daśama-skandhe

garbha-gata-viṣṇor brahmādi-kṛta-stutir nāma

dvitīyo'dhyāyaḥ \|

\|\|10.2\|\|

\* indicates edited verses

**(10.3)**

## atha tṛtīyo'dhyāyaḥ

### śrī-kṛṣṇa-prādurbhāvaḥ, vasudeva-devakī-kṛtā bhagavataḥ stutiḥ, bhagavad-ādeśena kaṁsa-bhītasya vasudevasya gokulaṁ prati sva-putra-nayanaṁ, tato yaśodā-sutāyā ānayanaṁ ca \|

\|\| 10.3.1 \|\|

śrī-śuka uvāca---

**atha sarva-guṇopetaḥ kālaḥ parama-śobhanaḥ \|**

**yarhy evājana-janmarkṣaṁ śāntarkṣa-graha-tārakam \|\|**

**śrīdhara-svāmī (bhāvārtha-dīpikā) :**

tṛtīye nij-rūpeṇa sambhūtas tu hariḥ svayam \|

pitṛbhyāṁ saṁstuto nītaḥ pitrā bhītena gokulam \|\|\*\|\|

atheti maṅgalārtham \| yarhi sarva-guṇopetaḥ kālo babhūva tadā devakyāṁ
viṣṇur āvirāsīd ity aṣṭama-śloka-gatenānvayaḥ \| parama-śobhanatvam
evāha---yarhīty ādinā \| ajanān nārāyaṇāj janma yasya prajāpates tasya
ṛkṣaṁ rohiṇī-nakṣatram \| kathambhūtam---śāntāni ṛkṣāṇy aśviny-ādīni
grahāś ca tārakāś ca yasmin \| yarhīti sarvatrānuṣajjyate \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nij-rūpeṇa svābhāvikena
rūpeṇa \| svayaṁ hariḥ \| paripūrṇatamaḥ \| pitṛbhyāṁ mātā-pitṛbhyāṁ
devakī-vasudevābhyām \| pitrā vasudena \[1\] \| śobhana-kālastu
hari-bhaktāvirbhāvayutaḥ parama-śobhanatvaṁ kālasya haryāvirbhāvata
eveti jñeyam \| grahāḥ sūryādayaḥ \| tārakāḥ saptarṣi-maṇḍalādi-rūpāḥ \|
sarvatra diśaḥ prasedur ity-ādiṣu sarveṣu sarveṣu vākyeṣv anuṣajyate
saṁbandhyate \| yad vā, yaryevājanasya prākṛta-janma-haritasya bhagavato
janmana-kṣatramabhūt tadaiva sarva-guṇopeta-kālo'bhūd iti jojyam \|
śliṣṭatvenoktiḥ \| janmarkṣaṁ na prakāśayet iti nīti-śāstrokter
gopanātheti jñeyam \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** atha sarva-guṇopeta
ity-ādi \| bhagavad-avatāra-nikaṭe kālasya ye ye doṣās te gatāḥ \| sarve
guṇā eva pratyāsannā ity arthāḥ \| kālo varṣā-kālaḥ sarveṣām ṛtūnāṁ
guṇopeta āsīt \| ata eva parama-śobhanaḥ \| uktaṁ ca---viṣṇor aṁśe
bhuvaṁ yāte ṛtavaś cāvabhuḥ śubhāḥ \[vi.pu. 5.2.4\] iti \|
asyārthaḥ---aṁśyante vibhajyante vibhajyante kalā iti aṁśaḥ
paripūrṇa-bhāgo bhuvaṁ yāte bhūmiṣṭhe sati ṛtavaḥ śubhā āsan \| ataḥ
paraṁ śrī-kṛṣṇo'vatariṣyatīti kṛtvā, bibhrāṇāṁ vapuṣā viṣṇuṁ tuṣṭuvus
tām ahar niśaṁ \[vi.pu. 5.2.6\] iti tatraiva viṣṇutvenoktatvād aṁśa iti
na saṅgacchate viṣṇur nārāyaṇaḥ kṛṣṇaḥ iti viṣṇu-śabdo hi kṛṣṇa-paraḥ
\|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarva-guṇopetatvād eva
parama-śobhataḥ śāntarkṣādikatvaṁ tadānīṁ rohiṇyāṁ sarvāsām ṛkṣādīnāṁ
dṛṣṭi-rāhityādīnāṁ dṛṣṭi-rāhity-ādinā \| anyat tair vyākhyātam \| yad
vā, pratyāsanne bhagavaj-janmani sarva-guṇopetaḥ parama-śobhanaṁ ca kālo
babhūva \| guṇāḥ svataḥ sambhavinaḥ \| śobhanatā ca kṛtrimair
vādyādyatsavais tatra ca dik-prasādādayaś cira-pravṛttāḥ
dundubhi-nādādayaś ca tat-kālīnā iti yathā-yathaṁ vivecanīyam \|
sarva-guṇopetatvaṁ darśayati---yarhīty-ādinā \| yasmin kāle prathamam
ṛkṣādīnāṁ śāntvam uktam \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarva-guṇopetatvād eva
parama-śobhanaḥ yarhīty ādikaṁ tair yojitaṁ tatra yarhy ajane jāyamāne
tat-saṁnihita-samaye tādṛg-jana-janmarkṣādikam āsīt \| yarhi ca
janārdane jāyamāne taj-janma-samaya eva ca tādṛg-dundubhi-nādādikam āsīt
\| tadā devakyām āvirāsīd iti viśeṣo draṣṭavyaḥ \| yadyapy evaṁ sārdhair
aṣṭabhir ekam eva vākyaṁ syāt tathāpi subodhatvāya tad-antar-vākyāni
pṛthak pṛthag aṅkayitvaiva vyākhyeyāni sārdhāṣṭatve'py
aṣṭama-śloka-gateneti tad-vyākhyā-parārdhasya tad-antar-bhāva-vivakṣayā
śāntarkṣādikatvaṁ tasmiṁs tu rohiṇī-dine sarvāsām ṛkṣādīnām
ugra-dṛṣṭitva-rāhity-ādinā tac cogrādīnām uigratvādi-parihārādeḥ \| atra
viśeṣaś coktaḥ kha-māṇikya-nāmni jyotir-granthe---

> uccasthāḥ śaśi-bhauma-cāndri-śanayo lagnaṁ vṛṣo lābhago
>
> jīvaḥ siṁha-tulādiṣu krama-vaśāt pūṣośanor āhavaḥ \|
>
> naiśīthaḥ samayo'ṣṭamī-budha-dinaṁ brahmarkṣam atra kṣaṇe
>
> śrī-kṛṣṇābhidham ambujekṣaṇaṁ babhūd āviḥ paraṁ brahma tat \|\| iti \|

kiṁ cānyatra---

> vṛṣakanyā-tulā-mīna-rājeṣu sphuṭam uccagāḥ \|
>
> soma-saumya-śāni-kṣoṇī-sutās taj-janmani sthitāḥ \|\|
>
> yasmād viśvāvasau varṣe janma śrī-nanda-janmanaḥ \|
>
> viśvam eva vasu-śrīmad babhūvāmuṣya tuṣyataḥ \|\| iti \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atheti yarhi yadā ajanasya kadāpy
anyadā jñātatvenāśrutasya śrī-kṛṣṇasya nija-janmanā svīkriyamāṇam ṛkṣa
tadvad vāparānta-kāla-viśeṣa-gata-rohiṇyām abhūt tatdaiva
sarva-kāla-guṇopetaḥ sarva-śubha-sametaś ca kālo'bhūt tad-icchāyāṁ
jātāyāṁ durghaṭa-ghaṭanībhiḥ tac-chaktir eva vā svabhāvenaiva vā sa
tathā sampanna ity arthaḥ \| sarva-guṇatvādikam āha---śāntety ādinā \|
yathāyathaṁ ca tat jñeyaṁ teṣāṁ bhīṣaṇa-svabhāvatvena sarva eva tebhyo
druhantīti asura-druhāṁ sarva-prāṇināṁ ca eva tebhyo druhanti
\|\|1.4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha
bhagavad-āvirbhāva-kālasya saubhāgyam āha---atha sarva-guṇopeta ity-ādi
\| bhagavad-avatārasya nikaṭe varṣā-kālasya ye ye doṣās te gatāḥ \|
sarve guṇā eva samāsannā iti tātparyeṇa sarva-guṇopetatvam \| athavā
kālo varṣā-kālaḥ sarveṣām ṛtūnāṁ guṇair upeta āsīd ity arthaḥ \| ata eva
parama-śobhanaḥ \| uktaṁ ca śrī-viṣṇu-purāṇe---viṣṇor aṁśe bhuvaṁ yāte
ṛtavaś cāvabhuḥ śubhāḥ \[vi.pu. 5.2.4\] iti \| aṁśyante vibhajyante
vibhajyante kalā asmād iti aṁśaḥ paripūrṇa-bhāgaḥ \| bhavanty asyām iti
bhū-devakī tāṁ yāte prāpte sati, ṛtayaḥ ṣaḍ eva, śubhā nirdoṣā abhavan
\| athavā aṁśe anante bhuvaṁ yāte sati, ataḥ paraṁ śakto'vatariṣyatīti
kṛtvā ṣaḍ eva ṛtavaḥ śubhā āsan \| aṁśa iti
yathā-śruta-vyākhyāne---bibhrāṇāṁ vapuṣā viṣṇuṁ tuṣṭuvus tām aharniśaṁ
\[vi.pu. 5.2.6\] iti tatraivoktatvād asaṅgates tatrāpi vapuṣeti
vapur-viśiṣṭam \|\|1\|\|2.7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

tṛtīye deśa-kālādau prasanne śrī-harer janiḥ \|

pitṛbhyāṁ saṁstutiḥ prāptir yaśodā-sūtikā-gṛhe \|\|\*\|\|

yarhy evājanasya prākṛta-janma-rahitasya bhagavato janma nakṣatram abhūt
\| atha tadaiva sarva-guṇopetaḥ kālo'bhūd ity anvayaḥ \| śleṣeṇa
janmarkṣa-nāmāpy āha---ajanān nārāyaṇājanma yasya so'jana-janmā
prajāpatis tasya ṛkṣaṁ rohiṇī-nakṣatram ity arthaḥ \|
śliṣṭatvenoktiḥ---janma-rkṣaṁ na prakāśayet iti nīti-śāstra-rītyā
gopanārthā kīdṛśaṁ śāntāni ṛkṣāṇy aśviny-ādīni grahāś ca tārakāś ca
yasmiṁs tat \|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**

maṅgale kāla-deśādāv ubhayatra-janir hareḥ \|

stutiḥ pitṛbhyāṁ prāptiś ca nanda-gehe tṛtīyake \|\|

atheti maṅgalārthaḥ \| yarhy
evājanasyāpūrva-deha-yoga-lakṣaṇa-janma-śūnyasya harer janmarkṣam abhūt
tadaiva sarva-guṇopetaḥ kālo'bhūt ity anuṣaṅgaḥ \| janma-rkṣaṁ na
prakāśayet iti vacanāt śleṣeṇa tan-nāma ca nirdiṣṭam ajanān nārāyaṇāj
janma yasya tasyājana-janmano brahmaṇo nakṣatraṁ rohiṇī nāmakaṁ
yadaivābhūd ity arthaḥ \| tat kīdṛk ? śāntāni ṛkṣāṇi aśviny-ādīni grahāś
ca yatra tat \|\|1\|\|

**\...**

**\|\| 10.3.2 \|\|**

**diśaḥ prasedur gaganaṁ nirmaloḍu-gaṇodayam \|**

**mahī maṅgala-bhūyiṣṭha- pura-grāma-vrajākarā \|\|**

**śrīdhara-svāmī (bhāvārtha-dīpikā) :** nirmalānām uḍu-gaṇānām udayo
yasmiṁs tat tathā \| maṅgala-bhūyiṣṭhā purādayo yasyāṁ sā \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** diśaḥ praseduḥ ity-ādinā
varṣāsv api śarad-guṇa uktaḥ \| nirmaloḍu-gaṇodayam ity
anenordhva-stha-prasāda uktaḥ \| mahī maṅgala ity-ādinādhaḥ-stha-prasāda
uktaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā tāsāṁ
nairmalyenodaya ucyate, prāvṛṣi tad-abhāva-sambhavāt \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** udayaḥ prakāśaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sarva-guṇopetatvam
āha---diśa iti \| varṣāsv api śarado guṇa uktaḥ \| tadānīṁ sarvāṇi
tattvāni prasannāni \| tatra mahā-bhūtasyordhvasthasya prasādam
āha---gaganam iti \| adhaḥ-sthasya prasādam āha---mahīti \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kālasya sarva-guṇopetatām
āha---diśa iti \| varṣāyāṁ śarad-guṇaḥ svacchatvam uktam \|
pañca-bhūtānāṁ prasādam āha---gaganam ity ākāśasyordhvasthasya mahīty
adhasthāyā bhūmeḥ \|\|2\|\|

**\...**

**\|\| 10.3.**3 \|\|

**nadyaḥ prasanna-salilā hradā jalaruha-śriyaḥ \|**

**dvijāli-kula-sannāda- stavakā vana-rājayaḥ \|\|**

**śrīdhara-svāmī (bhāvārtha-dīpikā) :** jalaruhaiḥ śrīḥ śobhā yeṣāṁ te
\| divjāli-kulānāṁ pakṣi-bhṛṅga-samūhānāṁ san nādo yeṣu te stavakā yāsu
tāḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hradā jalaruha ity-ādinā
rātrāv api dina-guṇa-yuktaḥ \| dvijāli-kula ity-ādinā varṣāsv api
vasanta-guṇa uktaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nady-ādīnāṁ
vṛṣṭi-kālādinā salila-prasādādy-abhāve'pi tat-tad-udayasya \| kiṁ vā,
tadānīṁ tat-tad-viśeṣasyāpekṣayā tat-tad-uktiḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
prasanna-salilatva-jalaruha-śrītvayos tatra tatra pṛthak nirdeśaḥ
prādhānya-mātreṇa ata ubhayāsām apy ubhayaṁ jñeyam \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** madhya-sthānāṁ trayāṇāṁ
prasādam āha---dvābhyāṁ nadya iti \| jala-ruha-śriya iti rātrāv api
divasasya guṇaḥ \| dvijāli-kulānāṁ sannādaḥ stavakāś ca yāsu tā iti
varṣāsv api vasantasya guṇa uktaḥ \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** madhya-gatānāṁ trayāṇām
āha---dvābhyāṁ nadyaḥ prasanneti varṣāyāṁ śarad-guṇaḥ \| hradā
jalaruheti niśi vā śarad-guṇaḥ \| dvijālikulānāṁ sannādā
dhavanayastavakāḥ puṣpa-gucchāś ca yāsv iti varṣāyāṁ vasanta-guṇaḥ
\|\|3\|\|

**\...**

**\|\| 10.3.**4 \|\|

**vavau vāyuḥ sukha-sparśaḥ puṇya-gandhavahaḥ śuciḥ \|**

**agnayaś ca dvijātīnāṁ śāntās tatra samindhata \|\|**

**śrīdhara-svāmī (bhāvārtha-dīpikā) :** samindhata \| āḍ-āgamo'tra
draṣṭavyaḥ samaindhateti \| samyad dīptā babhūvur ity arthaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sukha-sparśa ity anena
śaityam \| puṇya-gandhavahaḥ iti saurabhyam \| śucir iti māndyaṁ
dhūly-ādy-asamparkeṇa nirmalatvaṁ coktam \| ity artha iti \|
samyag-dakṣiṇāvartatvena dīptā babhūvur iti bhāvaḥ \| dvāpare'pi
tretā-guṇa uktaḥ---tretāyāṁ yajato makhaiḥ ity-ādy-ukteḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sukha-sparśa iti
suśaityam \| puṇyeti saurabhyam \| śucir nirmala iti
dhūly-ādy-asambandhena māndyam uktam \| śāntā nirvāṇa-prāyā api \| yad
vā, pradakṣiṇāvartāḥ santa ity arthaḥ \| tatra tadānīm \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sukha-sparśa iti śaityaṁ
puṇyeti saurabhyaṁ ca, puṇyaṁ tu cārv apīty amaraḥ \| śucir nirmala iti
dhūly-ādy-asambandhena māndyam uktaṁ ca śabdo'tra vāyv-agnyor
yugmatāpekṣayā pūrvokta-samuccaye \| ata eva tatra vāyau satīty arthaḥ
\| śāntā nirvāṇa-prāyā api \| yad vā, pradakṣiṇāvartāḥ santa ity arthaḥ
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sukha-sparśa iti śaityaṁ
puṇyeti saurabhyaṁ, puṇyaṁ tu cārv apīty arthaḥ \| śucir nirmala iti
dhūly-ādy-asambandhena māndyam uktam \| śāntā nirvāṇa-prāyā api
samindhata aḍ-āgamābhāva ārṣaḥ \| samyag-dakṣiṇāvartatvena uddīptā
babhūvur iti dvāpara-yuge'pi tretāyāḥ guṇa uktaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sukha-sparśegti śaityaṁ,
puṇyeti saugandhyaṁ, puṇyo manoharaḥ puṇyaṁ tu cārv apīty arthaḥokteḥ \|
śucir iti māndyaṁ dhūly-ādy-asaṁsarga-kṛtena vimalatvena tad-vyañjanāt
\| dvijātīnāṁ traivarṇikānām agnayaḥ śāntā nirvāṇatāṁ gacchanto'pi
samyag-dakṣiṇāvartatayaindhata dīptā babhūvur iti dvāpare'pi tretā-guṇaḥ
\| aḍ-bhāva ārṣaḥ \|\|4\|\|

**\...**

**\|\| 10.3.**5 \|\|

**manāṁsy āsan prasannāni sādhūnām asura-druhām \|**

**jāyamāne'jane tasmin nedur dundubhayaḥ samam \|\|**

**śrīdhara-svāmī (bhāvārtha-dīpikā) :** asura-druhāṁ
kaṁsādi-vyatiriktānāṁ sarva-prāṇināṁ devānāṁ ceti \| svarge tu viśeṣam
āha---jāyamāna iti \| ajane jāyamāne \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kliṣṭa-kalpanāṁ
parityajyāha-devānāṁ veti \| ajane vastuto jani-rahite tasmin bhagavati
jāyamāne āsanna-prasave āsanno'tinikaṭaḥ prasava āvirbhāvo yasmin samaya
ity artha ity ukter jāte satīty artho na vidheyaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asura-draham iti
kaṁsādīnāṁ cittodvego\'dhikam ajanīty arthaḥ \| sarva-guṇopetatve hetum
āha---ajane\'pi bhagavati jāyamāna iti \| parama-śobhanatvaṁ
darśayati---netur ity-ādinā, neduḥ svayam eva śubha-viśeṣodayāt \| tathā
ca śrī-hari-vaṁśe anāhṛtā dundubhayo devānāṁ prāṇadaṁs tadā iti \|\|
\[ha.vaṁ. 2.4.18\] \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhīṣaṇākārāditvena sarveṣv
api udvega-hetutayā tebhyo druhyanty eva sarve iti asura-druhāṁ
sarva-prāṇināṁ ca tataḥ kaṁsādīnāṁ tu cittodvego\'dhikam ajanīti bhāvaḥ
\| nanu, sarva-guṇopetatvādikam ajana-janmarkṣasya kiyantaṁ
kāla-mārabhyety apekṣāyām āha ajane bhagavati jāyamāne iti \|
vartamāna-sāmīpye vartamāna-vad vā \[pā. 3.3.131\] tadādibhāgam
ārabhyaiva tat tat tat-pravṛttaṁ kintu nikaṭaṁ tvadhikam ity arthaḥ \|
ajana-padaṁ tasyāpi yadā janma tadā vā kiṁ kim āścaryam iti bhāvaḥ ajane
bhagavati jāyamāna iti yarhipadena sahedam api sarvatra yojyaṁ neduḥ
svayam eva śubha-viśeṣodayāt tathā ca śṛi-hari-vaṁśe anāhatā dundubhayo
devānāṁ prāṇa-daṁs tadā iti atra dik prasādādayaś cira-pravṛttāḥ
dundubhinādādayas tu tat-kālīnā iti jñeyam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** asura-druhāṁ sarva-prāṇināṁ ca
\|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** manāṁsi
mano-buddhīndriyādīny api tattvānīty arthaḥ \| asura-drahām ity
asura-kartṛka-drohavatvena sādhūnām api manāṁsi pūrvam
aprasannānyevāsann iti bhāvaḥ \| jāyamāne āsanne prādurbhāve ajane
śrī-kṛṣṇe \|\|5.6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** asurakartṛko droho
yebhyasteṣāṁ sādhūnāṁ manāṁsīti pūrvaṁ tatkartṛkena droheṇa
tanmanaḥsvaprasādo\'bhūditi bhāvaḥ \| jāyamāne āsannaprasave sati ajane
śrī-kṛṣṇe \|\|5-6\|\|

**\...**

**\|\| 10.3.**6 \|\|

**jaguḥ kinnara-gandharvās tuṣṭuvuḥ siddha-cāraṇāḥ \|**

**vidyādharyaś ca nanṛtur apsarobhiḥ samaṁ mudā \|\|**

**śrīdhara-svāmī (bhāvārtha-dīpikā) :** tadā āsannaḥ prasavo yasmiṁs
tasmin samaye \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samaṁ sārdham \| tadā
bhagavadāvirbhāva-velāyām \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vidyādharyaś ceti ca-śabdaḥ
pūrvavat-samāna-gūṇatvāptekṣayā mudeti nibhṛtaṁ śrī-bhagavat prādurbhāve
saty api tat tad ācaraṇe hetuḥ tad anusandhānābhāve\'py
ākasmika-harṣa-svābhāvyenaiva tad ācaraṇāt tad eti pāṭhas tu
sarva-deśyaḥ kintu svāmya-sammata iva yarhītyādināṣṭama-cloke
tasyādhyuāhṛtya vyākhyānāt yad vā tenaiva sambandha uddiṣṭaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.3.**7 \|\|

**mumucur munayo devāḥ sumanāṁsi mudānvitāḥ \|**

**mandaṁ mandaṁ jaladharā jagarjur anusāgaram \|\|**

**śrīdhara-svāmī (bhāvārtha-dīpikā) :** anusāgaraṁ sāgara-nādam
anulakṣya mandaṁ jagarjeti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sumanāṁsi puṣpāṇi
anusāgaram \| anukṛtaṁ sadṛśīkṛtaṁ sāgaraḥ tad-garjanaṁ yatra tad yathā
syāt tatheti \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** medeti nibhṛta
śrī-bhagavat prādur bhāve\'pi tat tad ācaraṇe hetu-harṣeṇa tad
ananusandhānād ity arthaḥ \| ata evāgre\'pi tat punar uktiḥ, anvitā
anyo\'nyaṁ militāḥ santaḥ \| anusāgaraṁ samudre \| yad vā, sāgaraṁ
garjantam anu, tathā ca śrī-viṣṇu-purāṇe \[5-3-5\] sindhavo nija-śabdena
vādyaṁ cakrur manoharam iti \| nuiśīthe jagaj jurr eva kevalam, na tu
vyomācchādya vavṛṣur ity arthaḥ, tathā sati nirmiloḍu-gaṇodayatvādy
asambhavāt \| ataeva tatraiva \[vi pu 5-3-6\] mandaṁ jagaj jur-jaladāḥ
puṣpa-vṛṣṭhim uco dvija iti \| parama-śobhanatve\'pi tad
eka-hetutā---vivakṣayā pūrvoktam eva hetum āha---janārdane
duṣṭa-jana-nāśake bhaktānāṁ janma-lakṣaṇa-saṁsāra dhvaṁsake vā
śrī-brahmādi-bhakta-jana-prārthye vā bhagavati jāyamāne iti \|
tamasodbhūte vyāpta iti kṛṣṇaāṣṭamītvādināṁ kaṁsādīnāṁ tat tad ajñānaṁ
gokule jāyamāna-māyā-prabhāvādineti jñeyam \| devasya bhagavato rūpam
iva sarva-guhāśayo\'ntaryāmitvena jagac cittāntarvartyāpi puṣkalaḥ
sakala ity antaryāmitvādinā hṛdayādiṣu vartamānair aṁśaiḥ sarvair api
sambhūyāvatīrṇa ity arthaḥ \| tatra vaikuṇṭha-lokādy adhiṣṭhātāraḥ
śrī-nārāyaṇādayas tatas tato\'vatīrṇa eveti śrī-vārāhādy uktena
śrī-garuḍa-mathurā-gamanādinā spaṣṭam eva \| tathā ca pādme---

> sa devo bahudhā bhūtvā nirguṇaḥ puruṣottamaḥ \|
>
> ekī-bhūya punaḥ śete nirdoṣo harir ādikṛt \|\| iti \|

tac ca śrī-bhāgavatāmṛte vivṛtam asti \| antaryāmiṇāṁ ca sarveṣu tadānīṁ
śrī-devakīnandanatvenaiva sphurtes tair api sambhūyeti jñeyam \| tathā
ca prathama-skndhe śrī-bhīṣṭma-vākyam \[bhā pu 1-9-42\]---

> tam imam aham ajaṁ śarīra-bhājāṁ,
>
> hṛdi hṛdi dhiṣṭhitam ātmakalpitānām \|
>
> prati-dṛśam ivanaikadhā-karmekaṁ,
>
> samadhigato\'smi vidhūta-bheda-mohaḥ \|\| iti \|

prācyām iti dṛṣṭāntena sambandhāsanbhave\'pi sambandha-sattā, tathā
sarvatra prakāśamānasyāpi śrī-devakyām evaāvirbhāve yogyatā coktā \|
sarvatra yogya-sattākasyāpi pūrṇendoḥ prācyām evodayād iti dik \| ata
eva śrī-viṣṇu-purāṇe\'pi

> tato\'khila-jagat padma-bodhāyācyuta-bhāunā \|
>
> devakī-pūrva-sandhyāyām āvirbhūtaṁ mahātmanā \|\| \[vi.pu. 5.3.2\] iti
> \|

āvirbhāvaś ca kaṁsavañcanādy artham aṣṭame māsīti śrī-vaiśampāyanamatam
\| tathā ca śrī-hari-vaṁśe---

> garbha-kāle tv asampūrṇe aṣṭame māsi te striyau \|
>
> devakī ca yaśodā ca suṣuvāte samaṁ tadā \|\| \[ha.vaṁ. 2.4.11\] iti
> \|\|7-8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atrāpi pūrvavad vivakṣayā
mudeti anvitāḥ anyonyaṁ militāḥ santaḥ anusāgaraṁ sāgaraṁ garjantam anu
tathā ca śrī-viṣṇu-purāṇe sindhavo nija-śabdena bādyaṁ cakrur manoharam
iti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anusāgaraṁ sāgareṇa saha \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** anukṛtaḥ sadṛśī-kṛtaḥ
sāgaraḥ sāgara-garjanaṁ tad yadā syāt tathā \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sumanāṁsi puṣpāṇi
anukṛtaḥ sāmyaṁ nītaḥ sāgaro yena tadyathā syāttatheti gāmbhīryaṁ
garjanasyoktam \| evaṁ samayādiśobhāmabhidhāyobhayatra
harerāvirbhāvamāha---sārddhakena
niśīthe\'rddharātre\'kasmānmedhamālodgamāt---tamasotkarṣeṇa bhūte vyāpte
sati bhū prāptāv ityasya rūpaṁ, devakyāṁ vrajanāthapatnyāṁ janārdane
harau jāyamāne prādurbhavati sati devakyāṁ śauripatnyāṁ viṣṇuḥ sa eva
janārdana āvirāsīt \| yathā yathāvat pūrvasiddhenaiva rūpeṇety arthaḥ \|
kīdṛśyām ity āha---devasya yadrūpaṁ vijñānaghanaṁ tadyasyā vartata iti
tad-garbha-sambandhas tasya na doṣāvaha iti bhāvaḥ \| bhāve saptamyā
yugapad evobhayatra janma bodhyate \|

> garbhakāle tvasaṁprāpte aṣṭame māsi te striyau \|
>
> devakī ca yaśodā ca saṁṣuvāte samaṁ tada \|\| iti śrī-harivaṁśāc ca \|

tad-anantaram eva durgāyāś ca yaśodāyāṁ janma tataś ca śaurir
bhagavat-pracodita iti vakṣyamāṇa-vākyārthāt tasyāḥ kṛṣṇānujātvokteś ca
\| tathā ca kiñcit pūrvottara-bhāvena yaśodāyāḥ
putrakanyārūpamapatyadvayaṁ tac ca kramād vasudeva-yaśodābhyām adṛṣṭam
iti bodhyam; devakīśabdenātra yaśodā coktā

> dve nāmnī nanda-bhāryāyā yaśodā devakīti ca \|
>
> ataḥ saukhyam abhūt tasyā devakyāḥ śauri-jāyayā \| ity-ādi
> purāṇa-vacanāt \|

sa ca śabda ubhayānvayī, madhye pāṭhasāmarthyena
dehalīpradīpanyāyalābhāt \| kīdṛśaḥ sa ity āha---sarvāsu gṛhāsu tadvad
agamyāsu paravyoma-gata-tat-tad-dhāmasu jīva-hṛdaya-darīṣu ca
tat-tad-rūpeṇa yaḥ śeta iti svayaṁ rūpa ity arthaḥ \| etam arthaṁ
dṛṣṭāntenāha---puṣkala induriveti etena laukika-bālavat prākaṭyaṁ neti
vastu vyajyate jāta-patraṁ caivaṁ daivajñair alekhi, uccasthāḥ
śani-bhauma cāndri-śanayo lagnaṁ vṛṣo lābhago, jīvaḥ siṁhatulā
viyuktamavaśāt pūṣo śanau rāhavaḥ \| naiśīthaḥ samayo\'ṣṭamo budha dinaṁ
brahmakṣam atra kṣaṇā śrī-kṛṣṇābhidhamambujekṣaṇamabhūdāviḥparaṁ brahma
tad iti \|

idam atra bodhyam āviveṣāṁśa-bhāgena ity-ādito yathā vasudeve harer
āveśas tathā nandas tv ātmaja utpanne, nandaḥ sva-putram ādāya,
paśupāṅgajāya iti liṅgebhyo nande ca tasyāveśaḥ, taṁ yathā vasudevo
devakyāṁ tathā nando yaśodāyāṁ dadhāra gururiva śiṣyaḥ; durgā tu
bhagavannideśāt yaśodā garbhamāviveśa, rohiṇīgarbhamiva saṁkarṣaṇaḥ
devakyā jaṭhare garbhami ity-ādi vākyābhyāṁ tathā ca devakyā iva
yaśodāyāś ca hariraurasaḥ yaśodā nandapatnī ca ity-ādinā sphuṭībhāvāt \|
nandagopagṛhe putro yaśodāgarbhasaṁbhava ityasandehavacanāccādipurāṇe
itthañca nandas tv ātmaja ityādīni vākyāni mukhyārthāni bhaveyuḥ
anyārthasya sugopyatvāt bhagavatantro munirapi nigūḍhabhāvena
tamupādiśat yaśodāsutena saha devakīsutasyaikyāt tadekasya
mathurādāvantarāntarā vraje kurukṣetraṁ cāgamāt tat sugopyatāpi bhajyate
\|\|7-8\|\|

**\...**

**\|\| 10.3.8 \|\|**

**niśīthe tama-udbhūte jāyamāne janārdane \|**

**devakyāṁ deva-rūpiṇyāṁ viṣṇuḥ sarva-guhā-śayaḥ \|**

**āvirāsīd yathā prācyāṁ diśīndur iva puṣkalaḥ \|\|**

**śrīdhara-svāmī (bhāvārtha-dīpikā) :** tamasodbhūte ghana-tamasi
niśīthe yathā yathāvad aiśvareṇaiva rūpeṇa \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niśīthe'rdha-rātre \|
janārdane jana-bhayaṅkare \| jāyamāne sati tatra hetuḥ---tama ity-ādiḥ
\| yad vā, janair ardyate prārthayate udayo yasyeti janārdanaś candraḥ
\| yad vā, janānāṁ sarvajña-bhakta-muni-devādīnām ardane bhagavann
āvirbhavāvirbhava-samayo'yam iti yācane jāyamāne sati \|
vastutastu---janān duṣṭa-janan ardayati nāśayati svāṁśair iti janārdanaḥ
svayaṁ bhagavati nanda-nandane śrī-goloka-svāmini jāyamāne tat-kālam
evāvirbhūte sati \| sphuṭam evātrāvatāradvayaṁ bhagavata uktam iti evaṁ
jāyamāne'jane tasminn ity atrāpi jñeyam \| devasya viṣṇor iva rūpaṁ
saccidānanda-ghana vartate yasyās tasyāmāvir āsīt \| sarvāsu guhāsu
guhāvadasadagamya-sthaleṣu mathurā-vaikuṇṭhādiṣu jīvāntaḥkaraṇeṣu vā
sarvajanāparokṣatvāc cheta iti tathā saḥ \| anyo bālo yathā
garbhādāyantritaḥ sannis sarati tathā nety atra dṛṣṭāntaḥ \| kiṁ
ca---dṛṣṭānta-dārṣṭāntikayor yugapad avirbhāvam āha---tad dine
\[aṣṭamī-tithau\] niśīthe prācyāṁ diśi indur apṛṣṭo'pi mad vaṁśaṁ
mat-prabhūr janmanālañcakāretīty ānandadodrekeṇa puṣkalaḥ \| pūrṇimedur
iva sanyathā-virāsīt tathaiva devakyaṁ viṣṇur api
sarvāṁśa-kalā-paripūrṇa āvirāsīd ity arthaḥ \| āvirbhāvaś ca
kaṁsa-vañcanārtham aṣṭame māsi \| tad uktaṁ harivaṁśe---

> garbha-kāle tv asaṁpūrṇe hy aṣṭame māsi te striyau \|
>
> devakī ca yaśodā ca suṣuvāte samaṁ tadā \|\|

iti khamānikya-granthe śrī-kṛṣṇa-jana-patrī coktā---

> uccasthāḥ śaśi-bhauma-cāndriśanayo lagnaṁ vṛṣe lābhago jīvaḥ
>
> siṁha-tulā-vṛṣa-krama-vaśāt-pūṣokramavaśāt pūṣośanorāhavaḥ \|
>
> naiśīthaḥ samayo'ṣṭamī budha-dinaṁ brahmarkṣam atra ksaṇe
>
> śrī-kṛṣṇābhidham ambujekṣaṇam abhūd āviḥ paraṁ brahma tat \|\| iti
> \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** devakyām ity-ādi \|
prācyāṁ diśi indur iva yathā yathāvat svabhāva-siddhatenāvir āsīt, yathā
antaḥ-sthitas tathaiva bahiḥ pradur āsīt, antaḥ-prādurbhāvānantaraṁ
bahiḥ-prādur abhūd ity arthaḥ \| na hi praveśa-nirgamābhāṁ tathātvam,
vyāpakatvāt, na hi nṛsiṁho nirākāśe stambhe praviśya punar bahirbhūtaḥ
\| etena na laukika garbha-rūpatvam, dṛṣṭānte\'pi puṣkala-śabdopādānāt,
puṣkalaḥ sampūrṇaḥ \| na hi prācām induḥ kramaśo vardhitvā udeti, prāg
eva sampūrṇa evodeti, puṣyantīti puṣaḥ kalā yasya
nitya-sampūrṇasyāsambhāvanāyām iva-śabdaḥ, upamāyāṁ yathā-śabdaḥ
\|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nedur dundubhaya ity-ādikaṁ
kadety apekṣāyām ardhenāha---niśīthe\'rdhai-rātre kīdṛśe tama udbhūte
tamasā uccair vyāpte bhū-prāptau bhādra-kṛṣṇāṣṭamītvāt viśeṣāṇaṁ cedaṁ
tat-kaṇti-dvārā tamonāśanenāpīndūpamāyojanāya tathāpya-bhūtopameyaṁ
niśithe ghūrṇa-candrodayā-darśanāt tenopamā ceyaṁ yathā kathañcid eva na
tvati-yogyeti jñāpyate dundubhinādādau hetuḥ jāyeti
śrī-brahmādi-bhakta-jana-prārthyamāna-prakāṭye tasmin prakaṭī-bhavati
prākaṭya-kṣaṇa ity arthaḥ \| kaṁsādīnāṁ tat tad ajñānaṁ gokule
jāyamānāyā māyāyāḥ prabhāveṇaiveti jñeyam athavā atheti yarhi yadā
ajanasya kadāpy anyadā jātatvenāśrutasya śṛi-kṛṣṇasya janmarkṣa
nija-janmanā svīkriyamāṇaṁ
tad-dvāparānta-samaya-viśeṣa-gata-rohiṇyākhyam abhūt tarhy eva tad
ārambha eva sarvasya ṛtvādeḥ kālasya svasya ca ye guṇāḥ sukhadā dharmas
tair upetaḥ sarvaśubha-sametaś ca kālo\'bhūt tad icchāyāṁ jātāyāṁ
durghaṭa-ghaṇībhis tac chaktibhir eva vā sva-svabhāvenaiva vā tathā
sampanna ity arthaḥ \| ajana-janmarkṣam iti
śabda-śleṣamaya-saṅketa-nirdeśo rahasyatvaṁ sūcayati---tac ca
tad-vratotsavam ahimārtham iti jñeyam \| sarva-guṇopetatvaṁ drśayati
śāntarkṣetyādinā mahīty ardhavarjitena manāṁsīty ardhāntena tatra
sarvaguṇopetatvaṁ śānteti parama-śobhanatvaṁ jañamāna ity-ādinā mumucir
ity ardhāntena mahīty ardhena ca atra
dik-prasādādi-vāyu-paryanta-varṇanaṁ śarad vasantādi-sambandhināṁ
guṇānāṁ darśakaṁ jala-ruhaśriya iti rātrau ca divasa-sambandhinā agnaya
ity-ādi-padyaṁ teṣāṁ satādi-sambandhinām upalakṣaṇaṁ caitad anyadīyānāṁ
manda-mandam ity ardhaṁ digante varṣā-guṇānāṁ ca darśakaṁ diśa ity ādy
uktatvāt madhye hi te na sambhavanti ato manda jagar-jurjaladāḥ
puṣpa-vṛṣṭim uco dvijāḥ iti vaiṣṇava-vākyaṁ janmarkṣāraṁbhasambandhy eva
jñeyam iti anyat samānam \| devasya bhagavato rūpam iva rūpaṁ sac cid
ānanda-vigrahaḥ tad vyatyām iti tad udarāvirbhāveti na kaścid doṣa iti
bhāvaḥ \| viṣṇu-rūpiṇyām iti pāṭho\'pi kvacit sarva-guhāśayaḥ
durgamatvāt durvitarkyatvāc ca guheva guhā śrī-bhagavat sthānaṁ srvāsu
sarva-jīvādy antara-lakṣaṇāsu śrī-vaikuṇṭhādi-lākṣaṇāsu ca guhāsu śete
akṣubhitatayā virahatīti puṣkalaḥ sarvāṁśa-pūrṇa iti antaryāmitvādinā
hṛdayādiṣu vatamānair aṁśaiḥ sarvair eva sambhūyāvatīrṇaḥ antaryāmiṇām
api tadānīṁ śrī-devakī-nandanatvenaiva mahatsu spūrteḥ yathā ca
śrī-bhīṣma-vākyam---

> tam imam aham ajaṁ śarīra-bhājāṁ
>
> hṛdi hṛdi dhiṣṭitam ātma-kalpitānām \|
>
> prati-dṛśam iva naikadhārkam ekaṁ
>
> samadhigato'smi vidhūta-bheda-mohaḥ \|\|

iti tathā ca śrī-vaikuṇṭha-lokādy adhiṣṭhātāro\'pi tatas tataḥ
sambhūyāvatīrṇā iti śrī-hari-vaṁśādy uktena mukuṭam āhṛtya gomanthe
śrī-garuḍāgamanādinā spaṣṭatvāt iti etac ca śṛi-bhāgavatāmṛte vivṛtam
asti na cātra doṣaḥ sva-svaṛupeṇaiva parama-vibhau tatraiva
nija-sarva-vṛttiṁ prakāśya tat tejo-nigūḍhatayā teṣāṁ sthitatvāt tathā
ca śṛi-madhvācārya-dhṛtaṁ pādma-vacanaṁ sa devo bahudhā bhūtvā nirguṇaḥ
puruṣottama ekī-bhūya punaḥ śete nirdoṣo harirādi-kṛt iti \| prācyām
iti-dṛṣṭāntena sarvatra prakāśamānasyāpi śrī-devakyām
āvirbhāva-yogyatoktā ata eva śṛi-viṣṇu-purāṇe\'pi tatokhila-jagat
padma-bodhāyācyuta-bhānunā \| devakī-pūrva-sandhyāyām āvirbhūtaṁ
mahātmanā iti āvirbhāvaś ca kaṁsavañcanādy artham aṣṭame māsāti
śrī-hari-vaṁśe garbha-kāle tvasampūrṇe aṣṭame māsi te srriyau \| devakī
ca yaśodā ca suṣuvāte samantadā iti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jāyamāne janārdana iti
taj-janmārthaṁ janānāṁ yācane satīty arthaḥ \| devo vasudevas
tad-rūpiṇyāṁ śuddha-sattva-vṛtti-rūpāyām ity arthaḥ \| pāṭhāntare
viṣṇu-rūpiṇyāṁ tadvad vyāpakāprākṛta-vigrahām iti ca dhāraṇā-yogyatoktā
sarvāsu guhāsu tadvat durjñeya-sthaleṣu vaikuṇṭhādiṣu śete, nigūḍhaṁ
krīḍati yaḥ sa sarvāṁśaḥ paripūrṇa ity arthaḥ \| dṛṣṭānte ca
tathāha---puṣkala iti \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha \[bhā pu 10-2-18\]
kāṣṭhā yathānandakaraṁ manastaḥ iti pūrvokter na devakī ciraṁ manasy eva
dadhāra, avatāra-samayam āsādya bhagavān tan manaso bahir bubhūṣur
atiśayaṁ bhavitum icchuḥ prākaṭyamāsedivān ity āha---devakyām idyādi \|
deva-rūpiṇyām iti devī bhaktir bhagavatī tad rūpiṇīti
puṁvad-bhāvaḥ---bhaktāveva bhagavat prakāśāniyamāt \| viṣṇur vyāpako\'pi
sarveṣu guhāśayatvena vartamāno\'pi tasyām yathā yathāvat yathārthyena
śrī-kṛṣṇākhya-svarūpeṇāvir āsīt \| ka iva kasyāma ? induḥ prācyāṁ
diśaiva, pūrṇatvenāny atra sthito\'pi candraḥ prācyāṁ diśy evodayati
nānyasyām ity eva yathārthyam \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, diśaḥ prasedur iti
gamanaṁ nirmaloḍugaṇodayam iti pūrvokter jala-dharāḥ khalu kadā jagarjur
ity apekṣāyām āha---niśītha iti \| tamasā utkarṣeṇa bhūte vyāpte iti
niśitha eva madhye-gaganaṁ megha-khaṇḍodgamāt bhū-prāptāv ity asya rūpaṁ
janānāṁ sarvajña-bhakta-muni-devādīnām ardane bhagavān
āvirbhāvāvirbhāva-savayo\'yam iti yācane jāyamāne sati deva-rūpiṇyāṁ
viṣṇu-rūpiṇyām iti ca pāṭhaḥ \| devasya viṣṇor iva rūpaṁ sac cid
ānanda-ghanaṁ vartate yasyās tasyām āvir āsīt prakaṭī-babhūva sarvāsu
guhāsu guhāvad agamya-sthaleṣu mathurā-vaikuṇthādiṣu jīvāntaḥ-karaṇeṣu
ca sarva-jana-parokṣatvācchete iti saḥ anyo bālako yathā
garbhādyantritaḥ sannissarati tathā nety atra dṛṣṭāntaḥ yatheti kiṁ ca
dṛṣṭānta-dārṣṭāntikayor yugapad eva āvirbhāvam āha---tad dine niśīthe
prācyāṁ diśi aṣṭabhyām indur apuṣṭo\'pi mad vaṁśaṁ mat prābhur
janmanālañcakāretyānanodrekeṇa puṣkalaḥ san yathā āvir āsīt tathaiva
devakyāṁ viṣṇur api sarvāṁśa-kalā-paripūrṇa āvir āsīd ity anyaḥ āvir
bhāvaś ca kaṁsa-vañcanādyartham aṣṭame māsi yad uktaṁ hari-vaṁśe---

> garbha-kāle tv asampūrṇe aṣṭame māsi te striyau \|
>
> devakī ca yaśodā ca suṣuvāte samaṁ tadā \|\| iti \|\|

khamāṇikya-nāmni jyotir granthe janma-patrī coktā---

> uccasthāḥ śaśi-bhauma-cāndriśanayo lagnaṁ vṛṣo lābhago jīvaḥ
> siṁha-tulāviṣu kramavaśāt pūṣośano rāhavaḥ
> nāiśīthasmamayo\'ṣṭamībudha-dinaṁ brahmarkṣam atra kṣaṇe
> śrī-kṛṣṇābhidham ambujekṣaṇam abhūdāviḥ parambrahma tat iti \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.3.**9-10 \|\|

**tam adbhutaṁ bālakam ambujekṣaṇaṁ**

**catur-bhujaṁ śaṅkha-gadādy-udāyudham \|**

**śrīvatsa-lakṣmaṁ gala-śobhi-kaustubhaṁ**

**pītāmbaraṁ sāndra-payoda-saubhagam \|\|**

**mahārha-vaidūrya-kirīṭa-kuṇḍala-**

**tviṣā pariṣvakta-sahasra-kuntalam \|**

**uddāma-kāñcy-aṅgada-kaṅkaṇādibhir**

**virocamānaṁ vasudeva aikṣata \|\|**

**śrīdhara-svāmī (bhāvārtha-dīpikā) : tam adbhutaṁ bālakaṁ vasudeva
aikṣata** iti dvitīya-ślokenānvayaḥ \| adbhutatve hetu-garbhāṇi
viśeṣaṇāny---**ambujekṣaṇam** ity-ādīni \| **śrīvatsa-lakṣmaṁ**
śrīvatsa-lakṣmāṇam \| galena śobhata iti **gala-śobhī sa kaustubho**
yasmin \| **pariṣvakta-sahasra-kuntalaṁ** **kirīṭa-kuṇḍalādīnāṁ** tviṣā
sphurad-aparimita-keśam ity arthaḥ \|\|9-10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uditi jhaṭiti
kaṁsādi-hiṁsana-kṣapaṇāya \| udyatānyāyudhāni yasya taṁ tathā \|
āyudha-kramaś ca gautamīye---

> dakṣasyordhve smarec cakraṁ gadāṁ ca tad-adhaḥ kare \|
>
> vāmasyordhve śarṅga-dhanuḥ śaṅkhaṁ ca tad-adhaḥ smaret \|\| iti,

śaṅkha-cakra-gadā-padmaśriyā juṣṭam iti vakṣyamāṇānusāreṇa śaṛṅga-sthāne
padmaṁ jñeyaṁ tatra śarṅgapadopādānam upāsanā-viśeṣārtham eveveti
dhyeyam \| śrīvastaṁ lakṣma cihnaṁ yasya sa tathā tam \| atra samāsānto
ḍaḥ \| cihnaṁ lakṣmaṁ ca lakṣaṇam ity amaraḥ \|

> dakṣiṇāvartaromāliḥ śrīvatsaṁ dakṣa-bhāgagam \|
>
> vakṣasi bhṛgupādāṅkaṁ kaiścic chīvatsam ucyate \|\|
>
> vatsaṁ nāma uraḥ proktaṁ śrī ramā procyate mune \|
>
> śriyā yuktaṁ tu yaduras tac-charavit-samudāhṛtam \|\|

ity-ādi-purāṇīya-vṛndāvana-māhātmye \|

nanu, sarvādi-kāraṇa-hiraṇya-garbhasya janake śrī-bhagavati kathaṁ
bālaka iti prayuktam iti cen nahi stanandhayavācyayaṁ prayukto'pi tu
svayaṁ bhagavad arthaka eva tathā hi---bālā ko brahmāsyeti bālakaḥ \| yo
brahmāṇaṁ vidadhāti pūrvam iti śruteḥ \| bālānāṁ gopānāṁ kaṁ sukhaṁ
yeneti vā \| bālānām ajñānām api kaṁ sukhaṁ yan nāmoccāraṇādineti
ajñānād api yan nāma smṛtaṁ sarvārtha-sādhakam iti smṛteḥ \| bāleṣu
romasu kāni brahmāṇḍāni yasyeti vā \| īdṛg
vidhāvigaṇitāṇḍa-parāṇḍa-caryāvātādhva-roma-vivarasya ca te mahitvam iti
vakṣyati brahmā \| bālayati cālayati vātādīn iti vā \| yad bhayād vāti
vāto'yaṁ sūryas tapati yad bhayāt iti \| bhīṣāsmādvātaḥ pavate iti
ādiśruteś ca \| yad vā, balānāṁ senānāṁ samūho bālaṁ rāvaṇādi-sainyaṁ
tadālayati vārayati nāśayati yāvat bālo lakṣmaṇas tena kaṁ sukhaṁ
rāmāvatāre yasyeti vā bālo'jñe lakṣmaṇe śiśau iti dālakaḥ \| bālān
kṛntati chinatti rukmiṇa iti vā cailena baddhā tamasādhukāriṇaṁ
saśmaśrukeśaṁ pravapan virūpayan ity ukteḥ \| ke pralaya-jale bāle
vaṭa-patra-puṭa-śāyīti vā \| rājadantāditvāt paranipātaḥ \| bālānāṁ
medhyānāṁ kaṁ śiro mukhyam iti yāvat \| pavitrāṇāṁ pavitraṁ yaḥ iti
smṛteḥ \| alaṅkārāntare medhye bālo romaṇi iti viśvaḥ \| vā vakrā alakāḥ
keśā yasyeti vā vo vakre hiṁsake vare iti dharaṇiḥ \| vāyāṁ narmadāyāṁ
lināti śliṣyatīti bālaḥ śivaḥ narmadāyāṁ sadāśivaḥ iti purāṇāt \| vā
syān narmadā nadī iti saubhariḥ \| tena kāyate stūyate iti bālakaḥ \|
sarvatra ḍa-pratyayaḥ \| bālān kārayati sva-bhakta-virodhi-strīṇāṁ keśān
vikṣepayatīti vā keśān vikīyaṁ padayoḥ patitāśru-mukhyaḥ ity ukteḥ \|
bān bālān lākayatyāsvādayati svabhojanam iti vā bālakaḥ \|
laka---āsvādanopārjanayoḥ \| kim nanta-mahimno'lpārthair ity alam \|
sāndrapayodaḥ andati plutadhṛtaṁ bandhnātītyandraṁ jalaṁ tena saha
vartata iti sāndraḥ sa cāsau payodaś ceti tathā \| sajala-meghastadvat
saubhagaṁ sundaram sāndraṁ vane ghane mṛdau iti medinī \| kaṭhinye
saṁhatau ca ghanaḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tam adbhutam ity-ādi
\| pramāṇa-gata---stokatvena bālakavat pratīyamānam, na tu bālakam ity
adbhūta-śabdārthaḥ \| yad vā balate iti bālaḥ, bālaṁ balamānaṁ kaṁ
sukhaṁ yasya sāndrānandam \| payodasya saubhagaṁ yasmāt tad
upamāyogyatvāt, na tu payoda-varṇam, varṇastu prākṛtaḥ, tasya tu sac cid
ānanda-rūpaṁ payoda-saubhagaṁ dhāma \|\|9\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bālakaṁ
mṛdu-svalpākāratayā bālakatvenaiva pratīyamānam \| śaṅkādīni ut
udyatānyutkṛṣṭāṇi vāyudhāni yasya tam, sāndrapayodād api saubhagaṁ
varṇa-saundaryaṁ yasya tam \| mahārhaṁ bahu-mūlyaṁ yad vaidūryaṁ
bāla-vāyajātthyaṁ ratmaṁ tasya kirīṭaṁ kuṇḍale ca teṣāṁ \| vā, mahārhaṁ
vaidūryaṁ yeṣū teṣāṁ kīrīṭādīnām upari kirīṭasyādhaś ca kuṇḍalayos
tviyod dāmabhis tejasātyudbhaṭaiḥ kāñcyādibhiḥ kṛtvā viśeṣato rocamānam
\| yad vā, vair viśiṣiṣṭaṁ svata eva virocamānaṁ mata eva ghanatam asy
api tādṛśam aukṣata \|\|9-10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tam iti yugmakam bālakaṁ
mṛdu-svalpākāratayā bālakatvenaiva pratīyamānaṁ śaṅkhādīni uditi
jhaṭiiti kaṁsādir hiṁsana-jñāpanāya udyatāni utkṛṣṭāni vā āyudhāni yasya
tam āyudha-kramaś cokto gautamīye bṛhad gautamīye caitad
dhyānaka-mantra-viśeṣa-prasaṅge---

> dakṣasyordhve smarec cakraṁ gadāṁ ca tad adhaḥ kare \|
>
> vāmāsyodrdhve āṛṅgardhanuḥ śaṅkhaṁ ca tad adhaḥ smaret \|\| iti \|

kintu śaṅkha-cakra-gadā-padma-śriyā juṣṭaṁ caturbhujam iti
vakṣyamāṇānusāreṇātra śārṅga-sthāne padmaṁ jñeyaṁ tatra tu śāṛṅopadeśa
upāsanā-viśeṣārtham eva bhagavatitu sarvadā sarva-samāveśānn
āsambhāvitam iti sāndrapayodād api saubhagaṁ varṇa-saundaryaṁ yasya taṁ
mahāhaṁ tatratyaratneṣv api paramotkṛṣṭaṁ yad vaidūryaṁ bāla-vāyajākhyaṁ
nīla-pīta-raktac chavirantaṁ tad vidyate mahiṣṭayā yasmin tādṛśasya
kirīṭasya tviṣodardhvaṁ kuṇḍalayos tviṣā tv adhaḥ
kirmīrita-bahula-kuntalam ity arthaḥ \| yad vā tviṣeti ṭābantaṁ halantād
veti vidhānāt diśādivat tataś ca mahā-vaiduryam iva kirīṭa-kuṇḍalatviṣā
pariṣvaktaṁ sahasra-kuntalaṁ yasya taṁ tad van nānācchavitayā
śobhamāna-kuntala-vṛndam ity arthaḥ \| kirīṭaṁ trikoṇaṁ patrāvali-rūpaṁ
mukuṭaṁ tu samasta-kacāvarakam iti bhedaḥ \| uddāmabhiḥ tejasāty
udbhaṭaiḥ kāñcyādibhiḥ kṛtvā viśeṣato rocanānam yad va tair upalākṣitaṁ
svayam eva virocamānaṁ kintu svarūpa-lāvaṇyādi-labdha-dhāmabhir eva taiḥ
svayam asau pratibhūṣito bhavatīti bhāvaḥ \| ata eva ghanatamasy api
tādṛśam aikṣata vakṣyate ca svarociṣeti atra gautamīye yad garuḍopari
niviṣṭatvam aṣṭa-mahiṣī-samāvṛtatvaṁ brahma śivādibhiḥ stuyamānatvaṁ
coktaṁ tannoktaṁ pitṛbhyām adṛṣṭatvād iti jñeyam \|\|9-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tam adbhutam iti paricchedānām api
tat-svarūpa-bhūtatve liṅgam idaṁ tat-sahitānām evāvirbhāvāt pariṣvakteti
kirmīritān ekakeśam ity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** āvirbhāvam āha---tam
adbhūtam ity-ādi dvābhyām \| pramāṇa-gata-sthūlatvena bālavat
pratīyamānam, na tu vāstavaṁ bālakam, ata evādbhūtam \| athavā, balata
iti bālaḥ, bālaṁ niviḍaṁ kaṁ sukham ānandaṁ sāndrānandam iti yāvat \|
payodasyāpi saubhagaṁ yasmāt---tad varṇopamāna-bhāgyāt, na tu
payodasyeva varṇo yasya, saubhaga-śabdopānād-varṇasyālaukikatvam \|
athavā, vasudevas taṁ bālakaṁ śrī-kṛṣṇaṁ śaṅkha-gadādy udāyudhaṁ
caturbhujaṁ dadarśa ity adbhutam \| athavā bālakaṁ ca caturbhujaṁ ca
dadarśety arthaḥ \| śrī-kṛṣṇa-svarūpaṁ nitya-kaiśoram eva, dvibhujam eva
tathāpy asau pūrva-pūrvārādhana-saṁskārāc ca caturbhujaṁ putro me\'dhunā
babhūvāyam iti bālakam eva dadarśety adbhutatvaṁ vasudeva evādau dadarśa
\| devakī tu tat tejasā dharṣita-netrā harṣeṇa vivaśā ca kim ayaṁ
dvibhujaś caturbhujo vā iti na jñātavatīty āyātam \|\|9-12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tam adbhutaṁ bālakaṁ
vasudeva aikṣata** iti dvitīyenānvayaḥ \| adbhutatva-hetu-garbhāṇi
viśeṣaṇāni---**ambujekṣaṇam** ity-ādīni vaidūryaṁ
nīla-pīta-rakta-cchavi-ratnaṁ tad uktaṁ **kirīṭaṁ**
trikoṇa-patrāvali-rūpam \|\|9.10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tam iti yugmakam \|
tamadbhutaṁ bālakaṁ vasudeva ikṣatetyuttareṇa sambandhaḥ \|
adbhutatvabodhakāni viśeṣaṇānyambujekṣaṇamityādīnīti parikaro\'laṅkāraḥ
na hi loke garbhānnirgatasyedṛśatvaṁ śrutaṁ galena kaṇṭhena śobhate
tādṛśaḥ kaustubho yatra taṁ mahārhamanarghaṁ yadvaidūryaṁ
nīlapītaraktacchavikaṁ ratnaṁ tadviśiṣṭaṁ kirīṭaṁ ca kuntale ca teṣāṁ
tviṣā pariṣvaktāḥ sphurantaḥ sahasramaparimitāḥ kuntalā yasya tam
\|\|10-11\|\|

**\...**

**\|\| 10.3.**11 \|\|

**sa vismayotphulla-vilocano hariṁ**

**sutaṁ vilokyānakadundubhis tadā \|**

**kṛṣṇāvatārotsava-sambhramo'spṛśan**

**mudā dvijebhyo'yutam āpluto gavām \|\|**

**śrīdhara-svāmī (bhāvārtha-dīpikā) : vismayenotphulle** vikasite
**locane** yasya saḥ \| **gavām ayutam aspṛśan** manasā dattavān,
kaṁsa-nigṛhītasya dānāsambhavāt \| spṛṣṭau hetuḥ---kṛṣṇāvatāreti \|
**mudā āpluto** vyāptaḥ, snāta iti vā \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahārhamanaghaṁ yad
vaidūryaṁ nīla-pīta-raktacchavi-rantaṁ tadyute kirīṭa-kuṇḍale tattviṣā
tad bhāsvata evodbhūtāni sā \| ity artha iti tātparyam \| kuntalaś
caṣake bāle jave pumbhūmni nivṛti iti medinī \| uddāmāni svatantrāṇi
yāni kāñcyaṅgada-kaṅkaṇādīni taiḥ \| uddāmo bandha-rahite svatantre ca
pravetasi iti medinī \| kāñcī mekhalā kāñcī syān mekhalā-dāmni prabhede
nagarasya ca iti medinī \| aṅgadaṁ keyūram aṅgadaḥ kapi-bhedena keyūre
tu napuṁsakam iti ca \| kaṅkaṇaṁ kara-bhūṣaṇam, kaṅkaṇaṁ kara-bhūṣāyāṁ
sūtra-maṇḍanayor api iti ca \| ādināṅgulīyakādayo jñeyāḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa ca parama-bhāgyavān \|
hariṁ kaṁsādīnāṁ sarvajñāna-haraṁ rūpādinā manoharaṁ vā bhagavantaṁ
sutaṁ putratāṁ prāpta vilokya sākṣād-dṛṣṭvā vismayenāścaryeṇa
vikasita-vilocanaḥ san tadā tat-kṣaṇa evāsmṛśad asparśayad
dāna-saṁkalpam akarot \| nanu kaṁsena pīḍitasya hṛta-sarvasvasya
baddhasya saṁkalpo\'pi kathaṁ ghaṭeta ? tatrāha---kṛṣṇeti \| nanu
tathāpi katicid evālpatarāḥ saṁkapantām ? yad vā nanu snānāntaram eva
saṁkalpo yujyate ? tatrāha---mudāpluto vyāpta iti \| āplutaḥ snātas tato
mudeti gosparśane kṛṣṇeti ca vismaye hetuḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saḥ parama-bhāgyavān hariṁ
kaṁsādīnāṁ sarvajñāna-haraṁ bhagavantaṁ sutaṁ putratāṁ prāptaṁ vilokya
sākṣād-dṛṣṭvā vismayena vikasita-locanaḥ san tadā tat-kṣāṇam eva aspṛśat
asparśayat dānāya saṅkalpam akarot \| nanu, kaṁsena pīḍitasya
hṛt-sarvasvasya baddhasya saṅkalpo\'pi kathaṁ ghaṭeta ? kathaṁ vā mnānaṁ
vinaiva dānaṁ ? tatrāha---kṛṣṇeti, kṛṣṇa-prādurbhāva-svabhāvena ya
utsava ullāsas tena sambhramo manas tvarā yasya saḥ tato vicāram api na
kṛtavān iti bhāvaḥ \| tataś ca mudā vyāpto babhūva kṣaṇaṁ mugdha ivāsīd
ity arthaḥ \| yad vā mudā harṣa-pūrvakaṁ snātaḥ san kṛṣṇetyādi-lakṣaṇo
bhūtvāspṛśad iti \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sutaṁ hariṁ vilokyeti
avatāra-sāmānya-jñānaṁ tatra kṛṣṇeti munīndra-vākyaṁ tat-svabhāvaṁ bata
evātyantollāsaja-cetastvarābodhanāya tato viśeṣa-jñānāya tato
viśeṣa-jñānam āha \|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** [+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa vismayeti \| \"aho
mahā-mukta-munīndrāṇām api durlabha-darśanaḥ parameśvaro mama punar
avidyā-baddha-jīvasyāvidyā-baddha-jīvena kaṁsenāpi bahir api baddhasya
gṛhe\'vatīrya dṛśyo babhūva\" ity eko vismayaḥ \| \"sarva-vyāpakaṁ paraṁ
brahmāpi mānuṣa-garbhād ajaniṣṭa\" iti dvītīyaḥ \|
\"vividhāstra-kaṭaka-kuṇḍala-kirīṭādy-alaṅkāra-viśiṣṭa eva bālako
garbhān niṣkrāntaḥ\" iti tṛtīyaḥ \| \"sākṣān mahā-bhayasyāpi bhīṣaṇa
ādi-puruṣo bhagavān api kaṁsa-bhaya-bhītaṁ māṁ sva-pitṛtvenāṅgīcakre\"
iti caturthaḥ \| ity evam anantā **kṛṣṇāvatāra**- ity aho
sāmānya-bālakasyāpi janmani pitā dāna-dhyānādy-utsavaṁ karoti eva
putratvenāvatīrṇaḥ sampraty ahaṁ kam **utsavaṁ** karomīti
prāpta-**sambhramaḥ** **mudā āplutaḥ** ānanda-samudreṇa nimajjitaḥ
sannaspṛśat manasā dadau viśrāṇanaṁ vitaraṁ sparśanaṁ pratipādanam ity
abhidhānāt smṛśi dānārthako\'pi jñeyaḥ \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.3.**12 \|\|

**athainam astaud avadhārya pūruṣaṁ**

**paraṁ natāṅgaḥ kṛta-dhīḥ kṛtāñjaliḥ \|**

**sva-rociṣā bhārata sūtikā-gṛhaṁ**

**virocayantaṁ gata-bhīḥ prabhāva-vit \|\|**

**śrīdhara-svāmī (bhāvārtha-dīpikā) : kṛta-dhīḥ** śuddha-buddhiḥ
\|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gatabhīr nirbhayaḥ \|
tatra hetuḥ---prabhāvavid iti \| īśoyamananto'yaṁ sarvāntakara ity
ādyaiśvarya-jñānavān \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athānantaraṁ sadya evety
arthaḥ \| paraṁ puruṣaṁ parameśvaram \| kiṁ vā, paraṁ
paripūrṇatayāvatīrṇaṁ puruṣaṁ śrī-bhagavantam avadhāryaṁ niścayena
jñātvā \| natāni kṛta-praṇāmāny aṅgāni bhujādīni yasya saḥ, sāṣṭāṅga
praṇamyety aryhaḥ \| yad vā, avanata-śirāḥ san kṛtadhīḥ śṛī-bhagavati
nyasta-citto vinīto vā \| avadhāryety artha hetuḥ---svakīyenāsādhāraṇena
manonayanāhlādakena militārkendu-koṭi-tulyenāpi rociṣā tamo-vyāptaṁ
sūtiā-gṛham eva, na tu tad vāhyaṁ viśeṣeṇa rocayantaṁ
prakāśayantam---ekasyaiva yugapan nija-tejasaḥ kvacid vistāraṇe kvacic
ca saṁvaraṇe parameśvara-śaktiṁ vinānyathānupapatteḥ \| ato gatabhīr
apagata---kaṁsa-bhayaḥ, yataḥ prabhāvaṁ tad aiśvaryaṁ vettīti tathā saḥ
\| yad vā, tādṛśaiśvarya-darśanenāpi gatabhīḥ
sādhva-sādhvasākuṣṭhita-cittaḥ, yato bhakta-vātsalyādi tan māhātmyavit
\| bhārata ! he bharata-vaṁśyeti śrī-vasudeva---bhāgya-bhareṇa prītyā
sambodhayati, śleṣeṇa bhāḥ śrī-kṛṣṇa-bhaktyā kānti ratāḥ yasminn iti
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athānantaraṁ sadya evety
arthaḥ \| puruṣaṁ parameśvaraṁ tatrāpi paraṁ paripūrṇatayāvatīrṇam
avadhārya niścayena jñatvā atra hetuḥ kṛtadhīḥ tatra nyasta-citta iti
tataś ca natāni kṛta-praṇāmāni aṅgāni bhujādīni yasya saḥ sāṣṭāṅgaṁ
praṇamyety arthaḥ \| yad vā avanata-śirāḥ san avadhāraṇe hetvantaram apy
āha-svīyena asādhāraṇena mano-nayanāhlādakena
militārkendu-koṭi-kulyenāpi rociṣā tamo-vyāptaṁ sūtikā-gṛham eva na tu
tad vāhyaṁ viśeṣeṇa rocayantaṁ prakāśayantam evam ekasyaiva yugapan
nija-tejasaḥ kvacid vistāraṇena kvacic ca saṁvaraṇena
pāramaiśvarya-śaktir dotitā kīdṛśaḥ sann asaut, tatrāha gatabhīḥ
apagata-kaṁsa-bhayaḥ san \| nanu, stava-śabdaṁ kaṁsa-prāharikāḥ
śroṣyantīti bhaya-hetus tvasyeti tatrāha, prabhāvaṁ tadaiśvaryaṁ vettīti
tathā saḥ kiṁ kariṣyantyeti varākāḥ so\'pi veti bhāvayitveti bhāvaḥ \|
bhārata ! he bharata-vaṁśyeti śṛi-vasudeva-bhāgyatareṇa prītyā
sambodhayati śleṣeṇa bhāḥ śṛi-kṛṣṇasya tādṛśī kāntiḥ hetu-garbhata eva
tasyāṁ rateti \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** paraṁ puruṣaṁ śrī-kṛṣṇākhyaṁ
svayaṁ bhagavantam eva niścitya tatra hetuḥ kṛtadhīrnyastacittaḥ
tathaivāha \|\|12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kṛta-dhīs** tasminn eva
yaugapadyena kṛtaiśvarya-vātsalya-buddhiḥ **gata-bhīḥ prabhāva-vid** iti
\"hanta hanta ! asminn apy aṅge kaṁsaḥ sahasāgatyāsraṁ prayokṣyate\" iti
putra-buddhyā yad bhayam udbabhūva, tad-aiśvarya-buddhyā
prabhāva-jñānena gatam ity arthaḥ \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**
vividhāstra-bhūṣaṇādi-viśiṣṭatayaiva jātasya darśanena yo vismayas
tenotphulle locane yasya saḥ \| kṛṣṇasya putrasyāvatāre janmani kam
utsavam ahaṁ karomīti **jāta-saṁbhramaḥ** \| **mudā** harṣeṇa
**āplutaḥ** snātaḥ san **gavām ayutam aspṛśat** manasā dadau
kaṁsa-kārāgāra-sthitasya sākṣād dānāsaṁbhavāt \| spṛśi danārthaḥ,
viśrāṇanaṁ vitaraṇaṁ sparśanaṁ pratipādanam ity amarokteḥ \|\|12\|\|

**\...**

**\|\| 10.3.**13 \|\|

**śrī-vasudeva uvāca**---

**vidito'si bhavān sākṣāt puruṣaḥ prakṛteḥ paraḥ \|**

**kevalānubhavānanda- svarūpaḥ sarva-buddhi-dṛk \|\|**

**śrīdhara-svāmī (bhāvārtha-dīpikā) :** vasudevaḥ prathamaṁ
putra-buddhyā paśyaṁs tāṁ parityajyāha---**vidito'sīti** \| kathaṁ
vidito'si ? **bhavān prakṛteḥ paraḥ puruṣa** iti \| nanu kim āścaryaṁ,
puruṣasya prakṛter anyatvād eva ? ity ata āha---**sākṣād** iti
pratyakṣata ity arthaḥ \| nanv akṣi-sannikṛṣṭaṁ pratyakṣata upalabhyate
kiṁ citram ? ity ata āha---kevaleti \| **kevalaś** cāsāv **anubhavaś**
**cānandaś** ca tāv iva svarūpaṁ yasya saḥ \| kiṁ ca,
**sarva-buddhi-dṛk** \| na hy evaṁ-bhūto dṛśyo bhavatīty arthaḥ
\|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ putra-buddhim
akṣi-sannikṛṣṭaṁ netra-gocaram \| yad vā, vidito\'sy adya
mayopalabdho\'sīty āha---yaḥ **prakṛteḥ paras** tad-draṣṭā **puruṣaḥ**,
sa bhavān \| yathā yaḥ **kevalānubhavānanda-svarūpaḥ** para-brahmākhyo
nirviśeṣa ātmā, so'pi bhavān \| yaś ca **sarva-buddhi-dṛk**
sarvāntaryāmī paramātmā, so'pi bhavān \| iti tat-tad-rūpakatvāt svayaṁ
bhagavattvena jñāto'si, tatrāpi sākṣaḍ vidito'si cakṣuṣā dṛṣṭāsīty aho
me bhāgya-mahimeti bhāvaḥ iti toṣaṇyām \| *ity artha* iti---na hi draṣṭā
dṛśyatāṁ yātīti bhāvaḥ \| kevalo dvitīyo'nubhavo jñānaṁ ānanda-sukhaṁ
katham etādṛśaḥ ? tatrāha---kiṁ ceti \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** vidito\'sīty-ādi \|
**kevalānubhavānanda** iva svam ātmā yasya tat kevalānubhavānandasvaṁ
brahma tad eva rūpaṁ rūpa-viśeṣo yasyā yad vā, kevalenānubhavena
sphurtyā tarkādy-agocaratayā ānando yeṣāṁ teṣu bhakteṣu svaṁ rūpaṁ
prākaṭyaṁ yasya sākṣād aparokṣaḥ \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paramasyāpi sākṣyāt
prāptyāti-prahṛṣyann āha---vidito\'sīti, mayādya taṁ sākṣād
upalabdho\'sīty arthaḥ \| yady api **bhavān prakṛteḥ paraḥ puruṣaḥ**
parameśvaraḥ **kevalānubhavānanda-svarūpaḥ** para-brahma
**sarva-buddhi-dṛk** ca paramātmety arthaḥ \| aho mama bhāgya-mahimeti
bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
parama-mat-premamaya-śrī-gokula-sambandhena tasyāpi mahātmyam udeṣyatīti
saṅkarṣaṇa-prayojanāntaram āha---garbheti \| vai eva garbhataḥ
saṅkarṣaṇād eva na tu śeṣatvādinā pralayādau jagad ākarṣaṇādity arthaḥ
\| garbha-saṅkarṣaṇād eva gokula-prāptyā sarva-lokānāṁ ramaṇāt tathaiva
balasya ucchrayāt ādhikyāt tadīya-parama-premorjitam anastayeti bhāvaḥ
\| balaṁ balavad ucchrayād iti pāṭhe balavatsu ādhikyād ity arthaḥ \|
rāmeti sahasuṣeti suṣmātreṇa samāsaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vidito'si** bhavān vijñāto'si \|
kathaṁ ? yaḥ **prakṛteḥ paraḥ puruṣas** tad-draṣṭā **sa bhavān,** **yaḥ
kevalānubhavānandaḥ** para-brahmākhya ātmā sa bhavān,
**sarva-buddhi-dṛk** sarvāntaryāmī so'pi bhavān, iti svayaṁ
bhagavattvena ity arthaḥ \| tatrāpi sākṣād eva vidito dṛṣṭo'sīty aho
mama bhāgyam iti bhāvaḥ \| kiyat etad vā yataḥ putratayāpi prāpto'sīti
tam avatāra-kāraṇena saha vaktuṁ tādṛśa-prāpti-durlabhatā-khyāpanāya
prakṛti-parāditvaṁ yojayan tasya ghaṭanāya sargādi-paripāṭiṁ cānuvadan
sarga-praveśau tāvad āha \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **bhagavan** ! tvaṁ
mām evaṁ nija-rūpaṁ yad darśayasi, tasyāyam abhiprāyaḥ mat-pitā
mad-arthaṁ kaṁsād bibheti tan mām īśvaraṁ pratītya nirbhayo bhavatv iti
tat satyaṁ tvayīśvaratvena mama pratītiḥ jātaivety āha---**vidito\'si**
\| kīdṛśatvena ? iti ced ata āha---yaḥ prakṛteḥ paraḥ puruṣas
tad-īkṣaṇa-kartā, sa bhavān eva \| **yaḥ
kevalānubhavānanda**-**svarūpaḥ** para-brahmākhya ātmā sa bhavān yaḥ
**sarva-buddhi-dṛk** sarvāntaryāmī, so\'pi bhavān sākṣād eva svayaṁ
bhagavattvenaiveti sarvam ahaṁ jānāmy evety arthaḥ \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** atheti puruṣam avadhārya
pareśo\'yam asmad-ādi-putra iti vijñāya gata-bhīr
nivṛtta-pūrva-putra-kadana-vīkṣaṇa-jāta-bhayaḥ yataḥ prabhāva-vit
tat-parākrama-jñaḥ kṛtadhīs tasminn eva kṛtā niveśitā
pāramaiśvarya-pradhānā putra-buddhir yena saḥ \|\|13\|\|

**\...**

**\|\| 10.3.**14 \|\|

**sa eva sva-prakṛtyedaṁ sṛṣṭvāgre tri-guṇātmakam \|**

**tad anu tvaṁ hy apraviṣṭaḥ praviṣṭa iva bhāvyase \|\|**

**śrīdhara-svāmī (bhāvārtha-dīpikā) :** nanu devakī-jaṭhare praviṣṭasya
kim iyam ati-stutiḥ kriyate ? ata āha---sa eveti \| **sa eva**
ukta-svarūpa eva **tvaṁ** na devakī-jaṭhare praviṣṭa ity arthaḥ \| nanu
viśvaṁ **sṛṣṭvā tad anu** praviṣṭasya kim etad bahu ? ata
āha---**sva-prakṛtyeti** \| sva-māyayā sṛṣṭvā vā tad anu tvam
**apraviṣṭa** eveti \| nanu tarhi kathaṁ śrutyocyate, tat sṛṣṭvā tad
evānuprāviśat \[tai.u. 2.6.2\] ity ata āha---**praviṣṭa iva** iti \|
**bhāvyase** nirūpyase \| pratyakṣato vā sad-rūpeṇa vā praviṣṭa iva
lakṣyase \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kevala-draṣṭṛ-rūpasya
kathaṁ janmādi ? iti śaṅkate---*nanv* iti \| *jaṭharam* udaram \|
*ukta-svarupaḥ* **kevalānubhavānanda-svarūpaḥ** \| *ity artha* iti---na
hy etādṛśasya jaṭhare praveśaḥ sambhavatīti bhāvaḥ \| punar
āśaṅkate---*nanv* iti \| **tad anu** sṛṣṭim anu \| *kim etad bahu* kim
adhikaṁ kathyate **praviṣṭa** iti \| *ato* hetoḥ \| punar
āha---**sva-prakṛtyā** *sva-māyayā* aghaṭana-ghaṭanā-paṭīyasyā
sva-śaktyā \| punar āśaṅkate---*nanv* iti \| *śrutyā* vakṣyamāṇayā
*pratyakṣato* yogibhir evānyaiḥ kathaṁ lakṣyaḥ ? ity āśaṅkā-nivṛttaye
sad-rūpeṇa ākāśaḥ san vāyuḥ sann ity-ādi-rūpeṇa sarvair lakṣyate iti
bhāvaḥ \|\|14\|\|\[atra viśvanāthaḥ\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

![](media/image2.png){width="6.5in" height="2.067361111111111in"}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatrāpi putratayā
prāptosīty āty āśayenāha---sa iti \| eva api, api sa ukta-svarūpo\'pi
tvaṁ svaya tava prakṛtyā bhakta-vātsalyādi-svabhāvenedaṁ mad-gṛhaṁ
śrī-devaky udaraṁ vā praivṣṭa iva bhāvyase kriyasa iveti tattvato
manodhāraṇenodara-praveśābhāvāt \| kiṁ vā, lokoktirītyānadhikārtham, hi
api, pūrvaṁ triguṇātmakaṁ jagat sṛṣṭvā tad anv praviṣṭo\'pi \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra dainyena tasmin
nija-putratvāpalapanāya, sā devaki sarva-jagan-nivāsa-bhūtā iti
diṣṭyāmba te kukṣi-gataḥ paraḥ pumān ity-ādi labdham api tat-praveśaṁ
vārayati---sa eveti caturbhiḥ tasmāt sarva-vyāpakasya tasya bhagavato
vacas tat yathādiṣṭaṁ, tathaiva, na tu kiñcid-vyabhicāreṇety arthaḥ
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa evāha, tatra praveśo 'pi tataḥ
paratvamāha, evaṁ bhavānityantyābhyāṁ yatheti dvābhyām \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** īkṣitvā yad uvāca, tad
āha---vidito\'sītyādi \| tvaṁ viditosīti kiṁ prakāreṇetyākāṅkṣāyām
āha---prakṛteḥ paraḥ puruṣaḥ \| tat kim ahaṁ pañca-viṁśaḥ ? nety
āha---kevalānubhavānanda-svarūpaḥ \| tarhi kim ahaṁ naurūpaḥ ? nety
āha---sākṣān mūrtam, ānanda-jñāna-ghana iti yāvat, athavā
kevalenānubhavena ānando yeṣāṁ teṣu bhakteṣu svarūpaṁ śrī-kṛṣṇākhyaṁ
rūpaṁ yasya \|\|14-18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, bhoḥ tāta !
tvad-gṛhe praviṣṭaṁ māṁ paricchinnam eva jātam eva jānāsi ataḥ kim api
me tattvaṁ na jānāsīty āśaṅkya svajñānam āviṣkurvann āha \| sa eva
ukta-svarūpa eva tvaṁ sva-prakṛtyā svīya-pradhāna-śaktyā idaṁ jagat
sṛṣṭvā tad anu apraviṣṭa iva praviṣṭa iva ca bhāvyase nirūpyase \|
jāgato\'ntar-upalabhyamānatvāt apraviṣṭa iva, na tv apraviṣṭaḥ, bahiś
copalabhyamānatvāt praviṣṭa iva, na tu praviṣṭa ity arthaḥ \| evam eva
sarvatra vartamānas tvaṁ mad-gṛhe praviṣṭa iva na tu praviṣṭaḥ \|
sarvadaiva vartamānas tvaṁ jāta iva, na tu jātas tena ca
sarva-vyāpaka-mūrtas tava kaṁsaḥ kim api kartuṁ na śaktuyād iti
jānāmyeveti bhāvaḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** gata-bhīr asmīti
nivedayan stauti he bhagavan! mayā tvaṁ vidito\'si kīdṛśatveneti
cettatrāha, tvaṁ sākṣādananyāpekṣivapuḥ yaḥ prakṛteḥ paraḥ
puruṣastadvīkṣakastanniyantā sa bhavān yaḥ sarvabuddhidṛk
nikhilāntaryāmī garbhodaśayaḥ kṣīrodaśayaś ca sa bhavān tattadaṁśopetaḥ
bhagavānity arthaḥ \| nanu kiṁ dhāturahaṁ tatrāha kevalo viśuddho
yo\'nubhavastadabhinno ya ānandastat svarūpa iti dehadehibhedaśūnyo
vijñānasukhasvarūpa ity arthaḥ \|\|14\|\|

**\...**

**\|\| 10.3.15-16 \|\|**

**yatheme'vikṛtā bhāvās tathā te vikṛtaiḥ saha \|**

**nānā-vīryāḥ pṛthag-bhūtā virājaṁ janayanti hi \|\|**

**sannipatya samutpādya dṛśyante'nugatā iva \|**

**prāg eva vidyamānatvān na teṣām iha sambhavaḥ \|\|**

**śrīdhara-svāmī (bhāvārtha-dīpikā) :** atra dṛṣṭāntaḥ---yatheti \|
ime'vikṛtā bhāvā mahad-ādayo yathā tatheti \| dṛṣṭāntaṁ vivṛṇoti---te
vikṛtair iti \| te vikṛtaiḥ ṣoḍaśa-vikāraiḥ saha sannipatya virājaṁ
brahmāṇḍaṁ janayanti \| sannipatane hetuḥ---yataḥ pṛthag-bhūtāḥ santo
nānā-vīryā viśiṣṭa-kārya-samarthā na bhavanti, ataḥ---sannipatyeti \|
evaṁ samutpādyānugatāḥ praviṣṭā iva dṛśyante, na punaḥ praviṣṭāḥ \|
kutaḥ ? utpatteḥ prāg eva kāraṇatayā vidyamānatvān na teṣām iha sṛṣṭe
kārye paścāt sambhavaḥ praveśa iti \|**\|**15-16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atrāpraviṣṭasyāpi praveśe
mahadādayaḥ sapta mahad aṅkāra-pañcatanmātrā-rūpāḥ \| vivṛṇoti
sphuṭayati \| sannipatya militvā \| viśiṣṭa-kārya-samarthā
brahmāṇḍotpādana-samarthāḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apraviṣṭatvam eva \| kiṁ
vā, apraviṣṭasyāpi praviṣṭatvaṁ dṛṣṭāntena sādhayati---yatheti dvābhyām
\| yad api teṣāṁ mahad ādīnāṁ prathamata eva kāraṇatvenāvaraṇatayā bahir
vidyamānatvād iha virāji praveśo nāsti, tathā praviṣṭā iva dṛśyanta
evety arthaḥ \| anyat tair vyākhyātam \| yad vā, tathā tena tan
māyā-śakty udbhavatvādi-prakāreṇa te tvadīyā ity arthaḥ iti teṣāṁ śaktiḥ
sambhāvitā \| yad vā, tathety asya pareṇānvaya, tenānirvacanīyena
prakāreṇety arthaḥ \| athavā, bahu-janmasu tvan māhātymaṁ jānato\'pi
mamādhunaiva kṛtārhābhūd iti vaktum ādau taj jñāna-prakāram
evāha---vidita iti \| bhavān pūjyas tvaṁ janmāni bahūni vyāpya sākṣāt
svayam eva mayā jñāto\'si \| katham ? tad āha---puruṣa ity-ādi
pādona-dvayena \| prakṛti-paratvādi-rūpeṇa śrī-devaky
udara-praviṣṭatvena cet ity arthaḥ \| anyat samānam \|\|15-16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yogamāyaiva yoga-nidrā
nidrāvat sakalaloka-vodha-haraṇāt tayā prakarṣeṇa nīta iti \| devakyā
duḥkhādikaṁ gokulādivāsināṁ ca taj-jñāṇādikaṁ kim api nābhūd iti
bodhitam atra ca śrī-harivaṁśādy uktānusāreṇaiva jñeyaṁ prag eva
śrī-vasudevāhita-garbhāyāyāḥ śrī-rohiṇyāḥ paścād-gokulaṁ gatāyāḥ saptame
māsi taṁ garbham apasārya śrī-devakī-jaṭharāt sapta-māsikaṁ garbham
alakṣitam ākṛṣya rohiṇy udaraṁ nīta iti \| tathā ca hari-vaṁśe
yoga-nidrāṁ prati śrī-bhagavad uktau---

> satpamo devakī-garbho yo\'mśaḥ saumyo mamāgrajaḥ \|
>
> sa saṁkrāmayitavyas te saptame māsi rohiṇīm \|\| iti \|\|

tan nayana-prakāra-viśeṣaś ca tatraiva---

> sārdha-rātre sthitaṁ garbha pātayantī rajasvalā \|
>
> nidrayā sahasāviṣṭā papāta dharaṇī-tale \|
>
> sā svapnam iva dṛṣṭvā sva-garbhe garbhasāhitam \|
>
> apaśyantī ca taṁ garbhaṁ muhūrtaṁ vyathitābhavat ! \|
>
> tām āha nidrā-sambignāṁ naiśe tamasi rohiṇīm \|\|
>
> karṣaṇenāsya garbhasya sva-garbhe cāhitasya vai \|\|
>
> saṅkarṣaṇo nāma śubhe tava putro bhaviṣyati \|\| ity-ādi \|\|

aho āścarye khede vā devakyā garbho visraṁsitaḥ visrastaḥ kaṁsa-bhayād
iti śeṣaḥ \| tathā ca śṛi-viṣṇu-purāṇe saptamo bhoja-rājasya
bhayādrodhoparodhataḥ \| devakyāḥ patito garbhaṁ iti loko vadiṣyati iti
yad vā kaṁsenaiva kenacid upāyena pātita ity arthaḥ \| vyaktatayā tad
anuktis teṣāṁ tad bhayāt vicukruśuḥ uccair ārta-svareṇa jajalpuḥ vilepur
iti vā \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatheme pṛthivyādayastathā te
mahadādayo 'pi kathaṁ hi yasmāt kṛtairiti pūrvatra tu sajalādibhiḥ
paratra ṣoḍaśavikāraiḥ pūrvatra virājaṁ tatprāyaṁ ghaṭaṁ paratra
brahmāṇḍam \|\|15-16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atra dṛṣṭāntaḥ---**yathā
ime avikṛtā bhāvā** mahad-ādayo brahmāṇḍe praviṣṭā api na praviṣṭāḥ \|
tatra punar jātavat pratītā api na jātās tathaiva tvam ity arthaḥ \|
dṛṣṭāntaṁ vivṛṇoti---te **avikṛtāḥ** **vikṛtaiḥ** ṣoḍaśa-vikāraiḥ saha
**nānā-vīryāḥ** paraspara-visadṛśa-svarūpā api pṛthag-bhūtāḥ parasparam
amilitā api **sannipatya** caitanya-preraṇavaśāt militī-bhūya **virājaṁ
janayanti** tataś ca virājaṁ **samutpādya anugatā iva** tatra praviṣṭā
iva dṛṣyante, na tu praviṣṭāḥ, tad-bahir api teṣāṁ vartamānatvād ity
arthaḥ \| tathā virāji samudbhūtāḥ, tatra hetum āha---prāg eveti iha
virāji sambhava utpattiḥ samudbhūtā iva dṛṣyante, na tu \|\|15.16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu tvadgṛhe praviṣṭaṁ
paricchinnaṁ māṁ kimevaṁ stauṣi tatrāha, sa uktalakṣaṇa eva tvaṁ
svamāyayedaṁ triguṇātmakaṁ jagat sṛṣṭvā tadanu sargānantaramapraviṣṭa
iva praviṣṭa iva ca bhāvyase nirṇīyase jagato\'nurūpalambhādapraviṣṭa
iva bahirapyupalambhāt praviṣṭa iva \|\|15\|\|

**\...**

**\|\| 10.3.**17 \|\|

**evaṁ bhavān buddhy-anumeya-lakṣaṇair**

**grāhyair guṇaiḥ sann api tad-guṇāgrahaḥ \|**

**anāvṛtatvād bahir antaraṁ na te**

**sarvasya sarvātmana ātma-vastunaḥ \|\|**

**śrīdhara-svāmī (bhāvārtha-dīpikā) :** dārṣṭāntike'tidiśati, evaṁ
bhavān iti \| nanu yady aham apracyuta-svarūpa eva kāraṇatayā kāryeṣu
varte tarhi teṣv indriyair gṛhyamāṇeṣu mama grahaṇaṁ kiṁ nāsti
tatrāha---buddhy-anumeya-lakṣaṇair iti \| buddhyā rūpādi-jñānenānumeyaṁ
lakṣaṇaṁ svarūpaṁ yeṣāṁ tair guṇair indriyair grāhyair guṇaiḥ saha sann
api vartamāno'pi tad guṇāgrahas tair guṇaiḥ saha na gṛhyate \| ayaṁ
bhāvaḥ, na hi grāhyaiḥ saha bhāva-mātraṁ grahaṇe kāraṇaṁ kintv
indriyāṇāṁ śaktiḥ \| sā ca kāryaika-samadhigamyā yathā-kāryam eva
kalpyate \| ato yathā cakṣuṣā rūpa-grahaṇe rasādi-grahaṇaṁ nāsti
tathaiva viṣaya-grahaṇe tvad-grahaṇam apīti \| aviṣayatvena ca
grahaṇānarhatvam uktam eva sarva-buddhi-dṛg ity atra \| evaṁ tāvat prāg
eva vidyamānatvāt praveśo nāstīty uktam \| kiṁ ca paricchinnasya nīḍe
pakṣyāder iva praveśo bhavet tava tv anavṛtatvād aparicchinnatvena bahir
antar bhedo nāsti, kutaḥ praveśa ity āha---anāvṛtatvād iti \| anāvṛtatve
hetūn āha---sarvasyeti \| na hi sarva-rūpasyānyadāvarakam asti
sarvātmanaḥ, na hy ekenāvṛto'nyasyātmā bhavet \| ātma-vastuna ity ātmano
vastunaś ceti hetu-dvayam \| ata sātatyagamana ity asmād atati
vyāpnotīty ātmā, na hi vyāpakasyāvaraṇaṁ ghaṭate \| tathā vastunaḥ
paramārtha-vastuna āvaraṇaṁ na ghaṭata ity arthaḥ \| tasmāt
tavāntaryāmitayā praveśo na mukhyo'sti kutas tarāṁ garbhe praveśaḥ \|
ataḥ kevalānubhavānanda-svarūpa eva tvaṁ vidito'sīty āścaryaṁ mama
bhāgyam ity arthaḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ato hetoḥ \| eva
msamutpādya militvotpādya \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam ukta-prakareṇedṛśair
vā svāvikair bhakta-vātsyalyādi-guṇaiḥ saha nityaṁ vartamāno\'pi teṣu
guṇeṣvāgrahaḥ punaḥ punar āsaktir yasya tathā-bḥūto bhavān bhavati \|
katham-bhūtaiḥ ? buddhyānumeyam eva, na tu prāpyaṁ svarūpaṁ yeṣāṁ tair
aparicchinnatvāidinā parama-durvitartair ity arthaḥ \| ato gṛāhaiḥ
svarvo-pādeyaiḥ parama-sevyair ity arthaḥ, yady api te tava bahir
upekṣyamantarañjāpekṣyaṁ nāsti \| kutaḥ ? anāvṛtatvāt
parama-svatantatratvād ity arthaḥ, tathāpi tad-guṇā-graha iti
satata-bhakta-vātsyalyādy aśeṣa-guṇa-nidhitvam uktam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** viśvasya ātmā prabhur api
bhaktānām evābhayaṅkaraḥ tadānīṁ tac cittebhāva-viśeṣeṇa paryasphurad
ity arthaḥ \| tatra ca sarvaiśvarya-paripūrṇatayety abhiprāyeṇa
śrī-bhagavān iti etad ādya-padyārdhaṁ sarva-sammataṁ syāt ata eva
śrī-citsukhenaivaṁ vyākhyātaṁ mana āviveśa pauruṣaṁ dhāmeti sambandha
iti śrī-svāmi-pādānāṁ tu sammataṁ lakṣyate tathā ca tad-vyākhyānāt
\|\|16\|\|

pauruṣaṁ dhāma śrī-bhagavat tejaḥ manasi śrī-bhagavad āveśena tat
tejo\'bhivyakteḥ \| yad vā, dhāma-pradurbhāvaṁ prabhāvaṁ vā \| tathā ca
viśvaḥ---dhāma dehe gṛhe raśmau sthāne janma-prabhāvayoḥ iti \|
durāsadaḥ nikaṭe gantum aśakyaḥ, cakṣur-ādy-agrāhyo vā, ata eva
atidurdharṣaḥ abhi-bhavitum aśakyaḥ samyag babhūva ha sphuṭam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evaṁ bhavān tathā tadguṇeṣu
gṛhyamāṇeṣu agraho grahaṇābhāvo yasya tādṛśaś ca bhavāniti tu sthitau
tataḥ paratvamuktaṁ praveśam eva nirākurvan prapañcasya svataḥ sattāṁ
pariharati \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** [+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ceme tat-tad-guṇair
liptā iva bhavāṁs tu kāraṇatvena praviṣṭo'py alipta evety āha---evaṁ
bhavān sva-prakṛtyā sṛṣṭe jagati praviṣṭo'pi buddhyā anumeyam eva
lakṣaṇaṁ yeṣāṁ taiḥ sva-prakāśatvākhaṇḍa-jñānānandādibhir grāhyaiḥ
svopādeyair guṇaiḥ saha sann api sadā virājamāno'pi tad-guṇāgrahaḥ
tasyāḥ prakṛter guṇān lepakān duḥkhātmakān ānandaikamayas tvaṁ na
gṛhṇāsi \| kutaḥ ? **anāvṛtatvāt** yo hi prakṛti-guṇair āvṛtā bhavati,
sa eva tān gṛhṇāti, liptaś ca bhavati, yathā jīva iti bhāvaḥ \| atas
tava **bahir antare** vyāpyate prakṛter guṇā na santi, yathā jīvasya
bahiḥ śabda-sparśādayaḥ, antaś ca śoka-mohādaya iti bhāvaḥ \|
**sarvātmanaḥ** sarvatrāntaryāmitayā praviṣṭasyāpi \| kiṁ ca, kevalaṁ na
tavaiva, api tu **ātma-vastunaḥ** tava svīya-padārthasya sarvasya
kṛtsnasyāpi līlā-vilāsa-dhāma bhaktāder bahir antaraṁ ca vyāpyeta
lepakāḥ prakṛti-guṇā na santīty arthaḥ \|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** atra dṛṣṭānto yatheti
yugmam \| ime\'vikṛtā bhāvā mahad-ādayo yathā tathaiva tvam iti
dṛṣṭāntaṁ vivṛṇoti, avikṛtāste vikṛtaiḥ ṣoḍaśabhiḥ saha sannipatya
militvā virājaṁ brahmāṇḍaṁ janayanti sannipatane hetuḥ---yataḥ
pṛthag-bhūtāḥ santo nānā-vīryāḥ virāḍ utpādana-kṣamā na bhavanti ataḥ
sannipatyeti tataś ca virājaṁ samutpādyānugatāḥ praviṣṭā iva dṛśyante na
tu praviṣṭāḥ, kutaḥ? utpatteḥ prāg eva kāraṇatayā vidyamānatvāt atas
teṣām iha sṛṣṭa-kārye paścāt sambhavaḥ praveśo nety arthaḥ \|\|16-17\|\|

**\...**

**\|\| 10.3.**18 \|\|

**ya ātmano dṛśya-guṇeṣu sann iti**

**vyavasyate sva-vyatirekato'budhaḥ \|**

**vinānuvādaṁ na ca tan manīṣitaṁ**

**samyag yatas tyaktam upādadat pumān \|\|**

**śrīdhara-svāmī (bhāvārtha-dīpikā) :** nanv etad dhetu-catuṣṭayaṁ
prapañcasyāvastutve ghaṭeta, tat tu na sambhavati, satyatvena pratīter
ity āśaṅkyāha---ya iti \| **ātmano dṛśyeṣu guṇeṣu** dehādiṣu
**sva-vyatirekata** ātma-vyatirekeṇa pṛthak sann ayaṁ dehādir iti
**vyavasyate** niścinoti yaḥ pumān so'**budho**'vidvān,
vyatireka-darśanāt \| kiṁ ca, **manīṣitaṁ** vicāritaṁ tad dehādi sarvaṁ
yato **vinānuvādaṁ** vācārambhaṇa-mātraṁ vinā **na samyag** bhavati \|
ato'vastutvena **tyaktaṁ** bādhitam eva vastu-buddhyā **upādadat**
svī-kurvann **abudha** ity arthaḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mīmāṁsaka-matena
prapañca-satyatvam aṅgīkṛtya punar āśaṅkate nanv iti \| etat pūrvoktaṁ
hetu-catuṣṭayaṁ sarva-svarūpatvāt sarvātmatvād ātmatvād vastutvādity
evaṁ rūpāṇāṁ hetūnāṁ catuṣkam \| avastutve'paramārthatve ghaṭeta
saṅgaccheta \| tat tu avastutvaṁ tu \| vyatireka-darśanāt bheda-darśanāt
\| bheda-darśanaṁ tv avicāracārvity āha---kiñceti \| savaṁ jagat \| ity
artha iti \| asati sad-buddhikartā mūrkha iti bhāvaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva bhajanāyā na
tvanya ity āha---ya iti \| ātmanaḥ svasya dṛśyāḥ sākṣād bhavanīyā
manoharā vā guṇā yeṣāṁ teṣv api madhye sva-vyatirekataratvāṁ vināyaṁ
devaḥ san uttama iti yo niścinoti, so\'budhaḥ, yatas tan manīṣitaṁ
samyag uttamaṁ na syāt \| kutaḥ ? anuvādam anyanya-saṁvadi vinā \| yad
vā, nu aho ! tv anirdhārārtham anyo\'nyaṁ vādaṁ vinā tat sat
saṅgābhāvena tattvāniścayād evety arthaḥ \| ataḥ pūrvaistyaktaṁ
bhajanīyāntaram upādadaṁ svaīkurvan pumān budha eva \| kiṁ vā, tan
manīṣitam anuvādaṁ vinaiveti-tyaktam upekṣitam upādada pumān samyak
samīcīno na bhavati \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sarvātmakam api ātma-bhūtam
ātmani prādurbhūtaṁ putra-rūpatayā dadhārety arthaḥ \| tena jīvavaj
janmābhāvād dhyaktir eva śrī-bhagavato janmocyate \| tathā ca
śrī-madhvācārya-dhṛtaṁ tantra-bhāgavata-vacanam \|

> aheyam anupādeyaṁ madrūpaṁ nityam avyayam \|
>
> sa evopekṣya rūpasya vyaktim eva janārdanaḥ \|\|
>
> agṛhnād vyasṛjac ceti kṛṣṇa-rāmādikāṁ tanum \|
>
> paṭhyate bhagavān īśo mūḍha-buddhi-vyapekṣayā \|\|
>
> tamasādy upagūḍhasya yattamaḥ pānam īśituḥ \|
>
> etat puruṣa-rūpasya grahaṇaṁ samudīryate \|\|
>
> kṛṣṇa-mārādi-rūpāṇāṁ loke vyakti-vyapekṣayā \| iti \|

mahā-varāha-vacanaṁ ca---

> sarve nityāḥ śāśvatāś ca dehās tasya parātmanaḥ \|
>
> hetopādeya-rahitā naiva prakṛtijāḥ kvacit \|\|
>
> paramānanda-sandohā jñāna-mātrāś ca sarvataḥ \|\| iti \|

bhagavantam iti śeṣaḥ \| ānandayantīty ānandāḥ karā yasya candrasya tam
amṛta-raśmitvāt anyattaiḥ yad vā na cyutaḥ eko\'py aṁśo yasya taṁ
sarvāṁśa-pari-pūrṇaṁ bhagavantam ity arthaḥ \| yata evātma-bhūtaṁ
sarva-mūla-svarūpaṁ samāhitaṁ sākṣād arpitavat-prakāśitaṁ
harṣa-śoka-virdhanaṁ iti pūrvaṁ śoko\'py uktaḥ adhunā ca paramānanda eva
jāta ity āha, sarveṣām ātmanāṁ jīvānāṁ kaṁ sukhaṁ yasmāt taṁ yad vā na
ca yoginām eva tad dhāraṇe yatna ity āha, ātmanā bhūtaṁ samāhitaḥ san
yaḥ svayam evāvirbhūtas tam ity arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ya iti \| yadi svasya jīvātmano
draṣṭur vyatirekeṇāpi na jagad upalabhyate, tadā kiṁ punaḥ
sarva-prakāśakasya paramātmana ity arthaḥ \| anuvādaṁ vedānumatiṁ vineti
tatra sāpi nāstīty arthaḥ \| yasya bhāsā sarvam idaṁ vibhātīty ādi
śruteḥ \| yataḥ sa pumān vedais tyaktam upādadat upādeyatvena svīkṛtavān
ity arthaḥ \| dada-dhātau tiṅātiṅau bhavantīti cchāndasaṁ parasmaipadaṁ
sṛṣṭy-ādi-kartṛtve'pi tataḥ paratvam āha \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, lepakā api
prakṛti-guṇāḥ kecit sukhadā bhadrā eva ? ity ata āha---**ya**
**ātmanaḥ** svasya **dṛśya-guṇeṣu** bhogya-srak-candana-vanitādiṣu
**sann** iti uttamo'yaṁ padārtha iti **vyavasyate** niścinoti **sa
abudhaḥ** kṛtaḥ **sva-vyatirekataḥ** svasmiṁs teṣāṁ sadā saṁyogābhāvāt
\| tataś ca śoka-mohādi-duḥkha-pradatvāt, saṁsāra-pravāha-prāpakatvāc
ceti bhāvaḥ \|

nanv asau mīmāṁsako bhogya-srag-ādiḥ sann iti vadan manīṣiṇam evātmānaṁ
manyate ? tatrāha---vineti \| **nu** niścitam eva **vādaṁ** **vinā**
tan-manīṣitaṁ na samyak manīṣitam \| tatra pravāda eva, na tu sa
manīṣīty arthaḥ \| yatas tyaktam eva tvadīya-janair ghaṇāspadatvena yat
tad eva upa ādhikyena ādadat svīkṛtavān \| hrasvatvam ārṣam \|\|18\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** dārṣṭāntike yojayati evaṁ
bhavāniti \| nanu sarvagataścedahaṁ tarhi rūpādīn gṛhvantaścakṣurādayo
māṁ kuto na gṛhvanti, tatrāha---buddhyā rūpādijñānenānumeyāni lakṣaṇāni
svarūpāṇi yeṣāṁ tairguṇairindriyaiḥ kartṛbhiḥ grāhyairūpādibhiḥ saha
sannapi sthito\'pi bhavān tadguṇāgrahastairguṇe rūpādibhiḥ saha na
gṛhyate yathākāśaḥ sarvatra sthito\'pyayogātvāñccakṣurādibhirna gṛhyate
tadvat, tarhi jagati praviṣṭasya me tato bahiḥ sattvaṁ na
syāttatrāha---te bahirantaraṁ nāsti, kutaḥ? anāvṛtatvādvibhutvāt
bahirantabhūtañca vastutvaśaktyā tvamevety āha sarvasyeti \| tarhi
kiñcijjaḍavapurahaṁ tatrāha---sarvātmana iti sarvam atati vyāpnotīti
tasya tadantaḥsthasyety arthaḥ \| tarhi kimākāśavattāṭasthyaṁ
tatrāhātmavastunaścetanasya dhīpūrvakaṁ nikhilaṁ vyāpnuvata ity arthaḥ
vakṣyati caivamupari na cāntarna bahiryasya ity-ādinā tathā ca
vibhostayācintyaśaktyā madgṛhe vyaktitvena praveśa iti mahanme bhāgyam
\|\|18\|\|

**\...**

**\|\| 10.3.**19 \|\|

**tvatto'sya janma-sthiti-saṁyamān vibho**

**vadanty anīhād aguṇād avikriyāt \|**

**tvayīśvare brahmaṇi no virudhyate**

**tvad-āśrayatvād upacaryate guṇaiḥ \|\|**

**śrīdhara-svāmī (bhāvārtha-dīpikā) :** evaṁ parameśvara-dṛśyasya
tad-vyatirekeṇāsattvam uktam, parameśvaropādānatvād api tad
vyatirekeṇāsattvam ity āha---tvatto'syeti \| na caivaṁ saty api
vikāritvam ity āha---anīhād iti \| aguṇatvād anīhatvaṁ tato'vikāritvam
ity arthaḥ \| nanv anīhatve kathaṁ kartṛtvaṁ, kartṛtve vā
kuto'vikāritvaṁ tatrāha---tvayīśvara iti \| brahmatvād avikāritvam
īśvaratvāt kartṛtvam iti \| nanv etad api viruddham eva nety
āha---tvad-āśrayatvād iti \| guṇaiḥ kurvadbhis tvayi sṛṣṭy-ādi-kartṛtvam
upacaryate guṇāśrayatvāt yathā bhṛtya-kṛtyaṁ rājanītiḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dṛśyasya draṣṭāraṁ vihāya
niṣpatter anupalambhād upādeyasyopādāvyatiriktatvāc cāsattvam astīty
āha---evam ity-ādinā \| evaṁ saty api janmādy upādānatve saty api \|
vikāritvaṁ savikāratvam \| atra hetuḥ---anīhatvād iti \| aceṣṭvādity
arthaḥ \| tato'nīhatvāt \| ity artha itthaṁ hetu-hetumadbhāva iti bhāvaḥ
\| punas tatraivāśaṅkate---nanv iti \| sambhavam āha---tvayīti \|
nirupādhitvād akartṛtve\'pi niyantṛtvena kartṛtvaṁ tavāsty eva tarhi
īśvaratve\'pi etat-kartṛtvaṁ viruddham eva loke īśo rājādir na hi
kāryakartā dṛśyate kiṁ-tu bhṛtyādirevāta īśaḥ karteti viruddhaṁ tatrāha
neti \| tvayi tvad viṣaye \| upacaryata āropyate \|
tadāśrayatvād-guṇāśrayatvāt \| yady api guṇāśrayatvaṁ prakṛter eva
tathāpi tasyā api tvac-chakti-rūpatvena tvad āśrayatvāt tadādhārā api
pāramparyeṇa tvad āśrayā eva ta ity arthaḥ \| bhṛtyakṛtaṁ yoddhṛkṛtaṁ
jayaparājayādi-karma \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tvatto\'syeti \| kecid
vadanti tvatta evāsya jagato janma-sthiti saṁyamāḥ, vastutas tu tvad
aṁśabhūtebhya eva brahmādibhyaḥ, atas te vadanty eva, na tu tattvato
jānanti \| tathāpi teṣāṁ tvad aṁśatvāt tvayy apacāraḥ, atas tvayīśvare
brahmaṇi no virudhyate, īśvaro brahma-paraṁ brahmeti tvayi īśvare
brahmaṇi śrī-kṛṣṇe virodhābhāvasya hetum āha---tvad āśrayatvāt teṣāṁ
brahṁādīnām āśrayas tvam eveti \| atas tvatto nirīyhād api jagato\'sya
sṛṣṭyādaya iti na virodhaḥ \| guṇaiḥ sattvādibhiḥ sṛṣṭyādi-hetubhiḥ
\|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu katham aham eva
bhajanīyaḥ ? tatrāha---tvatta iti \| anīhān niṣkāmād ananyāpekṣād apīty
arthaḥ, aguṇān māyā-guṇa-sambandha-rahitād api, avikriyāt
krodhādi-vikāra-rahitād api, vadanti vedās tad vido vā \| vibho he
prabho ! sarva-śakti-yuktety arthaḥ \| evaṁ
pūrvokta-prakṛti-paratvādikasyāpi tasya \[parameśvarasya\]
māyika-sṛṣṭyādi \[ādi-śabdāt sthiti-saṁyamau\] kartṛtvaṁ samarthitvam \|
tatrānīhatvāditrayaṁ yathā-sambhavaṁ vā prakṛti-paratvādi-trayād uhyam,
tathānīhatvādav api sati sraṣṭratvādi-trayaṁ ca \| nanevaṁ viruddhaṁ
syāt tathāha---tvayīti \| yathaikasyeveśvaratvaṁ brahmatvaṁ ca na
virudhyate---eśvaryasyāpi samagrasyāmāyikatvena brahmātmakatvāt,
tathedam apīty arthaḥ \| nanu satyaṁ vastva-viruddham āstām,
sṛṣṭyādikantu māyikatvād-viruddhaṁ syād eva ? tatrāha---tvad iti \|
māyā-guṇaiḥ kriyamāṇaṁ sṛṣṭyādikaṁ tvayy upacaryate, māyā-guṇāśrayatvāt,
tattvataḥ sambandhābhāvena tat sambandha-sattayā vā, na virudhyata ity
arthaḥ \| yad vā evam avirodhād eva guṇair bhagavattācyair upacaryate
paricaryate nityaṁ sevyate bhavān tad āśrayatvāt, tādṛśa-guṇānāṁ bhavān
evaika āśrayaḥ, nānyaḥ ko\'pītyato hetor ity arthaḥ \| evam
āścarya-svarūpatvād bhavān eva bhajanīya ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gacchatīti jagad iti nirukyā
sarva-mātra-vācakenāpi tac chabenātrānisya eva sarva ucyate
sarva-śabdasya pṛthak-pāṭhāt tataḥ sarva-śabdena tad atītaṁ sarvam iti
tataś ca nityasya anityasya ca sarvasya nivāsa āśrayaḥ, yasya bhāṣā
ity-ādi śruter yad āśrayatvenaiva tat tat sarvaṁ bhāsate sa śrī-kṛṣṇa
ity arthaḥ \| tasya ca nivāsa-bhūtā āśrayatvaṁ prāptāpīty arthaḥ \| iti
sarvālhādaka-śobhā yogyatoktā tādṛśy api nitarāṁ sarvāhlādakatayā na
reje kintu svāntaraṅgaiḥ śrī-vasudevādibhir viśiṣṭasya
svasyaivāhlādakatayā reja ity arthaḥ \| yathā tadṛṣyagni-śikhā sarasvatī
ca nitarāṁ sarvolāsakatayā na rājate kintu
svāntaraṅga-viśiṣṭa-svollāsakatayaiva rājata ity arthaḥ \| ete hi
svadīptyā svayam ullāsataḥ svānataraṅgān vollāsayata iti sarasvatī-pakṣe
svāntaraṅgaṁ tan mana ādikaṁ agni-śikheva ruddhety anena sā prabalā
tad-gṛham api dhakṣyatitādṛśī sarasvatī ca nijādhāraṁ pāpena nāśayiṣyaty
eveti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvatta iti śrutes tu
śabda-mūlatvāt \[ve.sū. 2.1.18\] iti nyāyeṇa siddhāntam āha---vadantīti
\| virodhaṁ pariharati īśvare brahmaṇīti cintāmaṇy-ādivad
acintya-śaktitveneti bhāvaḥ \| tata eva traiguṇyaṁ śaktitve 'pi tad
asparśam āha---tad-āśrayatvād iti \| tathaiva
pālana-lakṣaṇāntara-sthiti-visarga-lakṣaṇāvāntaraṁ janma dainandinādi
lakṣaṇāvāntara-saṁyamā apīty āha \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prakṛti-puruṣādy eva jagat
kāraṇam, tathāpi sarva-kāraṇa-kāraṇatvāt tvam eva jagat karteti ye
kecid-vadanti, tad api na viruddham ity āha tvatto\'syetyādi \| nirīhāt
anta-raṅga-līlehāṁ vinā bahir aṅga-rūpā jagat kartṛtvādi-līlā tava
nāstīti nirīhas tasmāt, ataevāguṇāt satvādi-guṇa-rahitāt, avikriyāt
vikriyā vikāraḥ pariṇāmas tad-rahitān nity-kaiśorād ity arthaḥ \|
tathāpi tvatta evāsya jagataḥ sthityādaya iti yad-vadanti, tattvayi
īśvare brahmaṇi śrī-kṛṣṇe na virudhyate \| kutaḥ ? tad āśrayattvāt \|
teṣāṁ sthiti-janmādi-kartṛṇāṁ viṣṇu-brahma-rudrāṇām āśrayatvam eva \|
ato hetos teṣāṁ guṇair upacaryate, vastutas tu tvaṁ nirguṇa evāsi
\|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, sa eva
sva-prakṛtyedaṁ sṛṣṭvety-ādi tvad-ukter guṇamaya-prakṛteś ca
mac-chaktitvenābhedāt guṇamaya-jagad-upādānasya mama katham
antar-bahir-guṇa-yogābhāvaḥ ? tatrāha---tvatta iti \|

nanu, jagat sṛṣṭy-ādi-kartuḥ kuto\'nīhatvādi sambhavet ?
tatrāha---**tvayi īśvare brahmaṇi na virudhyate** tvayi
brahmatvānyathānupapattyā eva īśvaratve\'py anīhatvādikam abhyupagamyam
eva svarūpa-dvayābhāvāt \[bhā.pu. 6.9.36\][^19] iti ṣaṣṭhokter ity
arthaḥ \|

nanv etena virodho nāpayātītyata āha tad āśrayatvād iti \| guṇaiḥ
kurvadbhis tvayi sṛṣṭyādi-kartṛtvam upacaryate guṇāśrayatvāt yathā
bhṛtya-kṛtaṁ rājanītyataḥ prakṛtes tvac chaktitve\'pi bahir aṅgatvena
tvat svarūpatvābhāvād antar bahis tava tad-guṇa-yogābhāva upapāditaḥ \|

yad vā, nanu, tvat-putrasya caturbhūjasya mama kathaṁ brahmatvaṁ ?
kathaṁ veśvaratvaṁ sambhavet ? iti cet, satyaṁ, tvaṁ na brahma
nāpīśvaraḥ kintu brahmaṇo hi pratiṣṭhāham iti tvad ukter ādyo\'vatāraḥ
puruṣa parasya iti brahmokteś ca tayor āśrayas tvaṁ bhavasīty āha---tad
āśratvāt tayor brahmeśvarayorpy āśrayatvād-guṇair upacaryate iti
sraṣṭṛtvādi-guṇa-nivandhanopacārād āśrita-dharmam āśrayo\'pi dhatta iti
puṇyatamo\'yaṁ deśa iti-vattvam api brahma īśvaraś ca bhavasīty arthaḥ
\|

uktir iyaṁ rasa-rītyaiva yad uktaṁ rasenotkṛṣyate kṛṣṇa-rūpam eṣā
rasa-sthitiḥ iti vastutas tu brahma īśvaraḥ kṛṣṇa eka eva
svarūpa-dvayābhāvāt \[bhā.pu. 6.9.36\] iti ṣaṣṭhokteḥ \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ukta-jagat-kartṝṇāṁ
darśayati---tvatto'syeti, asya viśvasya vadanti yato vā imānīty-ādyāḥ
śrutayaḥ \| nanu vardhaker iva kāryam īhamānasya harṣa-viṣādādir vikāraś
ca śrama-cintādiḥ syāt, tatrāha---anīhād ity-ādi \| saṅkalpenaiva
karaṇān na vardhakivad īhā tato na śramādir vikāraḥ māyā-guṇa-śūnyatvāc
ca na harṣa-viṣāda-mohā ity arthaḥ \| nanv anīho'rikṛtaḥ karoti sarvam
iti kathaṁ sambhavet ? tatrāha īśvare māyā-kālayor niyantari brahmaṇi
satya-saṅkalpādi bṛhad-guṇake tvayi tan na virudhyate \| nanu kvacid
guṇāḥ kartāraḥ kathyante ? tatrāha---tavaika-kartṛtvaṁ guṇaiḥ karaṇair
upacaryate kartāram īśam iti śruter guṇeṣu tad bhaktim ity arthaḥ \|
evaṁ kutaḥ ? tatrāha---tad-āśrayatvād iti \| tvad-īkṣayā teṣu
caitanyāgamād ity arthaḥ \| ayaḥ-piṇḍasya dagdhatvaṁ vahner eva tat
saṁyoga-hetukatvāt \| tathā ca jagat-kartā tvaṁ jagato'nya upāsya iti
\|\|19\|\|

**\...**

**\|\| 10.3.20 \|\|**

**sa tvaṁ**[^20] **tri-loka-sthitaye sva-māyayā**

**bibharṣi śuklaṁ khalu varṇam ātmanaḥ \|**

**sargāya raktaṁ rajasopabṛṁhitaṁ**

**kṛṣṇaṁ ca varṇaṁ tamasā janātyaye \|\|**

**śrīdhara-svāmī (bhāvārtha-dīpikā) :** evaṁ-bhūtasyaiva tava yathā
viśva-sthiti-sarga-pralayārthaṁ tri-varṇā guṇāvatārāḥ, evam ayaṁ
bhū-bhārāpanayanārtham iti jñātam ity āha---sa tvam iti śloka-dvayena
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evaṁ-bhūtasyaiva
nirvikārasyaiva trayaḥ śukla-rakta-kṛṣṇā varṇā yeṣāṁ te trivarṇāḥ guṇair
avatīryata iti guṇāvatārā brahma-viṣṇu-rudrākhyāḥ \| evam ayaṁ
tathaivādhunā mad-dṛg-gocaro yas te'vatāraḥ \| apanayanam apākaraṇam
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** upacaryata iti yad
uktaṁ tad eva prapañcayati---sa tvam ity-ādi \| sa tvam
anīhatvādi-viśiṣṭaḥ \| athavā, sattvaṁ sattva-guṇa-mayaṁ śukla-varṇaṁ,
rajo-mayaṁ raktaṁ ca varṇaṁ, evaṁ tamo-mayaṁ kṛṣṇa-varṇaṁ khalu
bibharṣi, na bibharṣi khalu śabdo'yam avyayo niṣedhārthaḥ \|
alaṁ-khalvor iti alaṁ kṛtvā, khalu kṛtvā \| alaṁ
bhūṣaṇa-paryāpti-śakti-vāraṇa-vācakam ity amaraḥ \| taṁ taṁ varṇaṁ
tvad-aṁśā eva bibhrati, tvaṁ tvarikṛta eva \| mad-gṛhe yat tvam
avatīrṇo'si, sa tu tvam eva sva-svarūpaḥ, na tu
janātyayādhikaraṇaka-kṛṣṇa-varṇa-dhārī, ata eva prathamata eva
payoda-saubhagaṁ \[bhā.pu. 10.3.9\] ity eva uktam, na tu kṛṣṇa-varṇam \|
sa tu kālāgni-rudraḥ, ṛtaṁ satyaṁ paraṁ brahma puruṣaṁ kṛṣṇa-piṅgalaṁ
\[mahā-nārāyaṇopaniṣad 10.10\] iti \| uktaṁ cātraiva---tataḥ
kālāgni-rudrātmā yat-sṛṣṭam idam ātmanaḥ \| sanniyacchati tat kāle
\[bhā.pu. 2.10.43\] ity-ādi \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kathaṁ matto'sya
sarvaṁ sṛṣṭy-ādikaṁ brahmādīnām api sargādi-kartṛtvād ata āha---sattvam
iti \| sattva-guṇādhiṣṭhātṛtvenābhedād uktam \| yad vā, sa
uktāvirodha-prakārakaḥ sṛṣṭy-ādi-kārako vā tvaṁ prāyaḥ śuklaṁ
śukla-varṇaṁ rūpaṁ śrī-yajñādi-manvantarāvatāraiḥ sva-māyayā nija-kṛpayā
yadyapi bhavān eva svayaṁ pālakaḥ, ata evātra prathamaṁ sthitaya ity
uktam, tathāpy avatārāvatāritva-bhedāpekṣayā sa tato bhinnatayoktaḥ \|
kṛṣṇaṁ nīla-lohitaṁ janātyaye jagat-saṁhāre nimitte \| evaṁ
brahmādayo'pi tavaiva guṇāvatārā iti tvatta eva sṛṣṭy-ādikam ity arthaḥ
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu kathaṁ matto'sya sarvaṁ
sṛṣṭy-ādikaṁ brahmādīnām api sargādi-kartṛkatvād ity ata āha---sa tvam
iti \| sa ukta-virodha-prakāreṇa sṛṣṭy-ādi-kārakas tvaṁ śuklaṁ svato
māyā-guṇa-rāhtiyāt sāṁnidhyenāpi sattva-mātropakārakatvāc ca śuddham ity
arthaḥ \| tādṛśam ātmanaḥ svasyaiva varṇaṁ rūpaṁ śrī-viṣṇuḥ san bibharṣi
jagati dhārayasi prakaṭayasīty arthaḥ \| tatra hetuḥ---sva-māyayā
nija-kṛpayā tathā raktaṁ rajo-mayatvena sisṛkṣādi-rāga-bahulaṁ brahmātmā
san bibharṣi puṣṇāsi, tathā tamo-mayatvena kṛṣṇaṁ krodhādi-prāyatayā
nābhivyañjita-svarūpa-prakāśam ity arthaḥ \| tat tu rudrātmā san
bibharṣīti \| atra cākṣuṣe guṇe na tātparyaṁ parama-tāmasānāṁ bakādīnām
api śukla-varṇatvāt parama-sāttvikānāṁ śrī-vyāsa-śukādīnām api
śyāma-varṇatvāt śuklādi-śabdās tu brāhmaṇādi-jātiṣv api prayujyante \|

kiṁ ca, kṣīroda-śāyy eva guṇāvatāro viṣṇur iti pūrvaṁ pratipāditam \| sa
ca tatra tatra śyāma-varṇatvenaiva prasiddhaḥ \| rudraś ca śuklaḥ, tathā
tayor nānāvatārā nānā-varṇā api yathā tvaṁ pālana-saṁhāra-parā eva \|
ato brahmaṇo rakta-varṇatve'pi na tatra tātparyaṁ śrī-viṣṇos tu
nirguṇa-rūpatvam eva nānyavat sa-guṇatvaṁ vakṣyate ca
tridevī-parīkṣāyāṁ---

> harir hi nirguṇaḥ sākṣāt puruṣaḥ prakṛteḥ paraḥ \|
>
> śivaḥ śakti-yutaḥ śaśvat triliṅgo guṇa-saṁvṛtaḥ \|\| \[bhā.pu.
> 10.88.5\] iti \|

ata evātrāpi rajasety-ādivat sattveneti notkam \| tair api
tat-tad-guṇa-kriyā-vyatyayena vyākhyāsyante rakṣitum icchur avatīrṇo'si
\| kṛṣṇena varṇeneti \| ata ity-ādau ca pratyuta tāmasānāṁ hananam eva
vakṣyate \| anyathā tadīya-sva-vyākhyā-sahasreṇāpi virodhaḥ syād iti
sarvadā sac-cid-ānanda-ghana-svarūpam eva tad-rūpam iti \|\|20\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 35) :** atra hy ayam arthaḥ---sa
prapañcasya sṛṣṭi-sthiti-pralaya-kartā **tvaṁ triloka-sthitaye** yadā
tasya sthitam icchasi, tadā **sva-māyayā** svāśritayā māyā-śaktyā kṛtvā
**ātmanaḥ śuklaṁ varṇaṁ** svena sṛṣṭāṁ dharma-parāṁ viprādi-jātiṁ
**bibharṣi** pālayasi \| atra sattva-mayy eva sva-māyā jñeyā
niṣkṛṣṭatvād upayuktatvāc ca \|

atha yadā sargam icchasi, tadā **rajasā** rajo-mayyā sva-māyayā kṛtvā
**upabṛṁhitaṁraktaṁ** kāminaṁ viprādi-varṇaṁ bibharṣi \| yadā ca
janātyayam icchasi, tadā tamo-mayyā kṛtvā **kṛṣṇaṁ** malinaṁ pāpa-rataṁ
taṁ bibharṣi \| athavā yadā sthitim icchasi, tadātmanaḥ
śrī-viṣṇu-rūpasya **śuklaṁ** śuddhaṁ guṇa-saṅkara-rahitam ity arthaḥ \|
śiva-brahma-vat tasya tat-saṅgābhāvāt \|

tathaiva siddhāntitaṁ śrī-śukadevena---śivaḥ śakti-yutaḥ śaśvat triliṅgo
guṇa-saṁvṛtaḥ \[bhā.pu. 10.88.3\] ity-ādau, harir hi nirguṇaḥ sākṣāt
puruṣaḥ prakṛteḥ paraḥ \[bhā.pu. 10.88.5\] ity-ādi \| ata eva---

> candrikā-viśada-smeraiḥ
>
> sāruṇāpāṅga-vīkṣitaiḥ \|
>
> svakārthānām iva rajaḥ-
>
> sattvābhyāṁ sraṣṁṛ-pālakāḥ \|\| \[bhā.pu. 10.13.50\] iti \|

atra sāttvikatva-rājasatve utprekṣite eva, na tu vastutayā nirūpite \|
**varṇaṁ** rūpaṁ, na tu kānti-mātram \| guṇa-mayatva-svīkāre'pi tat tad
guṇa-vyañjakākārasyāpy apekṣyatvāt na tu śvetaṁ varṇam iti vyākhyeyam \|
śrī-viṣṇu-rūpasya pālanārthaṁ guṇāvatārasya paramātma-sandarbhe
kṣīroda-śāyitvena sthāpayiṣyamāṇasya tatra śyāmatvenāti-prasiddher
janātyaya-heto rudrasya śvetatāti-prasiddhyā tad-vaiparītya-pātāt \|

tathaiva hi gobhilokta-sandhyopāsanā \| ato'tra brahmaṇo na
śoṇa-varṇatve tātparyam \| na ca tat-tad-guṇānāṁ tat-tad-varṇa-niyamaḥ,
parama-tāmasānāṁ bakādīnāṁ śuklatva-darśanāt, sāttvika-guṇopāsyānāṁ
śrī-bādarāyaṇa-śukādīnāṁ śyāmatva-śravaṇāc ca \| sva-māyayā bhakteṣu
kṛpayā, māyā dambhe kṛpāyāṁ ca iti viśva-prakāśāt, bibharṣi jagati
dhārayasi prakaṭayasīty arthaḥ \| raktaṁ rajomayatvena
sisṛksādi-rāga-bahulam \| kṛṣṇaṁ tamomayatvena svarūpa-prakāśa-rahitam
ity arthaḥ \|

> pārthivād dāruṇo dhūmas tasmād agnis trayīmayaḥ \|
>
> tamasas tu rajas tasmāt sattvaṁ yad brahma-darśanam \|\| \[1.2.24\]
> ity ukteḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sa tvaṁ sa tathā-bhūta eva tvam
atra lokeṣu tvad-bhaktā eva mukhyā iti mukhyaṁ tat-pālanam eva
prayojanam iti bhāvaḥ \| tad evāha---sva-māyayā sveṣu bhakteṣu kṛpayā
bhakta-kṛpā'tra pravartikā pūrvavad acintya-śaktis tu durghaṭa-ghaṭanīti
jñeyam \| śuddhatvena śyāmo'pi śuklatvenoktam uttaratra rajasety-ādivat
\| sattvena tyaktatvāt na tatas tad-varṇaḥ, kintu tad-adhiṣṭhānaka evety
arthaḥ \| ātmanaḥ śrī-viṣṇu-rūpasya tathaivādhunāpīty upasaṁharati
\|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upacaryata iti yad uktaṁ,
tad eva prapañcayati---sa tvam ity-ādi \| sa tvam
anīhatvādi-pūrvokta-viśeṣatvas tvaṁ triloka-sthitaye
śukla-varṇaṁviṣṇu-rūpaṁ bibharṣi \| athavā sattvaṁ
sattva-guṇa-maya-śukla-rūpaṁ bibharṣi \| evaṁ rajasā rakta-varṇaṁ
brahma-rūpeṇa, tamasā kṛṣṇa-piṅgalaṁ varṇaṁ rudra-rūpeṇa, ṛtaṁ satyaṁ
paraṁ brahma puruṣaṁ kṛṣṇa-piṅgalaṁ \[nṛ.pu. 1.6\] iti rodropasthāne
tad-rūpokteḥ \| uktaṁ ca---

> tataḥ kālāgni-rudrātmā yat-sṛṣṭam idam ātmanaḥ \|
>
> sanniyacchati tat kālaḥ \[bhā.pu. 2.10.43\] ity-ādi \|

bibharṣīty avikāraḥ, tvaṁ bhavasīty anukteḥ, bibharter dhāraṇārthatvād
avikārasya veśāntara-dhāraṇavat \| athavā, khalu-śabdaḥ pratiṣedhārthaḥ,
tvaṁ khalu bibharṣi ? mā bibharṣīty arthaḥ \|
niṣedha-vākyā'laṅkāra-jijñāsā'nunaye khalu ity amaraḥ \| taṁ taṁ varṇaṁ
tvad-aṁśā eva bibhrati, tvaṁ tu avikṛta eva \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu brahmādibhyo'sya
sṛṣṭy-ādi-prasiddhaṁ kathaṁ tvatta iti brūṣe ? satyaṁ brahmādayo'pi
tavaiva rūpāṇīty āhuḥ, sa prasiddhas tvam eva sva-māyayā svarūpeṇaiva
śuddham ity arthaḥ \| jagat-pālakasya viṣṇoḥ śyāma-varṇatvāt \|
janātyaye jana-saṁhārāyety arthaḥ \| atra rajasopabṛṁhitaṁ raktam itivat
tamasopabṛṁhitaṁ kṛṣṇam itivat sattvenopabṛṁhitaṁ śuklam ity anukter
brahma-rudrayo rajas-tamobhyāṁ yoga iva viṣṇor na sattvena yogaḥ,
sattvasyāvaraṇa-vikṣepābhāvād audāsīnya-rūpatvena śuddha-sattve
parameśvare sānniddhya-mātraṁ, na tu sparśaḥ \| ata evoktaṁ
tridevī-parīkṣāyāṁ---harir hi nirguṇaḥ sākṣāt \[bhā.pu. 10.88.5\] iti \|
sattvādayo na santīśe iti, sākṣī cetāḥ kevalo nirguṇaś ca iti śrutiś ca
\|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** saṅkarṣaṇa-rūpeṇaitad
aṇḍaṁ nirmāya tad garbhode pradyumna-rūpeṇa śayāno viṣṇv-ādibhir
avatāraiḥ sadaiva jagat-kāryāṇi karoṣīty āha---sa tvam iti \| sa
prasiddhas tvaṁ svayā māyayā parākhyayā śaktyā śuklaṁ śuddham ity arthaḥ
\| jagat-pālakasya viṣṇor atasī-kusuma-prabhatvād iti bhāvaḥ \| raktaṁ
kṛṣṇaṁ ceti na brahma-rudrayo rūpe tayoḥ kanaka-candra-prabhatvāt tasmāt
te-śabdāt tat-tad-guṇa-dharmeṣu lākṣaṇikā rajasopabṛṁhitam ity-ādivat \|
sattvenopabṛṁhitam ity anukter viṣṇor dūrata eva sattva-pravartakatvaṁ
brahmādyos tu rajādibhyām āvaraṇam ity uktam \|\|20\|\|

**\...**

**\|\| 10.3.21 \|\|**

**tvam asya lokasya vibho rirakṣiṣur**

**gṛhe'vatīrṇo'si mamākhileśvara \|**

**rājanya-saṁjñāsura-koṭi-yūthapair**

**nirvyūhyamānā nihaniṣyase camūḥ \|\|**

**śrīdhara-svāmī (bhāvārtha-dīpikā) :** rirakṣiṣū rakṣitum icchur
avatīrṇo'si kṛṣṇena varṇena \| ataḥ sādhūnāṁ rakṣaṇārthaṁ rājanya-saṁjñā
ye'sura-koṭi-yūthapās tair nirvyūhyamānā itas tataś cālyamānāś camuḥ
senā nihaniṣyase saṁhariṣyasi \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato'vatīrṇo'si, ato hetoḥ
\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tvam asyeti \|
pratyuta tvam asya jagataḥ rirakṣiṣuḥ \| ato'khileśvareti samyak
sambodhanam \| ata eva vidito'si bhavān sākṣāt puruṣaḥ prakṛteḥ paraḥ
\[bhā.pu. 10.3.13\] iti pūrvavat vyākhyā \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā ca loka-hitārthaṁ
svayam eva tvaṁ mat-putratāṁ prāpto'sīty aho mad-bhāgyam ity āha---tvam
iti \| asya vividha-duḥkha-sāgara-nimagnasya sarva-lokasya tato rakṣitum
icchuḥ \| kiṁ vā, asya yādavādi-nija-bhakta-lokasya bhakti-vighnato
rakṣārthaṁ mama gṛhe mat-sambandha-mātra-yukte kārāgāre'py avatīrṇo'si
\| vibho ! he aparicchinneti akhileśvara ! he jagadīśeti
cāvatāraṇāsambhavaṁ bodhayati, tathāpy avatīrṇa ity aho
parama-kāruṇyādi-mahimeti bhāvaḥ \| niḥśeṣeṇa viśeṣeṇa cohyamānāḥ \|
dīrgha-pāṭhe niḥśeṣeṇa vyūhaḥ kāryamāṇā ity arthaḥ \| atrārṣo dīrghaḥ \|
nitarāṁ haniṣyase bhū-bhāraharaṇārtham apunar-āvṛtti-mokṣa-dāne
saṁhariṣyasīti prārthā-pāṭavam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunā ca loka-hitārthaṁ
svayam eva tvaṁ mat-putratāṁ prāpto'si \| aho loka-bhāgyaṁ kim uta
mad-bhāgyam ity āha---tvam iti \| asya vividha-duḥkha-sāgara-nimagnasya
yādavādi-bhakta-jana-pradhānasya sarva-lokasya rirakṣiṣuḥ supāṁ supo
bhavantīti dvitīyāyāḥ ṣaṣṭhī taṁ rakṣitum ity arthaḥ \|

he vibho ! akhileśvara ! iti avatārāsambhavaṁ dyotayati, tathāpy
avatīrṇo'si \| tatrāpi mama gṛhe mat-sambandha-mātra-yukte kārā-gṛhe'pi
\| aho parama-kāruṇyādi-mahimeti bhāvaḥ \| tasmāt
kṣatriya-cchadmāsura-cakra varti-vṛndair niḥśeṣeṇa viśeṣeṇa cohyamānāś
cālyamānāyāś camvas tāḥ punar-āvṛtty-abhāvena nitarāṁ haniṣyasa eva \|
tad agratas tāsāṁ hananena teṣāṁ hananasyāpi suṣṭhu-prāptes
tat-sahita-hananam eva vivakṣitam \| yad vā, nirvyūhamāṇā nirvyūḍhāḥ
siddhā ity arthaḥ \| dīrgha-pāṭhas tu teṣām asammataḥ, niḥśeṣeṇa vyūhaṁ
kāryamāṇa-vyūhatvena racyamānā ity arthaḥ \|\|21\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 35) :** nanu, katham anyārthena
vākyena loka-bhrāmakaṁ varṇayasi, yataḥ samprati janātyayārthaṁ
kṛṣṇo'yaṁ varṇo mayā tamasā gṛhīta ity artho'py āyāti ? tad etad āśaṅkya
pariharann āha---**tvam asya** iti\| **nirvyūhyamānā** itas tataś
cālyamānāḥ \|

ayaṁ bhāvaḥ---āstāṁ tāvad brahma-ghanatva-śuddha-sattva-mayatva-bodhakaṁ
pramāṇāntaraṁ, guṇānurūpa-rūpāṅgīkāre'pi yathā pralayasya
duḥkha-mātra-hetutvāt suṣupti-rūpatvāc ca tatra tad-arthāvasaro bhavati,
tathāsya tu kālasya tvat-kṛta-rakṣayā jagat-sukha-hetutvāt
tamomayāsura-vināśa-yogyatvāt teṣām asurāṇām api hanana-vyājena
sarva-guṇātīta-mokṣātmaka-prasāda-lābhāt tad-arthāvasaro na bhavati,
saindhavam ānayetivat \| tathaivoktam---

> jaya-kāle tu sattvasya devarṣīn rajaso'surān \|
>
> tamaso yakṣa-rakṣāṁsi tat-kālānuguṇo'bhajat \|\| \[bhā.pu. 7.1.8\] iti
> \|

tasmān na tamaḥ-kṛto'yaṁ varṇa iti rajaḥ-sattvābhyāṁ rakta-śuklāv eva
bhavata iti pūrva-pakṣi-matam \| tataś ca pāriśeṣya-pramāṇena
svarūpa-śakti-vyañjitatvam evātrāpi paryavasyatīti bhāvaḥ \| tathaiva
tam evārthaṁ śrī-devakī-devy api sambhrameṇa prāg eva vivṛtavatī---rūpaṁ
yat tat prāhur avyaktam ādyāṁ \[bhā.pu. 10.3.24\] iti \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tvam asyeti mama tvad-eka-kāmatvāt
kārāgṛha-rūpe'pi gṛhe dāreṣu vā vibho sarvatra sarvāṁśena sthitaḥ, he
akhileśvara! sarveṣāṁ kāya-mano-vāg-atītācintyānanta-śakte! tato
bhakta-kṛpā-pravartitayā acintya-śaktyā tavāvayoḥ praveśo'pi ghaṭate
bhavad-aṅgīkṛtaḥ putra-bhāvo'pīti bhāvaḥ \| na vidyate ity asya
rūpa-vyākhyāyām api sattvam ity-ādi dvayam \|\|21\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ-vidhaḥ
sarva-kāraṇa-kāraṇam anīho'vikṛtas tvaṁ mama gṛhe'vatīrṇo'sīty aho me
saubhāgyam ity āha---tvam asya lokasyety-ādi \| he vibho ! tvaṁ mama
gṛhe'vatīrṇo'si, kiṁ cikīrṣuḥ ? asya lokasya rirakṣiṣur iti \| kṛṣṇaṁ ca
varṇaṁ tamasā janātyaye \[bhā.pu. 10.3.20\] iti yad uktaṁ,
tasyānyathā-pratītau viruddham atikṛd-doṣa-nirāsaḥ \| rirakṣiṣutvaṁ
prakaṭayati---he akhileśvara ! rājanya-saṁjñāsura-koṭi-yūthapair
nirvyūhyamānā camūr nihaniṣyase, niḥśeṣeṇa haniṣyasi, hanana-dvārā
apunar-bhavaṁ tebhyo dāsyasi, yathā punar utpadya loka-pīḍāṁ na kurvanti
\| tat tu tvatta eva bhavati, nāṁśa-dvārā, yatas tvam akhileśvaraḥ \|
viṣṇunā hatasyāpi kālanemeḥ punaḥ kaṁsatvenotpatteḥ, iti ner upasargasya
dhvaniḥ \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhos tāta ! satyaṁ
tvayāhaṁ vidita-tattva evāsmi \| tvad-gṛhe kim-artham avātaram ity api
jānāsi ced brūhīty ata āha---tvam iti \| asya lokasya imaṁ lokam, ataḥ
sādhūnāṁ rakṣaṇārthaṁ rājanya-saṁjñā ye'sura-koṭi-yūthapās taiḥ
**nirvyūhyamānāḥ** itas tataś cālyamānāś **camūḥ** senāḥ \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu, pitaḥ ! tvaṁ
vijñāta-tattvo'si \| adhunā tvad-gehe mat-prākaṭyasya prayojanaṁ brūhīti
cet, tatrāha tvam iti \| asya lokasyemaṁ lokaṁ rājanya-saṁjñair
asura-koṭi-yūthapair nirvyūhyamānā itas tataś cālyamānāś camūḥ senāḥ
sad-rakṣaṇāya nihaniṣyasi \|\|21\|\|

**\...**

**\|\| 10.3.22 \|\|**

**ayaṁ tv asabhyas tava janma nau gṛhe**

**śrutvāgrajāṁs te nyavadhīt sureśvara \|**

**sa te'vatāraṁ puruṣaiḥ samarpitaṁ**

**śrutvādhunaivābhisaraty udāyudhaḥ \|\|**

**śrīdhara-svāmī (bhāvārtha-dīpikā) :** kintu tathāpy apramattena tvayā
bhāvyam ity āha---ayaṁ tv iti \| asabhyaḥ khalaḥ \| samarpitaṁ kathitam
\| abhisaraty āgamiṣyati \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yady api
khala-prahāṇaye'vatīrṇosi tathāpy anyac chṛṇvity āha---kiṁ tv iti \|
apramattena sāvadhānena bhāvyaṁ bhavitavyam \| ayaṁ kaṁsaḥ \| kaṁsasya
bāla-hananādi duścaritaṁ paśyadbhir api surair na kiñcit tad-damanaṁ
kṛtamatas tvāṁ prārthayāmīti sureśvara-saṁbuddhyabhiprāyaḥ \| abhisarati
abhimukham evāgata-prāyaṁ taṁ paśyāmīty ato'dhunaivedaṁ rūpam upasaṁhara
samāgate tu tasminn upasañjihīrṣataḥ pūvaṁ kiṁ bhaviṣyatīti \| udāyudha
uddhṛtāyudha iti \| me mahān mapma iti bhāvaḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam
akhila-loka-hitārtham atraivāntike sākṣād avatīrṇasyāpi tava māhātmyam
abhaktaḥ kadācid api boddhuṁ na prabhaved ity āha---ayam iti \| pūrvam
abhyahanat śilāyāṁ muhuḥ prakṣipya piṣṭvā mārayāmāsaḥ, adhunāpy
udyatāyudha eva sannabhisariṣyati, vegena dhāvann abhimukham eṣyatīty
arthaḥ \| he sureśvareti---tac ca tvad bhakta-deva-vairiṇām asurāṇāṁ
yuktam eva, anyathāvadhānāpatter iti bhāvaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha vṛttam api nivedayan tathāpy
ayaṁ tu śīghram eva pratikārya ity abhipraiti---ayaṁ tv iti \| atheti
ānantarye yoga-nidrayā tāvad bāhyendriyāvaraṇāt antaraivam antaḥ kiñcij
jātam iti bhānāt \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** evaṁ-vidhaḥ
sarva-kāraṇa-kāraṇam anīho'vikṛtas tvaṁ mama gṛhe'vatīrṇo'sīty aho me
saubhāgyam ity āha---tvam asya lokasyety-ādi \| he vibho ! tvaṁ mama
gṛhe'vatīrṇo'si, kiṁ cikīrṣuḥ ? asya lokasya rirakṣiṣur iti \| kṛṣṇaṁ ca
varṇaṁ tamasā janātyaye \[bhā.pu. 10.3.20\] iti yad uktaṁ,
tasyānyathā-pratītau viruddham atikṛd-doṣa-nirāsaḥ \| rirakṣiṣutvaṁ
prakaṭayati---he akhileśvara ! rājanya-saṁjñāsura-koṭi-yūthapair
nirvyūhyamānā camūr nihaniṣyase, niḥśeṣeṇa haniṣyasi, hanana-dvārā
apunar-bhavaṁ tebhyo dāsyasi, yathā punar utpadya loka-pīḍāṁ na kurvanti
\| tat tu tvatta eva bhavati, nāṁśa-dvārā, yatas tvam akhileśvaraḥ \|
viṣṇunā hatasyāpi kālanemeḥ punaḥ kaṁsatvenotpatteḥ, iti ner upasargasya
dhvaniḥ \|\|22-23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu mamaitat
alaukika-rūpa-mādhuryāsvāda-nimagno māṁ na prahariṣyati pratyuta
prīṇayiṣyatīti tatrāha---asabhyaḥ rasāsvāda-hetur hi sabhyatvam eveti
bhāvaḥ \| hiṁsāyāṁ kaimutyam aha---tavety ādi \| samarpitaṁ kathitam
abhimukham eva saratīti tamāgata-prāyam ahaṁ paśyāmītyato\'dhunaiva
rūpam idam upasaṁhara tasminn āgate tūpasañjihīrṣātaḥ pūrvaṁ kiṁ
bhaviṣyatīti me mahākampa iti bhāvaḥ \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** jñāta-putraiśvaryo\'pi
vātsalyodayāt tat-svabhāvāt kaṁsād bibhyad āha ayam iti--- asabhyaḥ
khalaḥ tava janma nau gṛhe nāradāt śrutvā te\'grajān nyavadhīt sa khalas
te\'vatāra puruṣair dvāra-pālaiḥ samarpita niveditaṁ śrutvābhisaraty
āyāti vartamāna-sāmipye vartamānayat yadyapi yudhi kārtavīrya-sammohas
taṁ nihantuṁ samarthas tathāpi tan-mukter āsannatvāt tasyāś ca
svadeka-sādhyatvān nāhaṁ tam ahataṁ yāvat tad-avasaro na syāt tāvat
samādhānaṁ racyatām iti bhāvaḥ \|\|23\|\|

**\...**

**\|\| 10.3.23 \|\|**

śrī-śuka uvāca---

**athainam ātmajaṁ vīkṣya mahā-puruṣa-lakṣaṇam \|**

**devakī tam upādhāvat kaṁsād bhītā**[^21] **suvismitā \|\|**

**śrīdhara-svāmī (bhāvārtha-dīpikā) :** upādhāvad astaut \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** [+++]{.mark}

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha śrī-vasudevas
tavānantaram enam īdṛśam aṣṭamaṁ vātmajaṁ nijodarāt prasūtir ītyā jātaṁ
yady api jīvavad-garbhe praveśo janmanaiva ghaṭate, tathāpi
sneha-viśeṣārthaṁ śrī-bhāgavataiva tādṛśatvaṁ-pradarśanāt tasyās tādṛg
abhimānaḥ sambhavaty eva \| ataeva mama garbhajo\'bhūd ityādy uktiḥ \|
evam eva laukikavat prasavānukaraṇāt prasūti-samaye prasuptāyā mātuḥ
prāg ātmaja-darśanāsambhavād athety uktam \| yad vā, śrī-bhagavat
tejotpanna-sādhvasāt prāg-draṣṭum akṣamāyāḥ paścāt pratis tulyanantaram
āśvastāyās tad drśanam iti mahā-puruṣaḥ śrī-nārāyaṇas tasyeva
caturbhujatvādinā lakṣaṇaṁ yasya taṁ vīkṣya sākṣād dṛṣṭvā suvismitā satī
kaṁsād bhītāpi tamātmajam eva harṣaṇāstaut \| yad vā, tādṛśaṁ vīkṣyāpi
snehodrekeṇa kaṁsād bhītā \| śṛi-bhagavaj janmanā ca suvismitā \| tam
enam iti vānvayaḥ \| ciram apekṣitaṁ divya-rūpeṇāvirbhūtam ity arthaḥ
\|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha śrī-vasudevas tavāntaraṁ
tamenam ity anvayaḥ \| taṁ ciram apekṣitam evaṁ divya-rūpeṇāvirbhūtam
ity arthaḥ \| ātmajaṁ nirodarād eva jātatvena bhātaṁ
tādṛśa-bhānotpādanaṁ ca mamatā viśeṣa-jananārtham ata eva mama
garbhajo\'bhūd ity ādy uktiḥ kintu prsūtir īty anukaraṇāt tad gopanāya
pūrvaṁ yoga-nidrayā vā bhagavat tejasā va vyāhyendriyāvaraṇam api kṛtam
ata evātmety uktaṁ mahā-puruṣaḥ svayam bhagavān prābalyaṁ darśayati
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** athety uktam ātmajam iti ca
tad-bhāvanaṁ ca mamatā-viśeṣa-jananāya jīvad-garbha-niṣkramaṇasya
sarvāṁśānaṅgīkārāt tat-saṅgopanāya jñeyam \|\|23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** [+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atha patyur-bhayaṁ dṛṣṭvā
upa samīpaṁ bhīteti svarūpam anupasaṁharantaṁ smayamānaṁ tam ālakṣya
parameśvaratvāhaṅkāreṇa kaṁsa-bhayaṁ na gaṇayati, tad ahaṁ hanta
kiṅkaromīty ativihvalety arthaḥ \| suvismitety asya parameśvarasyāgre
kaṁsaḥ khalu ko varākas tad apy āvayor bhayaṁ vardhata eveti ko\'yam
aviveko dustara iti bhāvaḥ \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** upādhāvat tuṣṭāva
vātsalyodayāt kaṁsād bhītā \|\|23\|\|

**\...**

**\|\| 10.3.24 \|\|**

**śrī-devaky uvāca**---

**rūpaṁ yat tat prāhur avyaktam ādyaṁ**

**brahma jyotir nirguṇaṁ nirvikāram \|**

**sattā-mātraṁ nirviśeṣaṁ nirīhaṁ**

**sa tvaṁ sākṣād viṣṇur adhyātma-dīpaḥ \|\|**

**śrīdhara-svāmī (bhāvārtha-dīpikā) :** tvayi bhaya-śaṅkaiva tāvan
nāstīti śloka-catuṣṭayenāha devakī kiñcid vijñāpayitum---rūpam iti \|
**yat tat** kim api rūpaṁ vastu prāhur vedāḥ \| kiṁ tad vastu ? tad
āha---**avyaktam** \| atra hetuḥ---**ādyaṁ** kāraṇam \| kiṁ paramāṇavaḥ
? na, **brahma** bṛhat \| kiṁ pradhānaṁ ? na, **jyotiś** cetanam \| kiṁ
vaiśeṣikāṇām iva jñāna-guṇaṁ ? na, **nirguṇam** \| kiṁ mīmāṁsakānām iva
jñāna-pariṇāmi ? na, **nirvikāram \|** kiṁ puṣkarākṣādīnām iva
śakti-vikṣepa-pariṇāmi ? na, **sattā-mātram \|** tarhi kiṁ sāmānyaṁ ?
na, **nirviśeṣam** \| tarhi kiṁ kāraṇatvāt sakriyaṁ ? na, **nirīham \|**
sannidhi-mātreṇa kāraṇam \| evaṁ-bhūtaṁ kim api kārya-kalpyaṁ yad vastu,
sa eva **sākṣāt tvaṁ viṣṇur** iti \| aparokṣaś cety
āha---**adhyātma-dīpa** iti, buddhy-ādi-karaṇa-saṅghāta-prakāśaka ity
arthaḥ \|[^22]

athavā **avyaktaṁ**, na kenāpi prakāreṇa vyajyata ity avyaktam \| kathaṁ
? utpattyā tāvan na vyajyata ity āha---**ādyaṁ** sarvasya kāryasyādyam,
anādīty arthaḥ \| tathā **brahma jyotir nirguṇaṁ nirvikāram** iti
caturbhiḥ padair deśena prakāśena ca guṇena ca vikāreṇa ca vyaktiṁ
nirākaroti \| tathā **sattā-mātram** iti viśeṣeṇa, **nirviśeṣam** iti
sāmānyena, **nirīham** iti kriyayā ca vyaktiṁ nirākaroti \| anyat
samānam \| evaṁ-bhūtasya tava na bhaya-śaṅketi bhāvaḥ \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha devakī paramātmani
nirbhayatāṁ nivedayantī stautīty āha---tvayīti \| tāvat sarvathā \|
vijñāpayituṁ bodhayitum \| rūpyate nirūpyate iti rūpam \| tadāha---vastu
vakti na vyajyate vedātirikta-mānena prakāśyata ity avyaktam \|
atrāvyaktatve---ādyaṁ kāraṇaṁ ko'ddhā vedakaḥ prāvocat ity-ādi-śruteḥ \|
tārkikaiḥ paramāṇava eva jagat-kāraṇatvena svīkriyante tan nirasyaty
āha---na, brahmeti \|

nanu tarhi ajām ekāṁ lohita-kṛṣṇa-śuklāṁ bahvīḥ prajāḥ sṛjamānām
ity-ādi-śruteḥ,

> mama yonir mahad brahma tasmin garbhaṁ dadhāmy aham \|
>
> saṁbhavaḥ sarva-bhūtānāṁ tato bhavati bhārata \|\| \[gītā 14.3\] iti
> śrī-mukhokteś ca \|

kiṁ pradhānaṁ sāṅkhyair api tad eva jagat-kāraṇatvenāṅīkriyate ? tan
nirasyantīty āha---na, **jyotir** iti \| cetanaṁ pradhānaṁ tv
acentanatvān na kāraṇam iti nirūpitam ādya-śloka-vyākhyāne, īkṣater
nāśabdaṁ \[ve.sū. 1.1.5\] iti paramarṣi-sūtreṇa \| vaiśeṣikā api tārkikā
ive te īśvaraṁ jñānuguṇakaṁ manyante, tad ākṣipanty āha---na, **nirguṇam
i**ti \|

mīmāṁsakās tu vikriyā jñāna-rūpāsya nityatvena virotsyate
ity-ādi-vākyair jñāna-pariṇāminam ātmānam abhyupagacchanti, tan-mataṁ
dyanty āha---na, **nirvikāram i**ti \|

puṣkarākṣā uttara-mīmāṁsakaikadeśinas tu śakti-vikṣepeṇa
māyā-niṣṭha-vikṣepa-śaktyā pariṇāminam ātmānam abhyarhanti, tan-matam
anaṅgīkurvanty āha---sa **sattā-mātram i**ti \| sat-svarūpaṁ
sarvadaika-rasam iti yāvat \|

tarhi kiṁ sāmānyaṁ tan nirasyanty āha---na, **nirviśeṣam i**ti
sāmānyasya parāpara-rūpa-viśeṣavattvāt \| tārkikaiḥ parāpara-bhedena
sāmānya-dvayam urīkriyate paraṁ sattāparaṁ dravyatvād iti \|

kāraṇatvaṁ samarthyaṁ punar āśaṅkate---tatra tarhīti \| tarhīha
vākyālaṅkāre'vyayam iti dhyeyam \| avyayānām anekārthatvāt \| nirīhaṁ
niṣkriyaṁ sannidhi-mātreṇa cumbakāśmavad iti \| evaṁ-bhūtaṁ
sannidhi-mātreṇa kāraṇatāvat \| kim api anirvācyam \| kāryeṇa
jagad-utpādanādi-rūpeṇa kalpyata iti kārya-kalpam \| yato vā imāni
bhūtāni jāyante \[tai.u. 3.1.1\] ity-ādi-śruteḥ \| sākṣād aparokṣaḥ
pratyakṣaḥ \|

ity artha iti---jaḍānāṁ cetanam antarā prakāśāsambhavād iti bhāvaḥ \|
pūrva-vyākhyāne nānā-mata-nirāsa-prayāsāt tad vihāya
śuddha-vedānta-matam eva śreyo'tas tat-pakṣam āha---atha veti \| kenāpi
prakāreṇa pratyakṣānumānādi-rūpeṇety arthaḥ \| tāvat prathamam \|

ity artha iti---ādimata iva vyaktir bhavati na tv anāder iti tātparyam
\| tathā darśayati caturbhir viśeṣaṇaiḥ \| brahma vyāpakaṁ nahi
vyāpakasya kasmiṁśccid deśe eva vyaktir asti vyāpaktva-vyāghātād iti
bhāvaḥ \|

jyotiḥ sarva-prakāśakaṁ yeneddhaḥ sūryas tapatīty-ādi-śruteḥ \|
sarva-prakāśakasya kaścit paricchinna-prakāśo vyaktiṁ kartuṁ na
śaknotīty arthaḥ \| nirguṇaṁ nirguṇasya na kenāpi guṇena vyaktiḥ
sambhavatīti nirguṇatva-hāneḥ \| nirvikāraṁ sa-vikārasya prakṛty-āder
mahad-ādi-dvāreṇābhivyaktir bhavati nirvikārasya tu sā katham api na
sambhavatīty arthaḥ \|

tathaiva sattā-mātram \| sattā-svarūpasya vyakti-kārako na kaścid
viśeṣo'sti tasyaiva sarva-vyañjakatvāt \| tac ca ghaṭaḥ san paṭaḥ sann
iti sattayaiva ghaṭādayo vyajyante, na tu ghaṭādibhiḥ sattāpīti teṣām
asattvāt \| asato'pi vyañjakatve bandhyātmajo'pi svarūpādi vyañjayed iti
bhāvaḥ \|

nirviśeṣaṁ sa-viśeṣasyaiva sāmānyena ghaṭatvādinā ghaṭāder vyaktir
dṛśyate, na tu nirviśeṣasya brahmaṇo'pīti viśeṣo'trāvayavādir jñeyo, na
tu tārkikābhimata-pañcama-pratipāda iti \| nirīhaṁ sa-ceṣṭasyaiva
kriyayā karmaṇā vyaktir dṛśyate'pihita-kapāṭa-koṣṭhāntargatasya yathā
kapāṭodghāṭana-karmaṇā, na tu niśceṣṭasyākāśāder apīti \|

anyad vivṛtāvaśiṣṭaṁ rūpaṁ yat tad ity-ādi \| evaṁ-bhūtasya sarvathā
para-brahma-rūpasya \| iti bhāva iti \| na hi yad bibheti svayaṁ bhayaṁ
\[bhā.pu. 1.1.14\] ity-ukteḥ, bhīr api yad bibheti \[bhā.pu. 1.8.31\]
ity-ukteś ca, mṛtyuś carati yad-bhayāt iti śruteḥ, yasya mṛtyur
upasecanam iti śruteś ca kālasyāpi tvatto bhītatvāt katham api tava
bhaya-śaṅkaiva nodeti \| bhayaṁ tu kathaṁ syād iti tātparyam \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** rūpaṁ yat tad iti \|
sa tvaṁ sākṣāt prakaṭikṛto'si, aho me bhāga-dheyaṁ ! tarhi ko'ham ity
apekṣāyām āha---rūpaṁ śrī-vigrahaḥ \| tat kiṁ laukikaṁ ? nety āha---yad
iti \| yad avyayam \| yad yasya rūpasya brahma jyotiḥ \| brahma tu
kīdṛśaṁ ? tat prasiddham avyaktaṁ nirguṇaṁ nirvikāraṁ sattā-mātram
ity-ādi \| rūpatvena kiṁ paricchinnaṁ ? nety āha---viṣṇur vyāpako
vigraho'pi vyāpī \|

nanu vyāpī tāvad bhavān iti, kintu dṛśyo'sti kiṁ ? naivam ity
āha---**adhyātma-dīpaḥ** ātmānam adhi adhyātmam ātmanaḥ prākaṭyaṁ tasya
dīpaḥ prakāśakaḥ \| dīpa-bhūtena tvayā
datta-sva-prādurbhāvaka-śakti-viśeṣair eva bhaktānām indriyair
anubhūyase iti dṛśatvaṁ tenāyātīti \|\|24\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rūpam iti tair vyākhyātam
eva \| yad vā, yad iti yasya rūpaṁ śrī-mūrtis tad anirvacanīyaṁ vastu
prāhuḥ \| tad evāha---avyaktam ity-ādinā \| evaṁ para-brahmatvam uktam
\| sa eva tvaṁ viṣṇur nijaiśvaryeṇa sarva-vyāpaka iti parameśvaratvam \|
**adhyātma-dīpa** iti paramātmatvam \| anyat samānam \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rūpam iti \| tair vyākhyātam
\| tatrāvyaktaṁ sarvāgocaram \|

nanu vastu ca sarvāgocaraṁ ceti na sambhavati ? tatrāha---kāraṇaṁ
sarva-kāraṇaṁ kāryānyathānupapattyaiva gamyam ity arthaḥ \| na hy agner
arciṣo'gniḥ prakāśyate dahyate vā sa iti bhāvaḥ \|

nanu paramāṇu-samudāye khalv avyaktatvaṁ kāraṇatvaṁ ca vidyata iti
tatrātivyāptiḥ syād ity āśaṅkate kiṁ paramāṇava iti pariharati---neti \|
teṣāṁ vāyv-ādi-paramāṇūnāṁ paraspara-vyāvṛtter na bṛhattamatvam ity
arthaḥ \| tarhi tat-tad-dharma-maye pradhāne'tivyāptir ity āha---kim iti
\| parihāre tu svataḥ prakāśamānatvāj jyotiḥ-śabdena cetanam ucyate \|
pradhānasya jaḍatvāt tat-prakāśyatvam iti bhāvaḥ \| jyotiś
caraṇābhidhānāt \[ve.sū. 1.1.24\] iti nyāyāt \|

nanu cito jñānasya yogāc cetanam ucyate \| tarhi yathā vaiśeṣikāṇām
ātmānaḥ svatao jaḍāḥ, kintu jñāna-guṇa-yogād eva cetanā iti mataṁ, tathā
kintarāpi tad vastv ity āśaṅkate kiṁ vaiśeṣīti tathaiva tatrāśaṅkāntaraṁ
kiṁ mīmāṁsakānām iva iti \| atha bhāskarīyā yad brahmaṇa eva
śakti-kṛta-vikṣepeṇa jñāna-kriyādi-rūpatayā pariṇāmaṁ manyante tad apy
āśaṅkate kiṁ bhāskarīty-ādinā \| tat pariharati---na, **sattā-mātram
i**ti \| sac-chabdenātra vastv evocyate \| tasya tu pravṛtti-nimittaṁ
sattā-tanmātram ity avikṛtam eva tad ity arthaḥ \| tat tu sotprāsam
ākṣipati \| tarhīti sā khalu sāmānyaṁ tac ca parājātir evocyate \| sā ca
pūrvoktā vyaktādi-rūpā na bhavatīti hasti-snānam iva sarvaṁ jātam iti
bhāvaḥ \|

tatra siddhāntayati na **nirviśeṣam i**ti sāmānyaṁ khalu viśeṣeṣv
anugatam eva syāt, tat tu viśeṣāt pūrvam uttaram api vartamānaṁ na
sāmānyākāram ity arthaḥ \| tatas tat-prakāśatvāt tad-vācaka-śabdasyāpi
pravṛtti-nimittaṁ yā cit saiva sattocyate ity arthaḥ \| cetanatvaṁ ca
svayaṁ prakāśatvād evoktam iti bhāvaḥ \| tad evaṁ sāmāñjasye punar
āśaṅkate tarhīti sat-kriyaṁ sa-kṣobham ity arthaḥ \|

evaṁ **nirīham i**ty-ādy api sannidhi-mātreṇa iti
svarūpa-bhūtācintya-śaktyaivety arthaḥ \|

viśeṣataś cāyam arthaḥ---nanu sārāṁśa-viveke sati jagad api
brahmatvenopalabhyeta, tarhi kena viśeṣaḥ ? tatrāha---**sākṣād** iti
māyānāvṛtatvenety arthaḥ \| tasmād idaṁ vyaktatvaṁ ṣāḍguṇyaṁ
kṛpādi-vikāritvam aṅga-pratyaṅga-viśeṣatvaṁ
kara-caraṇādi-ceṣṭā-sauṣṭhavam api svarūpaṁ dharma-vaibhavam eva
śrī-rāmānujādi-matānusāreṇa tat-svarūpasya sa-dharmatva-sthāpanā tu
śrī-bhāgavata-sandarbha-taṭ-ṭīkādau draṣṭavyā \|

ataḥ **sattā-mātraṁ** kevala-dharma-rūpaṁ kevala-dharma-rūpaṁ,
**jyotiḥ** sva-prakāśa-caitanyaṁ, **brahma** sarvato bṛhat, **ādyaṁ**
janma-rahitaṁ, dṛṣṭa-doṣa-prākṛta-tat-tad-dharma-nirāsena jñāninaḥ
prati-prakāśamānaṁ tad vastu yat rūpaṁ śrī-vigrahaṁ prāhuḥ, sa tad-rūpa
eva bhavān, na caitad api tat-tad-doṣārhaṁ bhavet, adṛṣṭa-doṣatvāt
vidvad-anubhava-siddhārthaiḥ śāstrair nirākṛtatvāc cety abhipretya
svayam eva nirākaroti tatra janma-rāhityaṁ sākṣād ity anenaiva
nirākaroti tat-tan-nija-paricchedavatā sva-svarūpeṇaiva prākaṭyāt
paricchinnatvaṁ nirākaroti viṣṇur iti sarva-vyāpaka ity arthaḥ \| na
cāntar na bahir yasya \[bhā.pu. 10.8.35\] ity-ādi-vacana-vṛndāt
śrī-yaśodādibhiḥ sarvādhārāditvenānubhavanīyatvāc ca vyaktatvaṁ
nirākaroti \|

**adhyātma-dīpa** iti pratyutāsmākaṁ ca saubhāgyādikam evedaṁ
prakāśayasi, tato brahmavat svayam eva prakāśase \| tataś ca na kenāpi
vyajyasa iti śabda-śleṣeṇa ca ātmānam adhikṛtya vartamānā adhyātmā
ātmārāmāḥ, tān api dīpayasi, paramānandenollāsayasīti, brahmato'pi
paramāvirbhāvatvaṁ darśitaṁ sākṣād ity anena ca tathaiva vyañjitam
asphuṭa-sphuṭatvena tāratamyād iti dik \|

yad vā, yad iti yasya rūpaṁ śrī-vigrahaṁ, tad anirvacanīyaṁ vastu prāhuḥ
tad evāha---avyaktam ity-ādinā \| nirguṇāditvaṁ
prākṛta-guṇādi-rahitatvam \| evaṁ para-brahmatvam uktaṁ, sa eva tvaṁ
viṣṇuḥ nijaiśvaryeṇa sarva-vyāpaka iti parameśvaratvam \| adhyātma-dīpa
iti paramātmatvam \| anyat samānam \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rūpaṁ viśeṣataś cāyam arthaḥ \|
nanu, sārāṁśa-viveke sati jagad api brahmatvenopalabhyeta, tarhi kena
viśeṣaḥ ? tatrāha---sākṣād iti \| māyā nāvṛtatvenety arthaḥ \| tasmād
idaṁ vyaktatvaṁ ṣāḍguṇyaṁ kṛpā-vikāritvam aṅga-pratyaṅga-viśeṣatvaṁ
kara-caraṇādi-ceṣṭā sauṣṭhavam api svarūpa-dharma-vaibhavam eva \| ataḥ
sattā-mātraṁ kevala-dharma-rūpaṁ jyotiḥ sva-prakāśa-caitanyaṁ brahma
sarvato'pi bṛhat, ādyaṁ janma-rahitaṁ
dṛṣṭa-doṣa-prākṛta-tat-tad-dharma-nirāsena jñāninaḥ pratiprakāśamānaṁ
tad vastu yad rūpaṁ śrī-vigrahaṁ prāhuḥ sa tad-rūpa eva bhavān na caitad
api tad-doṣārhaṁ bhavet adṛṣṭa-doṣatvāt vidvad-anubhavārthaḥ śāstre
nirākṛtatvāc cety abhipretya svayam api nirākaroti janma-rāhityaṁ sākṣād
ity anenaiva \| nirākarot tat tan nija-paricchadavatā sva-svarūpeṇaiva
prākaṭyāt \|

paricchinnatvaṁ nirākaroti---**viṣṇur** iti \| vyāpaka-mūrtir ity arthaḥ
\| vyaktatvam **adhyātma-dīpa** iti pratyutāsmākaṁ buddhy-ādikam evedaṁ
prakāśayate, tato brahmavat svayam eva prakāśate \| tataś ca kenāpi
vyañjita iti śabda-śleṣeṇa ca ātmānam adhikṛtya vartamānā adhyātmāna
ātmārāmāḥ, tān api dīpayasi paramānandenollāsayasīti brahmato'pi
paramāvirbhāvatvaṁ darśitaṁ \| **sākṣād** ity anena ca tathaiva
vyañjitaṁ, sphuṭāsphuṭatvena tāratamyād iti dik \|\|24\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha devakī stauti---yat tad
ity-ādi \| sa tvaṁ sākṣāt prakaṭībhūto'si, aho me bhāgadheyam iti śeṣaḥ
\| sa tvam iti ko'ham ity āśaṅkyāha---tad-rūpaṁ sa-vigraha ity arthaḥ \|
kīdṛśaṁ ? ādyam \| tad iti kaṁ ? tatrāha---yad yasya jyotir brahma
prāhuḥ, arthāt sātvatāḥ \| brahma kīdṛśaṁ ? avyaktam \| nirguṇaṁ
nirvikāram \| sattā-mātraṁ nirviśeṣaṁ nirīham \| rūpatvena kim ahaṁ
parichinnaḥ ? nety āha---**viṣṇur** vyāpakaḥ viyat vyāptau \| tarhi
dṛśyo'smi kiṁ ? nety āha---**adhyātma-dīpaḥ**, ātmānam adhi adhyātmam \|
dīpa ātma-prakāśane ātmaiva prakāśaka ity arthaḥ \|\|24\|\|

**bhagavat-sandarbhaḥ (42):** yat tat kim api rūpaṁ vastu prāhur vedāḥ
\| kiṁ tad vastu, tad āha avyaktam ity-ādi \| evambhūtaṁ kim api
kārya-kalpaṁ vastu yat sa eva sākṣād aiṣi-gocaras tvaṁ viṣṇur iti \|
tathā ca pādme nirmāṇa-khaṇḍe[^23] śrī-bhagavantaṁ prati
śrī-veda-vyāsa-vākyam----

> tvām ahaṁ draṣṭum icchāmi cakṣurbhyāṁ madhusūdana \|
>
> yat tat satyaṁ paraṁ brahma jagad-yoniṁ jagat-patim \|
>
> vadanti veda-śirasaś cākṣuṣaṁ nātha me'stu tad \|\| \[pa.pu. 5.73.13\]
> iti \|

tatra hetuḥ---**adhyātma-dīpaḥ,**
dehi-tat-kāraṇa-kārya-saṅgha-prakāśakatvenāvabhāsana ity arthaḥ \|
evambhūtasya na tava bhaya-śaṅketi bhāvaḥ \| ity eṣa prakaraṇānurūpaḥ
śrī-svāmi-darśita-bhāvārtho'pi śrī-vigraha-para eva \| anyatra
bhaya-sambhāvanānutpatteḥ \|\|24\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, bhaktāḥ khalu
stutyā bhagavantam api vaśīkurvantīti prasiddher enaṁ mahā-haṭhinaṁ
stutyaiva vaśīkṛtya sva-vacane sthāpayāmīti manasi vimṛśya bho paśya !
āvayoḥ pratikṣaṇam evātibhaye vardhamāne'pi tava bhaya-śaṅkaiva nāstīty
āha caturbhiḥ---rūpam iti \| yady asya tava tat prasiddhaṁ **rūpam**
ākāraṁ nārāyaṇa-rāghava-hāyaśīrṣādikam **avyaktaṁ** sarvendriyāgocaram,
**ādyam** ajanyaṁ **prāhur** vedāḥ, tathā **nirguṇaṁ nirvikāraṁ brahma**
yasya tava **jyotiḥ** prāhuḥ---yasya bhāsā sarvam idaṁ vibhāti iti
śruteḥ, satyaṁ jñānam anantaṁ yad brahma-jyotiḥ sanātanam \[bhā.pu.
10.28.15\] ity agrimokteḥ,

> tat paraṁ paramaṁ brahma sarvaṁ vibhajate jagat \|
>
> mamaiva tad ghanaṁ tejo jñātum arhasi bhārata \|\|

ity arjunaṁ prati hari-vaṁśe bhagavad-ukteḥ \|

> yasya prabhā prabhavato jagad-aṇḍa-koṭi-
>
> koṭiṣv aśeṣa-vasudhādi vibhūti-bhinnam \|
>
> tad brahma niṣkalam anantam aśeṣa-bhūtaṁ
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.40\] iti
> brahma-saṁhitokteḥ \|

brahmaṇo hi pratiṣthāhaṁ \[gītā 14.27\] ity atra svāmi-caraṇais tathā
vyākhyānāc ca vibhūti-prasaṅge vikāraḥ puruṣo'vyaktaṁ
rajaḥ-sattva-tamaḥ-param ity atra param ati-śabdasya brahmeti tair
vyākhyānāc ca, madīyaṁ mahimānaṁ ca paraṁ brahmeti śabditaṁ \[bhā.pu.
8.24.38\] iti matsya-devokteś ca \| parātparaṁbrahma ca te vibhūtayaḥ
iti śrī-yāmunācārya-stotrāc \[14\] ca \| tad brahma-kṛṣṇayor aikyāt
kiraṇārkopamā-juṣoḥ \[bha.ra.si. 1.2.278\] iti bhakti-rasāmṛtāc ca \|

tathā yasya tava sattā-mātraṁ śuddha-sattva-sāmānyaṁ
śuddha-sattva-vilāsa-bhūtam iti yāvat
sva-vigraha-dhāma-bhakta-parikarādikaṁ nirviśeṣaṁ viśeṣāt prapañcān
nirgataṁ prāhuḥ \| ata eva nirīhaṁ svataḥ paripūrṇatvena vitṛṣṇam \|

yad vā, sakāma-bhaktān api nirīhayatīti nirīham \| kiṁ vā, niḥśeṣeṇa
ihayatīti tvam abhilāṣayatīti nirīhaṁ spṛhehātṛṅ-vāñchety amaraḥ \|
sattvaṁ viṣṇur adhyātma-dīpaḥ sarva-tattva-prakāśaka ity avijñāyā api
mama manasi yathā sphorayasi, tathāhaṁ vacmīti bhāvaḥ \|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bhītāpy ahaṁ nirbhayaṁ
tvāṁ vīkṣya prāṇimīti nivedayati rūpam iti caturbhiḥ \| yat tat kim apy
alaukikaṁ rūpaṁ vastu prāhur vedāntāḥ \| sa tvam ity anvayaḥ \| tad
vastu kiṁ ? tatrāha---avyaktam iti \| tatra hetur ādyam iti kāraṇam ity
arthaḥ \| tarhi kiṁ naiyāyikānām iva paramāṇu-vṛndaṁ ?
tatrāha---brahmeti bṛhad ity arthaḥ \| tarhi kiṁ sāṅkhyānāṁ pradhānaṁ ?
tatrāha---jyotir iti cetanam ity arthaḥ \| tarhi kiṁ vaiśeṣikāṇām iva
jñāna-guṇakaṁ jaḍaṁ ? tatrāha---nirguṇam \| guṇān nirgataṁ
jñāna-svarūpam eva viśeṣājñāna-guṇakatayā vibhātam ity arthaḥ \| tarhi
kiṁ vijñāna-vādi-bauddhānām iva jñāna-pariṇāmi ? tatrāha---nirvikāram,
pariṇāma-śūnyam ity arthaḥ \|

nanu syād-vādināṁ jainānām ivāniyata-sattākaṁ tat syāt ?
tatrāha---satteti \| sattayā mīyate paricchidyata iti sattā-mātraṁ
niyata-sattākam ity arthaḥ \|

nanu dvaitināṁ satāṁ jagac cedṛk ? tatrāha---nirviśeṣam iti, niścito
viśeṣo jagan niyantṛtva-lakṣaṇa ādhikyaṁ yatra tat,
nirnivścaya-niṣedhayoḥ ity amaraḥ \|

nanv astv īdṛśaṁ kiṁ tena prāṇinā ? tatrāha---nirīham iti \| nitarām
ihayati svasmin san-mukhān janān abhilāṣayatīty atisnigdhaṁ
sva-paryanta-sarva-pumartha-pradam ity arthaḥ \|

nanu sāmmukhyam eva kathaṁ ? tatrāha---adhyātmeti \| adhyātmaṁ
sva-viṣayakaṁ jñānaṁ tasya dīpa iti sadbhiḥ sva-jñānaṁ pradāya
sāmmukhyaṁ ca karotīty arthaḥ \| īdṛśasya te na bhaya-gandha-śaṅketi
\|\|24\|\|

**\...**

**\|\| 10.3.25 \|\|**

**naṣṭe loke dvi-parārdhāvasāne**

**mahā-bhūteṣv ādi-bhūtaṁ gateṣu \|**

**vyakte'vyaktaṁ kāla-vegena yāte**

**bhavān ekaḥ śiṣyate'śeṣa-saṁjñaḥ \|\|**

**śrīdhara-svāmī (bhāvārtha-dīpikā) :** kiṁ ca, mahā-pralaye'py
avaśiṣyamāṇasya kuto bhayam ity āha---naṣṭe loke iti \| carācare loke \|
mahā-bhūteṣu līneṣv apy ādi-bhūtaṁ bhūta-sūkṣmaṁ praviṣṭeṣu tasminn api
vyakte'vyaktaṁ pradhānaṁ prāpte \| aśeṣātmake pradhāne saṁjñā prajñā
yasya \| evaṁ mayi līnam idam asti paścād evam udbodhanīyam iti
so'śeṣa-saṁjñaḥ \| śeṣa-saṁjña iti vā \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahā-bhaya-sthale'pi tava
nirbhayatvād anyatra kathaṁ tat syād ity āha---kiṁ ceti \| teṣu
mahā-bhūteṣu \| tasminn api bhūta-sūkṣme'pi \| vyakte'vyakta-saṁjñake
bhūta-sūkṣmāhaṅkāra-mahat-tattvānāṁ prakṛte vyajyamānatvād vyaktatvaṁ
tathā cādi-bhūta-padaṁ cātropalakṣakaṁ mahad-ahaṅkārayor api aśeṣātmake
sarva-kāraṇe pradhāne prakṛtāv iti \| yad vā, aśeṣāḥ saṁjñā yasya saḥ \|
nāmāni sarvāṇi yam āviśantīti śruteḥ \| na śeṣo yasmāt so'śeṣaḥ sarvātmā
sa eva saṁjñā yasyeti vā \| na śeṣo'rthāt prapañcasya yatra so'śeṣaḥ
pralayas tasminn saṁjñā jñānaṁ yasyeti vā \| pralaye'pi yaj jñānaṁ na
naśyatīty arthaḥ \| pradhāne'śeṣātmakatvāsambhavaṁ
paryālocyāha---śeṣa-saṁjña iti \| śiṣyate'sthūlam anaṇv ity-ādinā
sarva-niṣedhe'vadhitveneti śeṣaḥ paramātma, sa eva saṁjñā yasyeti \|
anantasyāpi pralaye śrūyamānatvāt tat-saṁjño vety arthaḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** naṣṭe loke ity-ādau
nātivipratipattiḥ \| eko'pi aśeṣa-svajane samyag-jñānaṁ yasya, svajanā
api te nityā ity āha---śeṣa iti sātvata-granthe pārṣada-saṁjñā, tena
saṁjñapanaṁ saṁjñā maraṇam, na vidyate'śeṣāṇāṁ pārṣadānāṁ maraṇaṁ nāśo
yasmāt, so'śeṣa-saṁñaḥ \|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva mahā-pralaye'pi
nija-loke pārṣadādibhiḥ saha viharasīty āha---naṣṭa iti \| kāla-vegeneti
sarvatraiva hetuḥ \| śeṣa-saṁjñaś ca pārṣadaḥ śiṣyate \| upalakṣaṇam
etat \| śrī-garuḍādayo'py avaśiṣyante \| yad vā, śiṣyanti
mahā-pralaye'pi tiṣṭhantīti \| kiṁ vā, sākṣāc cheṣatām iva prāptāḥ śeṣāḥ
śrī-vaikuṇṭha-loka-paricchada-parivārās tāsāṁ saṁjñā khyātir yasmāt saḥ
\| tathā ca śrī-vaiṣṇavāḥ paṭhanti---yatheṣṭa-viniyogārhaṁ śeṣa-śabdena
kathyate iti \| śrī-bhagavato yathārha-viniyogārham ity asyārtha iti
nityaṁ tat-sāhityam abhipretam \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāla-vegeneti sarvatraiva
hetuḥ eka iti \| vaikuṇṭhādīnām api tad-abhedābhiprāyeṇa \| yad vā,
aśeṣā ye tadānīṁ vaikuṇṭhādayas tat-tad-padārthābhidhās te'pi saṁjñā
yasya tat-tad-rūpeṇāpi yaḥ svayam evety arthaḥ \| yad vā, śiṣyante
mahā-pralaye'pi tiṣṭhantīti śrī-vaiṣṇava-mate yatheṣṭa-viniyogārhaṁ
śeṣa-śabdena kathyanta iti vā śeṣā
śrī-vaikuṇṭha-loka-paricchada-parivārādayaḥ, te'pi saṁjñāyante yena
yad-grahaṇenaiva te gṛhītā bhavantīty arthaḥ \| evaṁ-bhūto bhavān ekaḥ
śiṣyate na tv antar-gatetara-jīva-vṛnda-prapañcety arthaḥ \| tathaiva
tṛtīye śrī-vidura-praśnaḥ---

> tattvānāṁ bhagavaṁs teṣāṁ katidhā pratisaṅkramaḥ \|
>
> tatremaṁ ka upāsīran kau svid anuśerate \|\| \[bhā.pu. 3.7.37\] iti \|

evam eva kaimutyena vakṣyate martyo mṛtyur ity-ādi \|\|25\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 25) :** tad evam aiśvaryādi-ṣaṭkasya
svarūpa-bhūtatvam uktvā, śrī-vigrahasya pūrṇa-svarūpa-bhūtatvaṁ vaktuṁ
prakaraṇam ārabhyate \| tatra tasya tādṛśatva-sacivaṁ nityatvaṁ tāvat
pūrva-darśita-tādṛśa-vaikuṇṭhādhiṣṭhātṛtvena siddham eva \|
prapañcāvatīrṇatve'py āha tribhiḥ---naṣṭa iti \| ataḥ śeṣa-saṁjñaḥ
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ādyam iti yad uktaṁ tad
vivṛṇvann āha---naṣṭe loka ity-ādi \| ekaḥ sajātīya-dvaita-śūnyaḥ \| ata
āha---aśeṣa-saṁjña iti \| jñānaṁ jñā, samyag-jñānaṁ
bhagavat-tattva-jñānaṁ yeṣāṁ te saṁjñāḥ pārṣadāḥ \| aśeṣā avināśinaḥ
saṁjñā yasya sa .tathā-bhūtaḥ san śiṣyate pārṣadaiḥ saha śiṣyata ity
arthaḥ \| pārṣada-sthityā tal-lokasyāpi sthitir iti \| aham evāsam
evāgre \[bhā.pu. 2.9.32\] ity atra yo'rthaḥ, sa evātrāpi \|\|25\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca, mahā-pralaye'py
aviśiṣyamāṇasya tava kuto bhayam ity āha---naṣṭe carācare loke
mahā-bhūteṣu līne sati teṣv apy ādi-bhūtam ahaṅkāraṁ gateṣu satsu
tasminn apy ahaṅkāre vyakte vyaktaṁ praviṣṭe sati tasminn api vyakte
mahat-tattve avyaktaṁ pradhānaṁ prāpte sati eko bhavān eva
śiṣyate'vaśiṣṭo bhavatīti pūrva-ślokokta-lakṣaṇaṁ bhavata ekasyaiva
rūpaṁ jyotiḥ sattā-mātraṁ ca śiṣyata iti
saparivāra-sthāna-paricchadasyaiva tasya nityatvam abhipretam ataḥ
śeṣa-saṁjñaḥ śeṣa-nāmā śiṣyata iti vyutpattyā bhavān śeṣa ucyate ity
arthaḥ \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** atha mahā-pralaye
sthitasya tava kuto bhaya-śaṅkety āha---naṣṭa iti \| mahā-bhūteṣu
pṛthivy-ādiṣu pañca-sukha-yonim ādi-bhūtam ahaṅkāraṁ gateṣu satsu vyakte
cāhaṁ mahad-rūpe sthale kāla-vegenāvyaktaṁ pradhānaṁ gate sati
dviparārdhasya brahmāyuṣo'vasāne loke brahmāṇḍe naṣṭe sati bhavān
evaikaḥ śiṣyate, ataḥ śeṣa-saṁjñaḥ \|\|25\|\|

**\...**

**\|\| 10.3.26 \|\|**

**yo'yaṁ kālas tasya te'vyakta-bandho**

**ceṣṭām āhuś ceṣṭate yena viśvam \|**

**nimeṣādir vatsarānto mahīyāṁs**

**taṁ tveśānaṁ kṣema-dhāma prapadye \|\|**

**śrīdhara-svāmī (bhāvārtha-dīpikā) :** kiṁ ca, evaṁ pralaya-hetur
**yo'yaṁ kālaḥ**, enam \| he **avyakta-bandho** ! prakṛti-pravartaka !
tasya pralayāvadhi-bhūtasya **te** tava **ceṣṭāṁ** līlām \| **ceṣṭate**
viparivartate punaḥ punar vatsarāvṛttyā \| **mahīyān**
dvi-parārdha-rūpaḥ \| yasya ceṣṭām **āhus taṁ tvā** tvāṁ **kṣema-dhāma**
abhaya-sthānaṁ **prapadye** śaraṇaṁ vrajāmi \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kālasyaiva, yato
bhinna-dṛśāṁ bhayam ity-ādinā sarva-bhaya-hetutvaṁ śrūyate, sa tu tava
ceṣṭaiva, atas tava kathaṁ bhayam ? na hi sva-karādi-cālanaṁ svasya
bhaya-karam ity āha---kiṁ ceti \| evaṁ mahā-bhūtādi-laya-prakāreṇa \|
īśānaṁ kālasyāpi niyantāram \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kāla-vegena \[bhā.pu.
10.3.25\] ity uktvā prāptaṁ kālasya svātantryaṁ nirasyantī tataḥ sutarāṁ
tasya bhaya-mātraṁ nirākurvatī svayam api kāṁsādi-bhayāc charaṇaṁ
yāti---ya iti \| ata eva **īśānaṁ** sarveśvaraṁ tataḥ
prapanna-janāśeṣa-bhaya-haraṇa-samartho vā \| ata eva **kṣemasya**
maṅgalasya vā sthānam \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kāla-vegena \[bhā.pu.
10.3.25\] ity uktvā prāptaṁ kālasya svātantryaṁ nirasyantī tataḥ sutarāṁ
tasya bhaya-mātraṁ nirākurvatī svayam api kāṁsādi-bhayāc charaṇaṁ
yāti---ya iti \| **yo'yaṁ nimeṣādir vatsarāntaḥ kālaḥ** vatsarāvṛttyā ca
**mahīyān** dviparārdha-rūpaḥ, **yena** ca **kālena** hetunā **viśvaṁ
ceṣṭate**, **taṁ** kālaṁ, tasya tādṛśasya **te** tava **ceṣṭām āhur**
ity anvayaḥ \| ata eva **īśānaṁ** sarveśvaraṁ tataḥ
prapanna-bhaya-haraṇa-mātraṁ kiyad veti bhāvaḥ \| ata eva **kṣemasya**
abhayasya sukha-prāpteś ca sthānam \| yad vā, sarva-maṅgala-dravyādīnām
apy āśrayam \|\|26\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 25) :** tatra yuktiḥ---**yo'yam**
iti \| he **avyakta-bandho** ! sānnidhya-mātreṇa prakṛti-pravartaka !
ceṣṭā nimeṣonmeṣa-rūpām \| śrutiś ca---sarve nimeṣā jajñire vidyutaḥ
puruṣādadhi \[mahā-nārāyaṇa.u. 1.8\] iti \| sarve nimeṣādayaḥ
kālāvayavāḥ viśeṣeṇa dyotate vidyut \| puruṣaḥ paramātmeti
śruti-padārthaḥ \| sarvatra sṛṣṭi-saṁhārayor nimittaṁ kāla eva, tasya tu
tad-aṅga-ceṣṭā-rūpatvāt tau tatra na sambhavata eveti bhāvaḥ \| tatra
hetv-antaraṁ **kṣema-dhāma** iti \| **tvā** tvām \|\|26\|\|

---------------------------------------------------------------------------------------------------------------------

**jīva-gosvāmī (paramātma-sandarbhaḥ 100)** : *draṣṭavyam.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kāla-vegena \[bhā.pu.
10.3.25\] ity-uktyā prāptaṁ kālasyāpi svātantryaṁ vārayantī
sarva-bhīṣaṇāt kālād api yad bhayaṁ nāsti, tatra hetur āha---**yo'yaṁ**
sarva-saṁhārakaḥ **kālaḥ,** tam api tasya tava **ceṣṭām** āhuḥ---he
**avyakta-bandho** ! prakṛti-pravartaka ! **yena** tvac-ceṣṭā-rūpeṇa
kālenaiva **viśvaṁ ceṣṭate**, sa eva kālaḥ kaḥ ? tatrāha---nimeṣeti \|
**mahīyān** punaḥ punar vatsarāvṛttyā dviparārdha-rūpaḥ \| **tvā** tvāṁ
prapadye, yathā tvaṁ nirbhayaḥ, tathaiva sva-mātaraṁ mām api nirbhayāṁ
kurv iti bhāvaḥ \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kāla-vegenety
vidita-svātantryāt kālāt kadācid bhayaṁ syāt, tatrāha---yo'yam iti \| he
avyakta-bandho ! prakṛti-svāmin ! yo'yaṁ sarva-saṁhārakaḥ kālaḥ pralaye
vartate taṁ tava ceṣṭāṁ prakṛtim āhuḥ \| yena tvac-ceṣṭā-rūpeṇa
kālenedaṁ viśvaṁ ceṣṭate, sa kaḥ ? ity āha---nimeṣādir iti mahīyān iti
vatsarāvṛttyā dviparārdha-vapur ity arthaḥ \| taṁ tvāṁ prapadye \|
kīdṛśaṁ ? kālasya pradhānasya ceśaṁ niyantāraṁ jñaḥ kāla-kālaḥ
pradhāna-kṣetrajña-patiḥ \[śve.u. 6.2\][^24]iti śravaṇāt \|
kṣemasyābhayasya dhāmāśrayaṁ svarūpaṁ vety arthaḥ \|\|26\|\|

**\...**

**\|\| 10.3.27 \|\|**

**martyo mṛtyu-vyāla-bhītaḥ palāyan**

**lokān sarvān nirbhayaṁ nādhyagacchat \|**

**tvat pādābjaṁ prāpya yadṛcchayādya**

**susthaḥ śete mṛtyur asmād apaiti \|\|**

**śrīdhara-svāmī (bhāvārtha-dīpikā) :** kṣema-dhāmatvam evāha---martya
iti \| lokān prati yadṛcchayā kenāpi bhāgyodayena \| he ādya \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā, tvat-pāda evābjo
dhanvantaris taṁ prāpya vyāla-daṣṭaṁ yathā dhanvantari pāti, tathā
mṛtyu-grastaṁ tvat-padābjaṁ rakṣakam iti bhāvaḥ \| abjo'strī śaṅkhe nā
nicule dhanvantarau hima-karaṇe ca padme klībam iti medinī \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atas tvad-āśrito
nirbhayaḥ san sukhī syād ity āha---martya iti \| maraṇa-dharma-śīlo
manuṣyo nirbhayaṁ mṛtya-bhayābhāvaṁ bhaya-rahitaṁ vā kañcid api
nādyagacchat, na prāpa \| ādya ! he sarva-śreṣṭha ! mṛtyv-ādi-niyantar
ity arthaḥ \| svastho mṛtyu-bhaya-rahitaḥ san śete niścintas tiṣṭhet
sukhī syād ity arthaḥ \| yato'smāt tvat-padābjād dhetor martyād vā,
tasmāt sakāśāt mṛtyuḥ palāyate \| yad vā, adya adhunā tvayi sākṣāt
prādurbhūte sati sarva-lokaḥ svasthaḥ san śete, sāmīpye vartamānā,
śayiṣyata ity arthaḥ \| evam apaitīty api \| anyat samam \| evaṁ
para-brahmatvādinā sūcitaṁ nirbhayatvaṁ pralaye'py avaśiṣyamāṇatvena,
tathā sarva-saṁhāraka-kāla-līlatvenāśritasyāpi bhaya-haraṇena ca
dṛḍhīkṛtam \| sa sarvathā svayaṁ nirbhaya eva tvam \| yad vā,
para-brahmatvādinoktaṁ māhātmyaṁ, tena dṛḍhīkṛtam \| tataś ca sa tādṛśas
tvaṁ mat-suto'sīty aho mad-bhāgya-mahimeti bhāvaḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yatas tvat-pādāśrito'pi
nirbhayaḥ san sukhī syād ity āha---martya iti \| maraṇa-dharmā yaḥ
kaścit mṛtyus tat-paramparā-nirbhayaṁ bhayābhāvaṁ na prāpa, adhya he
sarva-śreṣṭha ! mṛtyv-ādi-niyantar ity arthaḥ \| sva-sthaḥ bhaya-rahitaḥ
san śete nirvṛto bhavatīty arthaḥ \| yataḥ asmāt tvat-padābjād dhetor
martyād vā tasmāt sakāśāt mṛtyuḥ palāyate abjatva-rūpakena svataḥ
puruṣārthatvam api tasya dhvanitam \| tat-prabhāva-mātra-jātatvaṁ tu
bhayābhāvasya \| yad vā, mṛtyur iti adya adhunā tvayi sākṣāt-prādurbhūte
sarvo lokaḥ svasthaḥ san śete vartamāna-sāmīpye vartamānavattvam \|
tatra hetuḥ---mṛtyur iti \| anyat samānam \| evaṁ para-brahmatvena
sūcitam \| nirbhayatvaṁ pralaye'py avaśiṣyamāṇatvena
sarvopasaṁhārādi-hetu-kāla-līnatvena śaraṇāpanna-mṛtyu-nivāraṇatas
tat-kaimutyenaiva dṛḍhīkṛtam \| ataḥ prakaraṇaika-vākyatānurodhena rūpaṁ
yat tad ity ukta-krama-vākyaṁ na brahma-paratvena vyākhyātam.\|27\|\|

---------------------------------------------------------------------------------------------------------------------

**jīva-gosvāmī (bhagavat-sandarbhaḥ 25) :** atra svābhīṣṭāt tasmād
āvirbhāvād eva kaṁsa-bhayaṁ kaimutyena vāritavatī \| tathaiva spaṣṭaṁ
punar āha---martya iti \| lokān prāpya nirbhayaṁ bhayābhāvam \|
tvat-pādābjaṁ tu prāpyety ubhayatrāpy anvayaḥ \| atra tvat-pādābjam iti
śrī-vigraham eva tathāpi vispaṣṭaṁ sādhitavatī \| ata eva amṛta-vapur
iti sahasra-nāma-stotre \| mṛtaṁ maraṇaṁ tad-rahitaṁ vapur asyety
amṛta-vapuriti śaṅkara-bhāṣye'pi \| ādyeti janmābhāvo'pi darśitaḥ,
sajanmani sarvatra sāditvasyaiva siddheḥ \| tad uktam---prādurāsīd yathā
prācyāṁ diśīndur iva puṣkalaḥ \| iti \| \[bhā.pu. 10.3.8\]

śrutiś cātra---sa brahmaṇā sṛjati sa rudreṇa vilāpayati so'nutpattir
alaya eva hariḥ paraḥ paramānanda iti mahopaniṣadi[^25] \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvac-caraṇāśrito'pi
nirbhayaḥ kim uta tvam ity āha---martya iti \| sarvān lokān prati
palāyan nirbhayaṁ bhayābhāvaṁ na prāpa, yadṛcchayā
yādṛcchika-mahat-kṛpā-labdha-bhaktyaivety arthaḥ \| tvat-pādam evābjaṁ
dhanvantariṁ prāpya, abjo'strī śaṅkhe nā nicule dhanvantarau hima-karaṇe
iti medinī \| he ādya ! tena tvad-bhaktāpi tvayā mātṛtvena svīkṛtāpi
kaṁsād api kevalam aham eva mahā-bhaya-vihvaleti bhāvaḥ \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tvac-caraṇa-prapanno
nirbhayaḥ syāt kiṁ punas tvam ity āha---martya iti \| sarvān
viriñci-sthāna-paryantān lokān prati palāyan dhāvan nirbhayaṁ
bhayābhāvaṁ martyo nādhyagacchati, yadṛcchayā
yādṛcchika-satsaṅga-labdhayā bhaktyā tvat-pāda-rūpam abjaṁ dhanvantariṁ
prāpya svastho nirbhayaḥ śete, abjo'strī śaṅkhe nā nicule dhanvantarau
hima-karaṇe iti medinī \| tathā ca tvad-bhakttāyās tvan-mātuś ca mama
kaṁsāt tucchād bhayam idaṁ citram iti bhāvaḥ \|\|27\|\|

**\...**

**\|\| 10.3.28 \|\|**

**sa tvaṁ ghorād ugrasenātmajān nas**

**trāhi trastān bhṛtya-vitrāsahāsi \|**

**rūpaṁ cedaṁ pauruṣaṁ dhyāna-dhiṣṇyaṁ**

**mā pratyakṣaṁ māṁsa-dṛśāṁ kṛṣīṣṭhāḥ \|\|**

**śrīdhara-svāmī (bhāvārtha-dīpikā) :** prastutaṁ vijñāpayati\--**sa
tvam** iti \| bhṛtyānāṁ vitrāsaṁ hantīti **bhṛtya-vitrāsa-hā** \|
bhṛtya-vid iti vā chedaḥ \| **pauruṣam** aiśvaram \| **dhyāna-dhiṣṇyaṁ**
dhyānāspadam \| **māṁsa-dṛśāṁ** māṁsa-cakṣuṣāṁ **pratyakṣaṁ mā kṛthāḥ**
\|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prastutaṁ prakṛtam \|
vijñāpayati \| **bhṛtya-vitrāsa-hantṛtvena** bhagavati vaiṣamyam
āśaṅkyāha---**bhṛtya-vit trāsa-hā** iti chedam \| bhakta-vatsalaḥ
sāmānyataḥ sarva-trāsa-hara iti \| yad vā, bhṛtyānām api tvaṁ
vividha-trāsaṁ bhayaṁ haṁsi, āvayoḥ pitrārantar-bhayaṁ kuto na haṁsi
bhayaṁ ? iti bhāvaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : rūpaṁ ca** ity-ādi \|
rūpaṁ kīdṛśaṁ ? **idaṁ pauruṣaṁ** idaṁ pūrvokta-prakāraṁ yasya
brahma-jyotir ity-ādikaṁ pauruṣaṁ sāmarthyaṁ yasya, idaṁ-pauruṣam ity
ekam eva padam, evaṁ-prakāraka-puruṣākāram ity arthaḥ \| **māṁsa-dṛśāṁ**
**pratyakṣaṁ mā kṛṣīṣṭhāḥ**\| paramānanda-cakṣuṣām eva pratyakṣam idam
\| ata eva guru-vacana-pratipālana-kāraṇena prema-bhakta-janān vinā
śatrubhyaś ca tathā-rūpaṁ na darśayeti mantavyam \|\|28\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ataḥ kaṁsāt **trastān**
dīnān **asmān** asmad-vidha-janān **pāhi** \| **ugrā** ghorā **senā**
parijana-lakṣaṇā yasya, tasyātmajād iti śleṣeṇa paramogratvaṁ sūcitam \|
yad vā, **ugrasenasya** pitṛvyasya **ātmajād** iti bhayādhikyam \|
nikṛntati sa-mūlaṁ hi bandhubhyo bhayam utthitam iti nyāyāt \| yad vā,
**trāhi** iti asmad-rakṣām eva kuru, na tu kaṁsaṁ ghātaya ity arthaḥ \|
kutaḥ ? **ugrasenātmajān** mātulatvād ity arthaḥ \|

nanu kathaṁ tarhi **trastāḥ** stha ? tatrāha---**ghorād** iti \| bho iti
paramārtyā sambodhanam \| anyat tair vyākhyātam \|

yad vā, trāṇa-prakāram eva nivedayati---**bhṛtyānāṁ** **vi**gatas
**trāso** yasmāt tathā-bhūta-hāsa-yuktam api **idaṁ rūpaṁ**
**māṁsa-dṛśām** ajñānam \| kiṁ vā, māṁse dṛk bhakṣaṇārthaṁ dṛṣṭir yāsāṁ,
tāsāṁ kaṁsādīnāṁ **pratyakṣaṁ** dṛśyaṁ **mā kṛthāḥ** \| kutaḥ ?
**dhyāna-dhiṣṇyaṁ** munīnām api dhyeyam evety arthaḥ \|
divyaitad-rūpa-dṛṣṭyā taj-janmājñānena asmākaṁ bhayaṁ notpādayiṣyati \|
yad vā, rūpa-rūpavator abhedena tvam antarhito bhaveti sneha-bhareṇa
prārthitam iti bhāvaḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa tādṛśatvena nirbhayaḥ
mad-bhāgyena ca mat-putratām āptas tvaṁ trāhi dviṣṭatvenārocakatvāt
sākṣāt kaṁsa-nāmāgrahaṇam evaṁ pūrvam api ayaṁ tv asabhya ity evoktaṁ
śabda-śleṣeṇa paramogratvaṁ sūcitam \| artha-śleṣeṇa ca
pitṛvyajatva-vyaktyā bhayādhikyaṁ nikṛntati sa-mūlaṁ hi bandhubhyo
bhayam utthitam iti nyāyāt \| **nas trāhi** iti asmad-rakṣām eva kuru,
na tu taṁ ghātayituṁ prārthaye iti kṛpā-viśeṣāya dainyoktiḥ \| **bho**
iti paramārtyā sambodhanam \| tathāpi mātṛ-bhāva-svabhāvato
bhaya-viṣayaṁ tam evāntardhāpayituṁ chalenāha---**rūpaṁ ca** iti \|
**puruṣasya** vyaṣṭy-antaryāmiṇo **rūpam** ākāraṁ caturbhujatvāt \| tata
eva virāḍ-antar-vartiṣu **dhyāna-dhiṣṇyatvena** prasiddham ity evārthaḥ
\| dvibhujatve'pi gūḍhatvaṁ **dhyāna-dhiṣṇyatvaṁ** ca śrūyate---gūḍhaṁ
paraṁ brahma manuṣya-liṅgam \[bhā.pu. 7.15.58\] ity-ādi saptamādau,
śṛṅga-veṇu-dharaṁ tu vā ity-ādi śrī-gopāla-tāpinī-dhyānādau māṁsa-dṛśām
ajñānām ayogyatvād iti bhāvaḥ \| tatra hetus tu vakṣyate viśvam
ity-ādinā \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha strītva-bhāvāt kaṁsato
bhītā svalpataram api varaṁ prārthayamānāha---**sa tvaṁ ghorād** ity-ādi
\| bhiyā nāmāpi na gṛhītam \| **ugrasenātmajād** ity evoktam \| yatas
tvaṁ **bhṛtya-vitrāsaho'si** \| anyac ca \| **idaṁ pauruṣaṁ**
nārāyaṇīyaṁ **rūpaṁ** caturbhujākāraṁ **māṁsa-dṛśāṁ** carma-cakṣuṣāt
**pratyakṣaṁ mā kṛṣīṣṭhāḥ** \| athavā, idaṁ pauruṣaṁ, idam ukta-prakāraṁ
brahma-jyotir yasyety-ādi nirupamaṁ pauruṣaṁ puruṣākāro yasya
tathā-vidham **idaṁ-pauruṣam** ity ekam eva padam \| **dhyāna-dhiṣṇyaṁ**
parama-premānanda-samādhi-sthānaṁ dvibhujaṁ śrī-kṛṣṇa-rūpaṁ
**māṁsa-dṛśāṁ** bahir-mukhānāṁ **mā pratyakṣaṁ kṛṣīṣṭhāḥ** \| ato
mātṛ-vacana-pratipālanāt antaraṅgebhya eva dvibhujaṁ rūpaṁ pūrvkāry,
bahiraṅgebhyas tu caturbhuja-rūpam iti pauṇḍrādayas taṁ tathaiva dadṛśuḥ
\| athavā, sadṛśāṁ sa-cakṣuṣāṁ madhye māṁ pratīdaṁ pauruṣaṁ
caturbhuja-rūpaṁ mā pratyakṣaṁ kṛṣīṣṭhāḥ \| māṁ prati dvibhujam eva
svarūpaṁ darśanīyam ity arthaḥ \| yatra putra-buddhyā vātsalyaṁ
janiṣyate \|\|28\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvaṁ tvadīyaś ca
nirbhayaḥ katham āvām eva mahā-bhaya-grastau karoṣi ? ity āha---**sa
tvam** iti \| **ghorād** iti mahā-bhīṣaṇatvam, **ugra-** iti pitā
nograḥ, senā ca nogrā kintv **ātmaja** evogra iti bhayenaiva sākṣāt
tan-nāmāgrahaṇam \| kiṁ ca, **bhṛtyānāṁ** **vi**vidhaṁ **trāsaṁ**
**haṁsi** pitror āvayoḥ kim antar-bhayaṁ na harasīti bhāvaḥ \| \"bho
mātaḥ ! kaṁsa-vadhārtham evāvatīrṇo'smi, āyātu kaṁsas tam adhunaiva
vadhiṣyāmi \| cakṣurbhyāṁ paśya\" iti tad uktim āśaṅkya vardhiṣṇunā
putra-bhāvena tasmāt kaṁsa-vadham asambhāvayantī pratyuta kaṁsād eva tad
aniṣṭam āśaṅkyamānā mahā-bhaya-kampita-sarvāṅgī \"hanta hanta
parameśvaratvāhaṅ-kāravati putre'smin bhedādaya upāyā na ghaṭante, ity
ataḥ sāmnaiva sva-kṛtyaṁ sādhayāmi\" iti manasi vimṛśya tad-rūpam
upasaṁhārayituṁ yukty-antaram utthāpayati---rūpam iti \| **pauruṣam**
aiśvaryaṁ **dhyāna-dhiṣṇyaṁ** dhyānāspadaṁ **māṁsa-dṛśāṁ**
māṁsa-cakṣuṣāṁ pratyakṣaṁ mā kṛthāḥ \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** abhayam icchantty
āha---**sa tvam** iti \| yato **bhṛtya-** iti \| nanu
\"kaṁsādi-duṣṭa-vadhāyāvatīrṇo'ham āgataṁ kaṁsam adhunaiva hanmi\" iti
vadantaṁ putram āśaṅkya vātsalyodayād āha---**rūpaṁ cedam** iti \|
**pauruṣam** aiśvaraṁ **dhyānasya dhiṣṇyam** āspadaṁ māṁ sadṛśāṁ
manuṣyāṇāṁ **pratyakṣaṁ mā kṛṣīṣṭhā** mā kuru \| adyaiva yuddha-kleśo
mābhūd anyad api duḥkham āvāṁ sahaiva samaye haniṣyasīti \|\|28\|\|

**\...**

**\|\| 10.3.29 \|\|**

**janma te mayy asau pāpo mā vidyān madhusūdana \|**

**samudvije bhavad-dhetoḥ kaṁsād aham adhīra-dhīḥ \|\|**

**śrīdhara-svāmī (bhāvārtha-dīpikā) : bhavata** eva **hetor** nimittāt
**kaṁsāt samudvije** bibhemi, yato'**dhīra-cittā** \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : bhavata** eveti \|
yadīśvaraṁ mā jānāsi, tarhi kim artham udvijase ?
tatrāha---yato'**dhīradhīś** cala-buddhiḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : +++**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, mātas te garbho
vyakta evāsīd ato jātaḥ san pitrā kutrāpi nīta iti vitarkya kaṁsaḥ
pratijñāta-putrārpaṇaṁ taṁ kila pīḍayed ity āśaṅkya
prārthayate---**janma** iti \| kaṁso **mayi tava janma** **mā** jānātu
\| he **madhu**-nāma-mahā-daitya-hantaḥ ! itthaṁ yady api tvayi
tvadīyeṣv api bhaya-śaṅkā nāsty eva, tathāpy ahaṁ **bhavad-arthaṁ**
kaṁsān mahā-duṣṭāt **sam**yag uccair **dvije** bibhemi \| kutaḥ ?
**adhīradhīḥ** snehodrekeṇa dhairyābhāvād ity arthaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, mātas tava kim arthaṁ
bhayaṁ ? tathā mamāpratyakṣatāyāṁ garbha-cauryāparādhena tasmāt bhayam
eva syāt ? ity āśaṅkya yathārtham eva nivedayati---**janma te** iti \|
**bhavad-artham** eva bibhemi nātmārtham iti yady api
**madhusūdanatvena** tvayi kṣudrād asmād bhayaṁ na sambhavati, tathāpi
tatra kāraṇam idam evety āha---**adhīra-dhīr** iti haṭhād
dhairya-vilopakenānukampodayenety arthaḥ \| atra kaṁsa-nāma-grahaṇam
atyutkaṇṭhayā \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho mātaḥ ! yadīdaṁ rūpam
antardhāpayāmi tadā kaṁsa āgatya garbhas te kva gata iti
garbha-cauryāparādhena tvām adhikaṁ tāḍayiṣyatīti cet tatra mama kā
śaṅkā ? ity āha---**janma** iti \| **mā vidyāt** mā jānātu
**madhusūdana** iti madhu-daityaṁ hatavato mama kaṁsa-vadhe kaḥ prayāsa
iti mā maṁsthāḥ, tadānīntanāt madhor apy ayam idānīntanaḥ kaṁsaḥ
koṭi-guṇita-balādhika iti bhāvaḥ \| **bhavad-dhetor** iti mad-aparādhaṁ
prakalpya mat-tāḍanaṁ vadhādikaṁ kuryāt cet karotu, kevalaṁ bhavataḥ
kalyāṇam āśāse iti bhāvaḥ \|

nanu, tarhi rūpaṁ yat tad \[bhā.pu. 10.3.24\] ity anena, naṣṭe loke
\[bhā.pu. 10.3.25\] ity anena, yo\'yam \[bhā.pu. 10.3.26\] ity anena,
martyo-mṛtyu-vyāla- \[bhā.pu. 10.3.27\] ity anena mad-aiśvaryaṁ vṛthaiva
kim avādīḥ ? \"satyaṁ putra ! bhavan-mātāham evam adhīra-buddhir eva mā
khidyasva \| mamaiva doṣo\'yaṁ \| nirmañchanaṁ te yāmi \|
mātṛ-vātsalyenāpi rūpam idam upasaṁhara\" iti bhāvaḥ \|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.3.30 \|\|**

**upasaṁhara viśvātmann ado rūpam alaukikam \|**

**śaṅkha-cakra-gadā-padma-śriyā juṣṭaṁ catur-bhujam \|\|**

**śrīdhara-svāmī (bhāvārtha-dīpikā) :** [+++]{.mark}

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : alaukikaṁ** lokeṣv
avidyamānaṁ **śaṅkhādīnāṁ** **śriyā** kāntyā **juṣṭaṁ** sevitaṁ yataḥ \|
yad vā, **śaṅkhādibhiḥ** sahitā **śrīś** cihna-rūpā ramā, tayā
**upasaṁhara** antardhehi \|\|30\|\| \[atra viśvanāthaḥ\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : upasaṁhara** ity-ādi \|
**upasaṁhara** tirobhāvaya, ada ity asyāyaṁ bhāvaḥ---tathā-vidhena
tejasā nimīlitākṣī sarvam idam uktavatī, ato viprakṛṣṭam iva tad-rūpaṁ
tasyāsīt, tejasā muṣita-cakṣuṣā ada iti gaditam, adaso
vipra-kṛṣṭa-vācitvāt, alaukikaṁ yathā syāt tathopasaṁhara,
anyathopahariṣyamāṇa-rūpasya laukikatvam āyāti \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ato\'da idaṁ rūpam ākāram
upasaṁhara saṁvṛṇu, yato\'laukikaṁ divyam \| he viśvātman iti
rūpopasaṁhāre sāmarthyaṁ dyotitam \| alaukikatvam eva
darśayati---śaṅketi, śaṅkhādīnāṁ śriyā śobhayā \| kiṁ vā, śaṅkhādibhifḥ
śriyā ca vastrābharaṇādi-sampattyā juṣṭam alaukikatvam evopasaṁhartavyam
ity arthaḥ \| gūḍho\'yaṁ bhāvaḥ---tathā-sati loke kutrāpi nihanutya
rakṣitum api śakya iti \| yad vā, rūpāpratyakṣī-karaṇe hetum
āha---janmeti \| tato mā vidyād iti sambhāvanāyāṁ saptamī \| tat kim ity
atrāha---yato bhavato bhavaj janmana eva hetor ahaṁ samudvije tvaj
janmājñānena kaṁso\'smān na khalu pīḍhayiṣyatīti bhāvaḥ \| nanu, tarhy
antar dadhāni ? nety āha---upeti \| arthaḥ sa eva \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatrānumatim āśaṅkya punas
tad apy asahamānāha---upeti \| śaṅkhādi-śriyā sevitaṁ catvāro bhujā
yatra yadṛśaṁ yat rūpam ākara-viśeṣaḥ tad evopasaṁhara gopaya rūpāntaraṁ
tu prakaṭayety arthaḥ \| tathā sati loke kutrāpi gopayitum aśakyasa
itibhāvaḥ \| he viśvātmann iti yugapad ananta-rūpāvakāśatvān nātra
tavāśaktir iti bhāvaḥ ato\'dhikambhuja-dvayaṁ kaustubhādikaṁ ca gopayan
nigūḍhaṁ lokānurūpam eva prakāśayety arthaḥ \| tathā sati loke kutrāpi
gopayituṁ śakyasa iti bhāvaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atra bhakti-gaurava eva imam
arthaṁ punar dyotayati---upa-saṁharetyādi \| he viśvātman ! aho rūpam
upasaṁhara \| kīdṛśam ? alaulikaṁ caturbhujam \| laulika-dvibhujam eva
tava śrī-kṛṣṇasya svarūpam---narākṛti paraṁ brahma \[bhā. pu. 7-10-48,
7-15-75\] gūḍhaṁ paraṁ brahma manuṣya-liṅgam, paramātmā narākṛtiḥ
ityādyokteḥ, tad eva prakāśayety arthaḥ \| idaṁ tu pauruṣaṁ rūpam,
tad-viśinaṣṭi---śaṅkha-cakretyādi \|\|30-36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** viśvātmann iti viśvasya
madhye amahapy asmi tanmāmāntar madhye sthitvā katham evam adhīrāṁ
dhiyaṁ pravartayasīti tavaivāyaṁ doṣa iti bhāvaḥ \| alaukikam iti
laukika-nara-bālakākāro bhava yathā jhaṭiti tvām ahaṁ kvāpi gopayānīti
bhāvaḥ \|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** janmeti mā vidyānna
jānātu kuta evaṁ vadasi tatrāha bhavaditi \| bhavataḥ kalyāṇamicchantī
kaṁsādahaṁ samudvije yadyapi madhusūdanatvāt kaṁsamāgataṁ hanyāstathāpi
jananītvādahamadhīradhīrasmīti matpratyakṣaṁ yuddhakaṣṭaṁ mābhūditi
bhāvaḥ \|\|30\|\|

**\...**

**\|\| 10.3.**31 \|\|

**viśvaṁ yad etat sva-tanau niśānte**

**yathāvakāśaṁ puruṣaḥ paro bhavān \|**

**bibharti so'yaṁ mama garbhago'bhūd**

**aho nṛ-lokasya viḍambanaṁ hi tat \|\|**

**śrīdhara-svāmī (bhāvārtha-dīpikā) :** kim ity upasaṁhartavyam
evaṁ-bhūtena mayā putreṇa tava mahatī ślāghā syād iti tatrāha---viśvam
iti \| niśānte pralayāvasāne \| yathāvakāśam asaṅkocataḥ \|
asambhāvitatvād upahāsyataiva syād ity arthaḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etādṛśaṁ putraṁ sarve
vāñchanti tvaṁ kim evaṁ vadasīty āha---kim iti \| evaṁ-bhūtena
śaṅkhādi-śobhitena nṛlokasya manuṣya-lokasya viḍambanam upahāsa evety
arthaḥ \| ety artha iti \| ucitenaiva ślāghā na tvasambhavineti bhāvaḥ
\|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mama garbhago\'bhūd
iti \| garbhaja-mātratvena tasyāḥ pratīti-mātram, na tu vāstavam idaṁ
rūpaṁ tirobhāvanīyam eva, tatra sandeho nāsti \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ cāsminn aiśvare rūpe
vṛtti sati sati manuṣyāṇāṁ mādṛśāṁ tvayi sneho\'pi na sambhavatīty
āha---vicvam iti \| tat mad-garbhajatvam anukaraṇa-mātram, na tu
tāttvikam iti jñānād ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanv adhunā bandhanāt
tārayāmy eva tvāṁ mārayāmy eva taṁ tathedṛśena mayā putreṇa
vyājāntareṇāpi tat prārthayate viśvam iti \| atra teṣām ābhāse\'pi kim
iti sāṭopam eva vākyaṁ tataś ca adhunā mārayāmyevety evoddhatyena
dhvanitaṁ syāt evam ity arthāntaraṁ viśvam ananta-koṭi-brahmāṇḍātmakaṁ
niśā prākṛta-pralayatrātriḥ tad ante tasyā nāśe sṛṣṭi-sthiti-samaye
paraḥ puruṣo mahat sraṣṭṛ-rūpaḥ san bibharṣīti soyam eva hi viśvam
antarbhāvayan svāṁśinaṁ taṁ praviśyāvirbhavatīty abhiprāyāt garbhajo
garbhagaś ceti pāṭha-dvayam \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśvam iti \| viśvam
ananta-koṭi-brahmāṇḍātmakaṁ niśā pralaya-rātriḥ tad ante tadānīm eva
teṣām abhivyakteḥ paraḥ puruṣo mahat sraṣṭṛ-rūpaḥ san \|\|31-33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, kim ity
upasaṁhartavyam mayā parameśvareṇa putreṇa tava mahatī
pratiṣṭhaivāstviti cennāhaṁ pratiṣṭhām āśāse ity āha---viśvam iti \|
niśānte mandire niśāntavastyasadana-bhavanātāra-mandiram ity amaraḥ \|
svatanu-mandire yathāvakāśam asaṅkocataḥ nṛlokasya mānuṣyā mama
viḍambanam eva tad idam ayi mūḍhe koṭi-brahmāṇḍa-vigraho bhagavāṁs tava
mānuṣa-putryā garbhe sthito\'bhavad iti \| vaktum abhimantum api kiṁ na
lajjase ? iti prativeśinyo mām upahasiṣyantīti pratyutāpratiṣṭhaiva me
syād iti bhāvaḥ \|

nanu, parabrahma-mūrter bhagavataḥ sākṣād aparokṣānubhavinor
devakī-vasudevayor api kim idam aghaṭamānamāvidyakaṁ bhaya-śokādikaṁ
maivaṁ vidyā-vidyābhyāṁ bahir aṅgābhyāṁ para-bhūtā khalu yāntaraṅgā
svarūpa-bhūtā cichaktis tasyā api sāra-vṛtti-vṛpo yaḥ premā tad
vilāsa-bhūtam evedaṁ bhaya-śokādikam āvidyākatva-pravāda-pātrī-bhavituṁ
naivārhati premṇomāyātītatve kiṁ pramāṇam iti cet bhagavataḥ
premavaśyatvānyathānutpattir eva māyāmayatve tasya māyāvaśyatvam
āpadyeteti kiṁ cātra cānyatra ca vyutpattyartham idam abhyasyate bhaktyā
mām abhijānāti yāvān yac cāsmi tattvataḥ \| bhaktyāham ekayā grāhyaḥ iti
bhagavad uktes tasya svarūpaṁ bhaktyaiva gamyam ity asīyate sā ca
bhaktistrividhā guṇī-bhūtā pradhānī-bhūtā kevalā ca tāsāṁ ca krameṇa
jñānaṁ jñānamayīratiḥ premā ceti phalāni tatra jñānena kevalaṁ
cit-sukhaikamayaṁ brahma-svarūpam eva jñānamaya-ratyā
cid-aiśvarya-sukhamayaṁ bhagavat-svarūpam eva premṇā tu mādhuryamayaṁ
kṛṣṇa-rāmādi-svarūpam evāsvādyate kasyacit premavat sādhu-saṅga-mahimnā
prādhānī-bhūtāpi bhaktiḥ prema-phalā syāt kintu tat premaiśvaryam evety
āhuḥ, svarūpasya vastuta aikye\'py āsvādana-bhedād bhedātideśaḥ tac ca
mādhuryaṁ śrī-vigraha-niṣṭha-rūpādi-pañcakasya bhakta-vātsalyasya
līlāyāś ceti saptavidhaṁ rajasthasya tasya tu veṇya-vaiśvaryayor
ādhikyānavavidhaṁ yad uktam---

> caturdhā mādhurī tasya vraja eva virājate \|
>
> aiśvarya-krīḍayor veṇos tathā śrī-vigrahasya ca \|\| iti \|\|

premā ca dāsya-sakhya-vātsalyojvala-bhedāc caturvidhāḥ teṣv api madhye
vātsalya-premā sva-svabhāva-mahimnaiva kṛṣṇam anukampyatvena
mamatvātiśaya-viṣayīkṛtya spaṣṭam apy aiśvaryaṁ svayam anubhūyamānatvaṁ
prāptam api tathācchādayati, yathā tan mamatā-rasanayā nibaddho
vaśībhūya sa kṛṣṇaḥ sva-mādhuryam apāramanyānāsvādyaṁ vātsalya-premavaj
janamāsvādayati \| jñānena vā jñānamaya-ratyā vā
saccidānandātmaka-vastūnāṁ ya āsvādas tasmāt koṭi-kiṭi-guṇitaṁ mamatā
hetukam āsvādaṁ premā pravartayati tathā hi sarva-santāpa-nivartakāt
paramāhlādakāt dṛṣyamānāt candād api sakāśāt sarva-guṇa-hīno\'pi
kālatvādi-doṣa-yukto\'pi dṛṣyamānaḥ sva-putro yat sukham adhikaṁ datte
tatra mamataiva yadi kāraṇaṁ tadā sarva-guṇa-maṇḍite svabhāvād eva
niravadhika-sukhaprade śrī-kṛṣṇe putrī-bhūte niravadhikaiva sā mamatā
prema-niṣṭhā kimuteti jñāna-premṇor bhedo vivṛtaḥ yathāhy
avidyā-svavṛtyā mamatayā jīvaṁ duḥkhayitum eva badnāti tathaiva premā
svavṛtyā mamatayeśvaraṁ sukha-rūpam apy atisukhayituṁ badnāti yathā
daṇḍanīya-janasya gātra-bandhanaṁ rajjū-nigaḍādinā mānanīya-janasyāpi
gātra-bandhanamanargha-sūkṣma-ślakṣṇa-kañcukoṣṇīṣādinety avidyādhīno
jīvo duḥkho premādhīnaḥ kṛṣṇo\'tisukhīti kiṁ ca yathaivāvidyayā
svatāratamyena jñānāvaraṇatāratamyāj jīvasya pañcavidha-kleśa-tāratamyaṁ
vidhīyate tathaiva premṇāpi svatāratamyena
jñānaiśvaryādyāvaraṇatāratamyāt sva-viṣayāśrayayoḥ ananta-prakāraṁ
sukha-tāratamyaṁ vidhīyate iti tatra kevalaḥ premā śrī-yaśodādi-niṣṭhaḥ
sva-viṣayāśrayau mamatāraśanayā nibaddhya paraspara-vaśī-bhūtau vidhāya
jñānaiśvaryādikam āvṛtya yathādikaṁ sukhayati na tathā devakyādi-niṣṭhaḥ
aiśvarya-jñāna-militatvena prābalyābhāvāt tat premṇas tathā tathā
bhūtatve kāraṇaṁ tu nānveṣṭavyaṁ tāsāṁ yaśodādi-devakyādīnāṁ
nitya-siddhatvād eva tat tat tādṛśa-prema-viśeṣāṇām api nitya-siddhatvād
iti sarvaṁ niravadyam \|\|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanvāgataḥ kaṁso madrūpaṁ
paśyede bhaved eva tena sākaṁ me yuddham iti cettatrāhopasaṁhareti
alaukikam iti \| laukikanarabālakatulyo bhava yathā tvāṁ kvacid gopituṁ
śaknuyām iti vātsalyabhayādbhayodayaḥ \|\|31\|\|

**\...**

**\|\| 10.3.**32 \|\|

**śrī-bhagavān uvāca---**

**tvam eva pūrva-sarge'bhūḥ pṛśniḥ svāyambhuve sati \|**

**tadāyaṁ sutapā nāma prajāpatir akalmaṣaḥ \|\|**

**śrīdhara-svāmī (bhāvārtha-dīpikā) :** catur-bhujena rūpeṇāvirbhāve
kāraṇaṁ tāvad āha---tvam evety-ādi-caturdaśabhiḥ \| **pūrva-sarge**
prathama-janmani \| **abhūḥ** āsīḥ \| **pṛṣnir** nāma **svāyambhūve**
manvantare **tadā ayaṁ vasudevaḥ** \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāvad ādau caturdaśabhiḥ,
**tvam eva** ity ārabhya, mad-gatiṁ parām \[42\] ity antaiḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ tayor uktibhir
ānandito nija-divya-rūpāvirbhāva-kāraṇa-vartamāne \| yad vā, he satīti
punaḥ punas tasyaiva patnītayā pātivraty-niṣṭhābhiprāyeṇākalmaṣo
rāga-dveṣādi-rahite duarvhāsanā-hīno vā \| evam anyo\'nyaṁ
dāmpatya-yogyatoktā \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tayor uktibhir ānandito
nija-prasiddha-rūpāvirbhāva-kāraṇa-kathānādinā tau pratiṣṭuvann iva
parisāntvayan mātari sneha-vraty aniṣṭhābhiprāyeṇa akalmaṣaḥ
rāga-dveṣādi-rahitaḥ evam anyonyaṁ dāmpatya-yogyatoktā \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvam evety
ādi-caturdaśabhiḥ \| **abhūḥ** āsīḥ **svāyambhuve** manvantare sati
vartamāne **ayaṁ** vasudevaḥ \|\|32.33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanu mātaḥ
kathamidamaiśvaraṁ rūpamupasaṁhāryaṁ tavānena kotirbhavet pareśasya
jananī devakīti cettatrāha viśvam iti \| niśānte mandire
niśāntavastyasadanabhavanāgāramandiram ityamaraḥ \| paraḥ puruṣo
bhavānetadviśvaṁ yathāvakāśamasaṅkocataḥ svatanumandire bibharti so\'yaṁ
vibhuḥ parimitāyāṁ mama garbhago\'bhūditi nṛlokakartṛkaṁ me
viḍambanamanādaraṇaṁ tathā ca nāhaṁ kīrtimicchāmi kintu
tvatkalyāṇameveti, rūpamidamupasaṁhara kaṁse\'ṣṭamagarbhāvedanantu
māyāntareṇa bhāvīti atra vasudevadevakyorbhayādikaṁ na māyikaṁ kintu
parākhyaśaktivilāsabhūtam eva vātsalyamayam iti viṣṇormāyā bhagavatīti
padyaṭippaṇyāṁ nirṇītam \|\|32\|\|

**\...**

**\|\| 10.3.**33 \|\|

**yuvāṁ vai brahmaṇādiṣṭau prajā-sarge yadā tataḥ \|**

**sanniyamyendriya-grāmaṁ tepāthe paramaṁ tapaḥ \|\|**

**śrīdhara-svāmī (bhāvārtha-dīpikā) : tepāthe** tapaḥ kṛtvantau
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prajāsaga tād arthye
saptamī tepāthe ātmanepadam ārṣam \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : +++**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vai** prasiddhau smaraṇe vā
\| **tatas** tadānīm eveti **brahmādeśa**-pālana-paratoktā \|
**indriya-grāmaṁ** sarvāṇy eva indriyāṇi **sam**yak **niyamya** iti ca
\| dānti niṣṭhā, ata eva **paramam** \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vai** prasiddhau smaraṇe vā \|
**tatas** tadānīm eveti **brahmādeśa**-pālana-paratoktā **sanniyamya**
iti ca śānti-niṣṭhā ata eva **paramam** anekārthasya tapeḥ **tapaḥ**
kṛtyartha-vyaktaya eva tapaḥ-śabdo\'nūdyate ity abhipretya tair
vyākhyātaṁ \| tepārthe tapaḥ kṛtavantāv iti kintu uktārthānām aprayoga
iti tatra kṛtavantāv ity arthaḥ \| paryavasyati tata eva cānvitaṁ syād
iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** [+++]{.mark}

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bho mātaḥ! kimevaṁ
dainyaṁ manyase, na tvaṁ prākṛtī mānuṣī kintu parāṁśabhūtaiva yadahaṁ
bahukṛtvastvatputro\'smītyāha tvameveti caturdaśabhiḥ he sati!
svāyambhuve manvantare tvam eva pṛśniḥ ayaṁ vasudevaḥ sutapāḥ
\|\|33-34\|\|

**\...**

**\|\| 10.3.**34-35 \|\|

**varṣa-vātātapa-hima-gharma-kāla-guṇān anu \|**

**sahamānau śvāsa-rodha-vinirdhūta-mano-malau \|\|**

**śīrṇa-parṇānilāhārāv upaśāntena cetasā \|**

**mattaḥ kāmān abhīpsantau mad-ārādhanam īhatuḥ \|\|**

**śrīdhara-svāmī (bhāvārtha-dīpikā) : īhatuḥ** kṛtavantāv ity arthaḥ
\|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tapasaḥ paramatvam
āha---**ātapaḥ** saura-tāpaḥ gharmo nidāghotthatāpaḥ \| varṣādyā
gharmātāś ca te kāla-guṇās tān \| **śvāsa-rodhena** prāṇāyāmena
**vinirdhūtaṁ** nirastaṁ **mano-malaṁ** cāñcalyaṁ yābhyāṁ tau tathā
\|\|34\|\|

**śīrṇa-parṇāni** vāyu-patita-patrāṇi \| **īhatuś** cakratuḥ īha
ceṣṭāyām parasmaipadam ārṣam \| tattvād evām-abhāvaś ca \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva
darśayati---varṣeti dvābhyāṁ \| varṣādīn kālasya guṇān svabhāvānanu
nirantaraṁ sahamānāvatapaḥ sākṣād-raviraśmitāpo dharma-auṣṇyam \| kiṁ
ca, śvāsa-rodhaḥ prāṇāyāmas tena viśeṣa samyaktayā niḥśeṣeṇa ca
samūlatayā **dhūtā** nāśitā **manaso malāḥ** kāmādayo yābhyāṁ tau \| ata
evopaśāntena susthireṇa \| kiṁ vā, man-niṣṭhena śamo man-niṣṭhatā
buddheḥ \[bhā.pu.11.19.36\] iti śrī-bhagavad ukter iti
śānti-niṣṭhā-kāmān mat-putratā-varān \| gauraveṇa bahutvam \|\|34-35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tapa eva darśayati---varṣeti
yugmakena \| **varṣādīn** kālasya guṇān *prāṇāyāmas* tena prathamaṁ
sahamānau **ātapaḥ** sākṣāt ravi-raśmi-tāpaḥ dharma auṣṇyam \| yad vā,
āpataḥ śāradasya raveḥ dharmo naidāghasya \| kiṁ ca, **śvāsa-rodhaḥ**
prāṇāyāmah, tena prathamaṁ sāmānyato **dhūtā** nāśitāḥ \| tato yāvad
upalabhyante, tāvan niḥśeṣeṇa dhūtāḥ \| tataḥ svayam anupalabhyamānāyā
api sukṣmatama-vāsanāyā ucchedanena viśeṣeṇa nirdhūtā **manaso malāḥ**
kāmādayo yābhyāṁ tau \| etena yat kiñcit
[tvamadhyatvayāvatva]{.mark}-krameṇa tayor āgrahādhikyaṁ bodhitam \| ata
eva upaśāntena susthireṇa \| kiṁ vā, man-niṣṭhena, śamo man niṣṭhatā
buddhir \[bhā.pu. 11.19.36\] ity ukte iti śānti-niṣṭhā mattaḥ
putra-bhūtāt kāmān janaka-bhāvocita-sukhāni prajā-sargaṁ ity uktatvāt
mādṛśo vā vṛtaḥ suta iti vakṣamāṇatvāc ca \|\|34-35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anekārthasya tapeḥ
tapaḥ-karmaka-kṛty-artha-vyaktaya eva tapaḥ-śabdo\'nūdyate \| **ātapaḥ**
śāradasya raveḥ gharmo naidāghasya mattaḥ putra-bhūtāt kāmān
janaka-bhāvocita-sukhāni prajā-sargaṁ ity uktaṁ mādṛśo vāṁ vṛtas suta
\[37\]ity agrataś ca vakṣyate \|\|34-36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātapaḥ** saura-kiraṇetthas
**tāpaḥ** dharmo nidāghotthaḥ \|\|34-35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** varṣeti yugmakam \|
varṣādīn kālaguṇān sahamānau śvāsarodhaḥ prāṇāyāmaḥ manomalorāgādiḥ
upaśāntena rāgādiśūnyena \|\|35-36\|\|

**\...**

**\|\| 10.3.**36 \|\|

**evaṁ vāṁ tapyatos bhadre**[^26] **tapaḥ parama-duṣkaram \|**

**divya-varṣa-sahasrāṇi dvādaśeyur mad-ātmanoḥ \|\|**

**śrīdhara-svāmī (bhāvārtha-dīpikā) : tapyator** ācaratoḥ **īyur**
gatāni \| **mad-ātmanor** mac-cittayoḥ \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : evaṁ**
varṣādi-sahanādi-prakāreṇa \| **vāṁ** yuvayoḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : bhadre** ! he
parama-bhāgyavatīti tatra yogyatoktā \| yad vā, bhadra-vane
māthura-kṣretra evātra **mayy** eva **ātmā** cittaṁ yayor iti kāmāntaraṁ
nirastam ity uparati-niṣṭhā \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhadre** ! he
parama-bhāgyavatīti tatra yogyatoktā \| yad vā, bhadravane
māthura-kṣetra evātra **mayy** eva **ātmā** cittaṁ yayor iti kāmāntaraṁ
nirastam ity uparati-niṣṭhā \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
baladeva-vidyabhūṣaṇaḥ (vaiṣṇavānandinī) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mad-ātmanor** mac-cittayoḥ
\|\|36\|\|

**\...**

**\|\| 10.3.37-38 \|\|**

**tadā vāṁ parituṣṭo'ham amunā vapuṣānaghe \|**

**tapasā śraddhayā nityaṁ bhaktyā ca hṛdi bhāvitaḥ \|\|**

**prādurāsaṁ varada-rāḍ yuvayoḥ kāma-ditsayā \|**

**vriyatāṁ vara ity ukte mādṛśo vāṁ vṛtaḥ sutaḥ \|\|**

**śrīdhara-svāmī (bhāvārtha-dīpikā) : amunā vapuṣā** prādurbhūto'smi
\|\|37\|\| **varada-rāṭ** varadeṣu śreṣṭha ity arthaḥ \| tena
sakṛd-vareṇa ca vāraṁ vāram āvirbhāve kāraṇam uktam \| **kāmasya
ditsayā** dātum icchayā \| **mādṛśo** mayā sadṛśaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : amunā** idānīṁ darśitena \|
**vapuṣā** śarīreṇa \|\|37\|\|

varadeṣu brahmādiṣu rājata iti **varada-rāṭ** viṣṇur aham \| *ity artha
iti*---ātma-pradatvāt sarva-varadottama iti tātparyam \| sarvān dadāti
suhṛdo bhajato'bhikāmān ātmānam apy upacayāpacayau na yasya \[10.48.26\]
ity-ukteḥ \| ena varada-śreṣṭhatvena hetunā \| **sakṛd** vareṇa ca
co'py-arthe \| eka-vāra-vareṇāpi yato'haṁ varada-śreṣṭhas tata
evaika-vāra-vareṇa vāraṁ vāraṁ prādurbhūta iti \| **vāṁ** yuvābhyām
\|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** idaṁ rūpaṁ me aiśvaram
aiśvarya-khyāpakam, dvibhujantu sahajam, saṁprati tad evāviṣkariṣye,
kintu yuvayoḥ pratyayārtham evaitad-rūpam āviṣkṛtam iti bhagavān
vadati---tadā vāṁ parituṣṭo\'ham ity-ādi \| amūnā vapūṣā caturbhujena
vigraheṇa pūrvaṁ prādur āsam, tat smaraṇārtham idaṁ prakaṭī-kṛtam ity
arthaḥ \| yuvābhyāntu mādṛśo mat sadṛśaḥ putro vṛtaḥ, na tv ahaṁ vṛtaḥ
\|\|37-38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** anaghe ! he
sarvāparādha-rahita iti tapo-niśhadratā sūcitā \| ataeva vām yuvāṁ prati
paritas tuṣṭaḥ san, amunaitena divyena \| nanu bhaktyaiva paritoṣyas
tvam, na tu tapo-mātreṇa ? satyam, tenaiva tad utpatter ity
āha---tapasā, śraddhā viśvāsas tayā, bhakti prema-lakṣaṇā, tayā nityaṁ
hṛdi bhāvitaḥ prāpito dhyāto vā san namunā vapuṣetyasyāpy anuṣaṅgaḥ \|
viśeṣaṇe tṛtīyā \| ayaṁ tena rūpeṇa prādur bhāve yuvābhyāṁ mādṛśo mat
sadṛśa eva vṛtaḥ, na tu sākṣād ahaṁ lajjādinā sākṣāt tathā
varaṇe\'śakter iti bhāvaḥ \|\|37-38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eti sārdhakam \| anaghe !
he sarvāparādha-rahite ! iti tapi-niśchidratā sūcitā ata eva vāṁ yuvayoḥ
sambandhena yuvāṁ pratīty arthaḥ \| paritaḥ tuṣṭaḥ san
parīti-karma-pravacanīyaṁ vā taś ca vīpsāyāṁ ca janma-bhedeneti
tathaivārthaḥ \| nanu, bhaktyaiva paritoṣyas tvaṁ na tu tapasā satyaṁ
pāramparikam eva kāraṇaṁ tad ity āha, tapasā matsantoṣārthaṁ prayuktena
jātāyāṁ navadhā sādhana-bhaktau śraddhā tayā jātā yā tal lakṣaṇā bhaktis
tayā nityaṁ hṛdi bhāvitaḥ yatnena prāpitaḥ cakārād vinaiva yatnaṁ ca
prema-lakṣaṇayā prāpitaḥ putratva-bhāvanāmayy eveti jñeyam \| amunā
etena śrī-kṛṣṇākhyena vapuṣeti paritoṣādau sarvatra yojyam amunā vapuṣā
hṛdi bhāvitaḥ ata eva pari sarvato bhāvena tuṣṭo\'ham ata evāmunaiva
vapuṣā prādur āsam iti varadarāḍiti tair vyākhyātam \| kiṁ ca
tapaso\'dhika-phala-dāne tatra cottarottarādhikye ca kāraṇaṁ jñeyam
\|\|37\|\|

vriyatām ity ardhakam \| vāṁ yuvābhyām ity arthaḥ \| tṛtīyāyāḥ ṣaṣṭhī
mādṛśaḥ mat-sadṛśa eva vṛtaḥ, na tu sākṣād ahaṁ lajjādinā tathā
varaṇāśakter iti bhāvaḥ \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavat praty uktiḥ \|
etad rūpaṁ saṁhartavyam eva, kintu puraitad rūpeṇa bhavatorahaṁ
sākṣād-bhūtaḥ, tad artha idānīm api tenaiva rūpeṇa bhavatoḥ
pratyayārthaṁ prādur-bhūtaḥ, vastutas tu dvi-bhuja evāsmīty āha---tadā
vāṁ parituṣṭo\'ham ity-ādi bahubhiḥ \| yadā pūrvaṁ bhavadbhyāṁ mat
sadṛśa-putra-kāmyayā duścaraṁ tapas taptam, tad ety arthaḥ \| parituṣṭaḥ
sannamunā caturbhujena, na tu svarūpeṇa dvibhujena vapuṣā, prādu āsam \|
kīdṛśo\'ham ? tapāsā śraddhayā nityaṁ hṛdi bhāvitaḥ \| punaḥ kīdṛk ?
varadarāṭ \| kim artham ? yuvayoḥ kāmaditsayā \| kāmam āha---vriyatām
ity-ādi \| mādṛśo mat sadṛśo\'ham \|\|37-38\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
madīya-vrata-rūpa-tapaḥ-śraddhā-bhakti-pūrvakaṁ nirantaraṁ maddhyānam
eva mat paritoṣe kāraṇam ity āha---tad eti \| amunā anena caturbhujena
atra bhaktyeti śraddhayeti nityam iti bhāvita iti padatrayādhikyena
neyaṁ tapo-yogāṅga-bhūtā bhaktir vyākhyeyā sā tu madātmanor ity etāvan
mātreṇaiva siddhyedatas tat pṛthag-bhūtā prema-hetu-bhūtaiva tataś ca
tapo-yogāvevādhikāvanayor aiśvarya-jñāna-hetujñeyāv iti kecid āhur anye
tu nitya-siddhayor devakī-vasudevayoḥ premāpi[^27] aiśvarya-jñāna-miśro
nitya eva tad aṁśayoḥ pṛśni-sutapasor jñāna-yogau tv aṁśinos tayor
akiñcitkarāv ity āhuḥ, atra cintita ity anuktvā bhāvito bhāva-viṣayīkṛta
ity anena rāga-bhaktir avagamyate \|\|37-38\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**madātmanormadekamanasoḥ
\|\|37\|\|

**\...**

**\|\| 10.3.**39 \|\|

**ajuṣṭa-grāmya-viṣayāv anapatyau ca dam-patī \|**

**na vavrāthe'pavargaṁ me mohitau deva-māyayā \|\|**

**śrīdhara-svāmī (bhāvārtha-dīpikā) : me** matto'pi yuvām **apavargaṁ na
vavrāthe** na vṛtavantau \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ajuṣṭa-grāmya-viṣayau**
ananubhūta-maithunādi-sukhau \| **devasya** mama **māyayā**
putra-sneha-mayyā \| vaiṣṇavīṁ vyatanon māyāṁ putra-sneha-mayīṁ vibhuḥ
\[bhā.pu. 10.8.43\] ity ukteḥ \|putra-sneho'pi māyā-śabdenocyate \|
**mohitau** tad-āsvādanānandena vicittī-kṛtau \|
atrottara-śloka-gata-yuvām iti padam anvety, anyathā tatra
punar-ukti-doṣo bhaviṣyatīti \|\|39-40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** na vavrātha iti \|
apavargaṁ na vavrāthe, mat-sadṛśam eva putraṁ vavrāthe \| kutaḥ ? mama
māyayā āmohitau, māyā-mohitā evāpavargaṁ vṛṇate \|\|39\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** apavargāvaraṇe
hetuḥ---ajuṣṭety-ādi \| viṣaya-bhogādy-abhāvena vairāgyānutpattyā
mokṣārucer ity arthaḥ \| anyat tair vyākhyātam \|

yad vā, ca api \| asevita-laukika-viṣayāv api, putra-kanyādi-rahitāv api
yuvām, tathāpi mādṛśaḥ suta evaiko yuvābhyāṁ vṛtaḥ, na tu viṣaya-bhogo
bahula-putra-kanyā-patyāni vety arthaḥ \| aho ! mokṣo\'pi na vṛta ity
āha---apavargam iti \| tatra sarvatra hetuḥ---amohitāv ity anena
mokṣasyāpi māyā-mohita-grāhyatvam uktam \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tādṛśena ca mad-bhāvena yuvāṁ
kevalaṁ viṣayāntarotpādanaṁ nādṛtavantau, api tu tad-anādareṇa mokṣāya
yāgyāv api mat-prasādanena taṁ hasta-prāptam api nādṛtavantāv ity
āha---ajuṣṭeti \| tatra **ajuṣṭa-grāmya-viṣayāv** ity
anenāhaṅkārāspada-dehāveśo nirastaḥ, anapatyāv ity anenāpatyopalakṣitam
amatāspadābhāva uktaḥ \| tataś cāpavargācaraṇa-yogyatyā darśitā tad
uktaṁ, vinirdhūtam ano-malau iti \| tatrāpi **me** matta iti
prāpti-bhāvanā dṛḍhī-kṛtā \| tad uktaṁ---varada-rāḍ \[10.3.38\] iti
tādṛśāv api yuvāṁ tādṛśād api matto na vavrātha \| tatra krama-prāptaṁ
hetuṁ nirviśati---**mohitau mama māyayeti** mama madīyayā māyayā jhaṭiti
sva-viṣayaka-putra-sneha-sampādikayā māyayā kṛpayā \| yad vā, mad
viṣaya-putrī-cita-lālanecchāmayyā kṛpayā tiskṛtānya-bhāvatvād ity arthaḥ
\| dṛṣṭāntas tu sālokya-sārṣṭīty-ādiṣu prasiddha eveti noktaḥ \|\|39\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 135) :** yuvayoḥ prāg aṁśenāvirbhūtayor
api mad-eka-niṣṭhāsīd ity āha---ajuṣṭeti \| **mama māyayā**
mad-viṣaya-sneha-mayyā śaktyety arthaḥ \| vaiṣṇavīṁ vyatanon māyāṁ
putra-sneha-mayīṁ vibhur \[bhā.pu. 10.8.47\] iti vraja-rājñīṁ prati ca
darśanāt \| tādṛśa-sneha-janikayā mama kṛpayeti vā, māyā dambhe
kṛpāyāṁca iti viśva-prakāśāt \| tat-premṇaiva hy apavargasya tiraskāraḥ
sarvatra śrūyate, yadyapi mokṣa-varaṇe hetur astīty āha---**ajuṣṭeti**
\| viṣayāveśābhāvād vairāgyotpatter iti bhāvaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tasya kāmasya praśaṁsā
vyatirekeṇa darśayann āha---ajuṣṭa-gṛamya-viṣayāv ity-ādi \| svābhāvata
eva viraktau bhavantau ajuṣṭo\'sevito grāmya-viṣayo grāmya-dharmo
yābhyām, ata evānapatyau, tathāpi me mattaḥ sakāśād apavarga na vavrāte,
mad-viṣayaka-vātsalya-rasāt tatrārucyā \| kutaḥ ? mama māyayāmohitau \|
mama māyā-mohitā hi apavarga vāñchanti, māyā-taraṇārtham \| ye tu māyayā
mohitā na bhavanti, teṣāṁ kiṁ teneti \| te tu mayi ratim eva kurvantīti
bhāvaḥ \|\|39\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : māyayā** putra-snehamayyā,
vaiṣṇavīṁ vyatanon māyāṁ putra-snehamayīṁ vibhuḥ \[bhā.pu. 10.8.43\] ity
upariṣṭād ukteḥ putra-sneho\'pi māyā-śabdenocyate \| **mohitau**
tad-āsvādānandena vicitrī-kṛtau \|\|39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bhāvito bhāvaviṣayatāṁ
nītaḥ \|\|38-39\|\|

**\...**

**\|\| 10.3.**40 \|\|

**gate mayi yuvāṁ labdhvā varaṁ mat-sadṛśaṁ sutam \|**

**grāmyān bhogān abhuñjāthāṁ yuvāṁ prāpta-manorathau \|\|**

**śrīdhara-svāmī (bhāvārtha-dīpikā) : varaṁ** dattvā **mayi gate**
\|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ sādhite mayi
mad-ekārthād vairāgyād api śithilau jātau utphullamanastvena svasya
mal-lakṣaṇa-pura-sampatti-yogyatecchayā ca viṣayam apy arjitavantāv ity
āha---gate mayīti \| paścāt **grāmyān bhogān** api **yuvāṁ
bhuktavantau,** yato yuvāṁ **prāpta-manorathau** bhūtau yuvāṁ pratigatau
iti vā \| atra ṭīkāyāṁ **varaṁ dattvā** ity adhyāhṛtyaiva vyākhyātam,
dattveti pāṭhasya kutrāpy adarśanāt \| **varaṁ mat-sadṛśam** ity atra ca
vara-śabdaḥ karma-sādhanaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** varam eva vivṛṇoti---mat
sadṛśaṁ sutam iti \| paścād-grāmyān bhogān api yuvāṁ bhuktavantau, yato
yuvāṁ prāpta-mano-rathau bhūtau putratvena mat-prāptyā kutaścid api
bhayābhāvāt \| yad vā, putrotpatty upakaraṇatvena
taila-tāmbula-śayyā-vastrādy upabhogasyāpekṣyatvāt \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ataḥ sādhite mayi mad
ekārthādvairāgyād api śithilau jātau utpullamanastvena svasya mal
lakṣaṇa-putra-sampatti-yogyatecchayā ca viṣayam apy arjitavantāvity āha,
gate mayīti \| paścāt grāmyān bhogān api yuvāṁ bhuktavantau yato yuvāṁ
prāptavanorathau bhūtau yuvāṁ prati-gate iti vā atra ṭīkāyāṁ varaṁ
datvety adhyāhṛtyaiva vyākhyātaṁ datveti pāṭhasya kutrāpy adarśanāt
varaṁ mat-sadṛśam ity arta ca vara-śabdaḥ karma-sādhanaḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yuvāṁ gate prāptavati mayi varaṁ
labdhvā ata utphullam anastvena tādṛśa-putrārhasampatti-yogyatecchayā ca
viṣayopārjanaṁ jñeyam \|\|40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mādṛśa eva sūto bhavadbhyāṁ
vṛtaḥ, na tvaham iti kṛtvā pūrvam aṁśena vāṁ sutapaḥ-pṛśnibhyāṁ
pṛśni-garbhaḥ iti putro\'bhavam \| tad anu upendra iti ca
kaśyapāditibhyāṁ tathaivāṁśa-rūpeṇa upendro\'py abhavam, mat
sadṛśasyābhāvād aṁśenaivābhavam iti bhāvaḥ \|\|40-42\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : grāmyān bhogān** iti
tādṛśa-putrotpattīcchayeti bhāvaḥ \| vyavāyo grāmya-dharmaś ca ity
amaraḥ \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** apavargaṁ
sukhaiśvaryapradhānaṁ mokṣaṁ māyayā putrasnehalakṣaṇayā parayā mohitau
tadanubhavena vicitratāṁ gatau vaiṣṇavīṁ vyatanon māyāṁ
putra-sneha-mayīṁ vibhuḥ iti vakṣyati \|\|40\|\|

**\...**

**\|\| 10.3.41 \|\|**

**adṛṣṭvānyatamaṁ loke śīlaudārya-guṇaiḥ samam \|**

**ahaṁ suto vām abhavaṁ pṛśnigarbha iti śrutaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anyatamaṁ** kam api
**śīlaṁ** vṛttam \| **audāryaṁ** māhātmyam \| **guṇā** vātsalyādayaḥ \|
**vāṁ** yuvayoḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śīlaṁ** svabhāvaḥ
śāntatvādi, **audāryaṁ** mahattvaṁ jagadīśatvādi, **guṇaḥ** kāruṇyādiḥ,
tair **ātmanā samaṁ** tulyam \| śruta iti tasya tan-nāmnaiva
vyākhyātatvāt \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ahaṁ tu bhavadbhyāṁ
tad-ukti-cāturyācchalita iva paścād vicāryaṁ bhavan-mano-gatam eva
kṛtavān ity āha---adṛṣṭveti \| **śīlaṁ** sac-caritram **audāryaṁ**
mahattvaṁ **guṇas** tasyāḥ kāraṇaṁ kāruṇyādiḥ, tair **ātmanaiva samaṁ**
tulyaṁ smṛtaḥ khyātaḥ śura iti pāṭhaḥ kvacit so\'yam eva
tretā-yugādhiṣṭhātā babhūveti lakṣyate, viṣṇur yajñaḥ pṛśni-garbhaḥ
sarva-deva urukramaḥ \[bhā.pu.11.5.61\] ity-ādikaṁ hy ekādaśe
tat-prasaṅgataḥ śrūyate \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** adṛṣṭveti \| **śīlaṁ**
sac-caritram, **audāryaṁ** mahattvaṁ, **guṇāḥ** kāruṇyādayaḥ, tayoḥ
kāraṇāni \|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pṛśni-garbha** iti so\'yaṁ
tretā-yugāvatāro lakṣyate, viṣṇur yajñaḥ pṛśni-garbhaḥ
\[bhā.pu.11.5.61\] ity ekādaśe tat-prāsaṅgikokteḥ \|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**prābhyān bhogān
mādṛśaputrotpattīcchayā vyavāyān vyavāyo grāmyadharmaś ca ityamaraḥ
\|\|41\|\|

**\...**

**\|\| 10.3.**42 \|\|

**tayor vāṁ punar evāham adityām āsa kaśyapāt \|**

**upendra iti vikhyāto vāmanatvāc ca vāmanaḥ \|\|**

**śrīdhara-svāmī (bhāvārtha-dīpikā) : adityāṁ kaśyapād vāmana āsa** iti
yat, tad api tad-rūpayor yuvayor **aham eva punar** āsam ity arthaḥ
\|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *tad-rūpayoḥ*
pṛśni-sutapo-rūpayor evāditi-kaśyapayoḥ \| **aham eva** yaḥ
pṛśni-garbhaḥ, sa evāham \| *ity arthaḥ* iti---yaḥ pūrvam avatīrṇaḥ, sa
eva punar apy avatīrṇo'smīti-bhāvaḥ \| vāmanatvād dhrasvatvāt
sundaratvād vā vāmanaḥ sundare kharva harāv aṅkoṭa-pādape[^28] iti
dharaṇiḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tayor iti tair vyākhyātam
\| āsam iti vaktavyo āsetyārṣam \| kiṁ vā, aham āseti parokṣa-prayoga
ārṣaḥ \| vāmanaś ceti vikhyātaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tayor iti tair vyākhyātam \|
tatra tad apīty ādau tad api mamaiva punar astitvam ity arthaḥ \|
**vāmana āsa** iti yad iti **upendra iti vikhyāto** vāmanatvāc ca
vāmanaḥ iti vikhyāto yaḥ sa āseti yad ity arthaḥ aste liṭi rūpaṁ
bhv-ādeśābhāva ārṣaḥ \| yad vā, tathā tathā vikhyātaḥ san yaḥ kaśyapād
adityām āsa babhūva, so\'ham eva tad-rūpayor yuvayor āsa babhūveti
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yā tayātiduratyayā abhavan, tā
dvāro\'pi śrī-vasudeva āgate sati vivṛtā iti dvayor anvayaḥ \|
tad-aṁśasyeva tat-sāmyāt pṛśni-garbhādi-rūpa-dvayena pūrvam āvirbhāvaḥ
\| tathāpy aparitoṣāt tṛtīye svayam eva svayaṁ tāvad atraiva tenaiva
vapuṣety uktyā gamyate \|\|42-44\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : adityāṁ kaśyapād
vāmanaāsa** iti yat, tad api tad-rūpayor yuvayor aham eva punar āsam ity
arthaḥ \|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**pṛśnigarbho yo dhruvāya
varamadāt tretāvatāro\'yaṁ viṣṇuryajñaḥ pṛśnigarbha iti
tatprāsaṅgikokterekādaśe \|\|42\|\|

**\...**

**\|\| 10.3.**43 \|\|

**tṛtīye'smin bhave'haṁ vai tenaiva vapuṣātha vām \|**

**jāto bhūyas tayor eva satyaṁ me vyāhṛtaṁ sati \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asmin vartamānakālīe bhave
janmani \| tenaiva śaṅkhābjādiyutena bhūyaḥ punas tayor eva
pṛśnisutapasor eva nāmāntareṇa devakī-vasudevayor vāṁ yuvayoḥ \| he sati
\| vyāhṛtaṁ kathitam \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** mādṛśatvaṁ loke nāsty
eva, yuvābhyāṁ tu sa hi vṛtaḥ, ato mayā aṁśena
pṛṣṇi-garbhopendra-rūpābhyāṁ dvayor eva bhavayor abhavam, tathāpi
yuvayos tapasā nāham anṛṇī, tena yuvābhyām aham avṛto\'pi svayam evāsmin
bhave putro\'bhavam ity āha---tṛtīye\'smin bhave\'haṁ vai ity-ādi \| vai
prasiddhe, prasiddhaḥ paripūrṇaḥ sarveśvaraḥ patātpara iti
vai-śabdasyārtaḥ \| tenaiva vapuṣā aham ity asya samucitena
paripūrṇa-sac cid ānanda-svarūpeṇa śrī-vigraheṇa, sarva-nāmno
vuddhisthatvād evam adhi-gantavyam \| na tu pṛṣṇi-garbhādivad
aṁśa-rūpeṇa prādur āsam \| ata etad eva tad arthitaṁ yat tvayā mā
pratyakṣam \[28śa ślo\] ity-ādinā praty eṣedhi \| bhujādhikyantu
prāk-smṛtaye, anyathā yady api martya-liṅga evāhaṁ gūdhaṁ paraṁ brahma
manuṣya-liṅgam \[bhā.pu.7.10.48\] ity-ādinā tat svarūpatve\'pi
aiśvarya-prakāśakaṁ catubhuja-rūpaṁ jhaṭiti mat svarūpājñānān na
dvibhujatvena prādur āsam ity āha---nānyathety ādi \| iti vyākyārthaḥ,
iti satyam eva me mayā vyāhṛtam \|\|43.44\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yena purā prādur āsan,
tenaivety adhunā paripūrṇatayā pūrva-jana-dvaye cāṁśatayeti bodhayati
ātmano\'vatāritvāt tayoś cāvatāratvāt, \[bhā.pu.1.3.28\] ete cāṁśa-kalāḥ
puṁsaḥ ity ādy ukteḥ \| vai smaraṇe \| athānantaryaṁ māṅgalye vā \| vāṁ
yuvayos tayor eveti janma-bhedeṣv abhedaṁ bodhayati \| he satīty evaṁ
satīty evaṁ pāti-vratyādi-dharmatayā mad ukter api satyatāpekṣata eveti
bhāvaḥ \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yena purā varāya prādur āsaṁ
tenaiveti ata eva pṛśni-garbhād itve tenaiva vapuṣety anuktatvāt na tu
tadānīm adhuneva svayam eva kintv aṁśenaiveti ete cāmśa-kalā pumsaḥ ity
ādy ukteḥ pṛśni-garbhas tu te buddhim ātmānaṁ bhagavān paraḥ ity atrāpy
etad eva gīrdevyā sūcitam asti ata eva vai niścaye atha kārtsnya tṛtīya
eva bhave tat-sadṛśasuta-prāpti-lakṣaṇa-varasya parama-pūrṇatvāpekṣayā
ca satyaṁ me vyākhṛtam ity uktam \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tathāpi bhavatos tapasā
ṛṇīva punas tṛtīye\'smin bhave\'haṁ paripūrṇa eva prādur āsam \| tat
smaraṇārthaṁ tenaiva vapuṣā caturbhujenety āha---tṛtīye\'smin bhave\'haṁ
vai ity-ādi \| vai iti prasiddhau \| prasiddhaḥ paripūrṇaḥ
sarveśvareśvaraḥ parāt paraḥ, tenaiva vapuṣā aham ity asya samucitena
vapuṣā paripūrṇa-sac cid ānanda-rūpeṇa śrī-vigraheṇa na tu
pṛśni-garbhādivad aṁśakalayā \| bhujādhikyaṁ tu yad idam, tat
prāk-smṛtaya eva \| yady api manuṣya-liṅga evāham, tathāpi
caturbhujākāreṇaiva mām īśvaram iti lokā jānanti, na tu
manuṣya-liṅgenety āha---nānyathā mad-bhavam ity-ādi \| mayi bhavatīti
mad bhavaṁ jñānaṁ martya-liṅgenānyathā na jāyate, caturbhujākāre vinā na
jāyate \| athavā, mad bhavaṁ jñānaṁ yady api martya-liṅgenāpi anyathā na
jāyate, anyathā na bhavati, tathāpi etac caturbhujaṁ rūpaṁ
prāg-janma-smaraṇāya vāṁ darśitam iti pūrvokte eva bhāvaḥ \|\|43-44\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāve janmani tenaiva
caturbhujena ahaṁ jāta iti prathame janmany ahaṁ pṛśni-garbhaḥ
dvitīye\'haṁ vāmanaḥ tṛtīye\'sminn aham evety
asmachabda-mātra-vācyatvena mamaiva pūrṇatvaṁ tayoḥ mad aṁśatvam iti
bodhitam evaṁ tvam eva pūrva-sarg\'bhūḥ pṛśnir iti na tu pṛśnir eva tvam
ity uktyā yuvām iti putra-bhāvena narākṛti parabrahma bhāvena vā
kṛta-snehau sakṛd eva vā cintyantau parāṁ prakaṭa-līlām
uttarāma-prakaṭa-līlāṁ pṛśnyādīnām aṁśatvaṁ devakī-vasudevayor aṁśitvaṁ
ca sati he kovide san sudhīḥ kovido budhaḥ ity amaraḥ \|\|43\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**adityaṁ kaśyapādvā mana
āseti yattadapi tadrūpayoryuvayoraham eva punarāsam ity arthaḥ
\|\|43\|\|

**\...**

**\|\| 10.3.**44 \|\|

**etad vāṁ darśitaṁ rūpaṁ prāg-janma-smaraṇāya me \|**

**nānyathā mad-bhavaṁ jñānaṁ martya-liṅgena jāyate \|\|**

**śrīdhara-svāmī (bhāvārtha-dīpikā) : prāk** prathamaṁ tāvad **etad**
**rūpaṁ** **me** **janmeti** **smaraṇāya** jñānāya **darśitam** \|
**mad-bhavaṁ** mad-viṣayam \| anantaraṁ tvad-icchayā bālo'pi
bhaviṣyāmīti bhāvaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anyathā** mad-icchāṁ vinā \|
**martya-liṅgena** manuṣya-dehena \| *iti bhāva* iti \| mad-icchayā
bhavadbhyāṁ mad-darśanaṁ jātaṁ bhakta-vatsalatvān mama tvad-icchāpi
kāryaiveti tātparyam \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mama bhavo janma yasmin
tat \| ahaṁ jāto\'smīti jñānaṁ manuṣya-rūpeṇa na syāj janmataḥ iti
citsukhaḥ \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhavaty asminn iti bhavo
viṣayaḥ, ahaṁ viṣayo yasya, taj jñānaṁ nirṇayo manuṣya-rūpeṇa na syāt \|
"janyata" iti citsukha-pāṭhaḥ \| yad vā, yac coktaṁ rūpaṁ cedam ity-ādi
tatrāha---**etac** caturbhujākāraṁ yad rūpaṁ **darśitaṁ,** tat tu
vara-dānam ārabhya prācīna-tad-ākāra-prādurbhāva-traya-**smaraṇāyaiva**,
na tu prādhānyāpekṣayā narākṛti-parabrahmatvenaiva svayaṁ bhagavato mama
tatra tatra pratipādanād ity arthaḥ \| kiṁ ca, **anyathā**
prakārāntareṇa mama bhavo jamna tat-pratītir yatra taj jñanaṁ na jāyate
\| kena ? atra prakārāntaraṁ tad evāha---**martyasya** dvibhujatvādinā
prākṛta-manuṣyam eva **liṅgaṁ** cihnaṁ yatra, tena gūḍhena
narākṛti-para-brahma-rūpeṇety arthaḥ \| tasmāc caturbhuja-dvibhujatayā
krīḍato mama mukhyo'pi tad-ākāraḥ prathamaṁ na darśita iti bhāvaḥ \|
mukhyatvaṁ cāsya darśitam eko'si prathamam \[bhā.pu. 10.14.18\]
ity-ādau, tad amitaṁ brahmādvayaṁ śiṣyate ity anta-brahma-vākye, na
cāntar na bahir yasya \[bhā.pu. 10.9.13\] ity-ādi śrī-śuka-vākye, gopyas
tapaḥ kim acaran \[bhā.pu. 10.44.14\] ity-ādi-śrī-śukadevenāpi svayam
anumodanāmenānūdite mathurā-pura-strī-vākye, yan-martya-līlaupayikam
\[bhā.pu. 3.2.12\] ity-ādi-śrīmad-uddhava-vākye ca \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mayi bhavatīti
**mad-bhavaṁ** mad-viṣayaṁ **martya-liṅgena** mayety ahaṁ tu svayaṁ
paripūrṇa-svarūpo **martya-liṅgo** dvi-bhuja eva narākṛti-parabrahmatvād
iti bhāvaḥ \|\|44\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tṛtīye bhave janmani
atrāhaṁ pṛśnigarbho\'haṁ vāmana iti kṛṣṇāṁśatvaṁ tayor uktaṁ tvam eva
pṛśnir abhūr iti pṛśny-adityor devakyāṁśatvaṁ tadāyaṁ sutapā iti
sutapaḥ-kaśyapayor vasudevāṁśatvaṁ cābhimataṁ \| he sati kovide! san
sudhīḥ kovida budhaḥ ity amaraḥ \|\|44\|\|

**\...**

**\|\| 10.3.**45 \|\|

**yuvāṁ māṁ putra-bhāvena brahma-bhāvena cāsakṛt \|**

**cintayantau kṛta-snehau yāsyethe mad-gatiṁ parām \|\|**

**śrīdhara-svāmī (bhāvārtha-dīpikā) :** nanu tvayi prasanne'pi katham
āvayoḥ punaḥ punar janmety ataḥ paraṁ na bhaviṣyatīty āha---yuvām iti
\|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tasmin prasanne
sakalāśiṣāṁ patau kiṁ durlabhaṁ tābhir alam lavātmabhiḥ ity-ādy-ukter
āvayor janmāvṛttiḥ kathaṁ jātety āśaṅkate---nanv iti \| nahi
vastu-śaktir buddhim apekṣate iti nyāyena putra-bhāvenāpi parāṁ punar
āvṛtti rahitām \| yāsyethe ātmane padam ārṣam \| yāsyatha ity arthaḥ
\|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yuvām ity-ādi
putra-bhāvena kṛta-snehau asakṛd vā sakṛd vā iti vā-śabdasyārthaḥ \|
brahma-bhāve sati na parāṁ gatiṁ mal-lokaṁ śrī-vṛndāvanam, brahma-bhāve
sati mokṣam eva \|\|45\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** brahma-bhāveneti svasmin
putra-bhāva-brahma-bhāvayos tulyatā bādhitā, visayasya mahātmya-viśeṣāt,
ata evāsakṛc cintayantāv iti tat tad bhāva uktaḥ \| yad vā, vā-śabda
upamārthe---brahma-bhāveneva putra-bhāvenāsakṛc cintayantau \|
brahma-bhāvena veti vā-śabdena brahma-bhāva ya tucchatvam abhipretam \|
parāṁ sarvotkṛṣṭāṁ mama gatiṁ gamya sthāna---prapañcāta
taśrāvaikuṇṭha-lokam ity arthaḥ kṛta-snehau santau yāsyathaḥ \| yad vā,
mat mattaḥ sakāśād iti tat-praptāvanāyāsaḥ svakāruṇya-viśeṣaś coktaḥ \|
yad vā, apy arthe vā-śabdaḥ \| kiṁ vaktavyaṁ,
parama-sneha-rasamaya-putra-bhāveneti nīrasa-brahma-bhāvenāpi sakṛd api
cintayantau, kutaḥ ? kṛta-snehā mad viṣayaka-snehena yuvayoḥ katham api
mat-prada-prāpti-vighātāsambhavāt \| evaṁ yuvāṁ iti
pūrvaṁ-pūrva-janmatas tayār māhātmyaṁ ca duḥkhitayos tayoḥ sāntvanārthaṁ
pratistuty eva sūcitam \| yady adhikārānte\'ditikaśyapayoḥ
parama-pada-prāptyaiva tad aṁśayor anayos tat-prāptis tathāpi yuvāṁ
yāsyetha iti janmāntarābhāva-mātre tātparyam \| yad vā,
śrī-devakī-vasudevāvibhāveva nitya-vaikuṇṭha-mukhya-pārṣadāvetayor
evāṁśau tau, ata evoktam tvam eva pūrva-saṅge\'bhūḥ pṛśniḥ \[bhā.pu.
10.3.32\] ity-ādi, ato\'nayor adhunaiva nija-pada-prāptis tayoś
cādhikārānte tat prāptir iti śrī-bhāvavatāmṛtottara-khaṇḍoktānusāreṇa
jñayam \| yad vā, mad gatiṁ putra-bhāva-dārḍhye na mām eva na mām eva
gatim \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yuvām iti vā-śabda upamārthe
vikalpe vā, svarūpeṇa guṇena ca bṛhattamatvān mukhyatvena bhagavān
evātra brahma tādṛśa-bhāvena kṛta-snehau santau muhuś cintayantau
bhāva-dvayasya tulyatvaṁ ca viṣaya-māhātmyāt parāṁ mad-gatiṁ
parama-vaikuṇṭhaṁ tad gamanaṁ ca kaśyāpāditibhyām ekībhūyādhikārānte
jñeyam \| anyat taiḥ \|

tatrāvatārikāyām iti katham ity anvayaḥ ata ity-ādis tu siddhāntaḥ \|
athavā tad evam api yuvāṁ sādhakāv iti na mantavayaṁ, na ca punar
mat-prāptau śaṅkā kāryā, yataḥ ete hi yādavāḥ sarve mad-gaṇā eva bhāvini
ity-ādi pādma-kārtika-māhātmya-vacanāt, yathā

> saumitri-bharatau yathā śaṅkarṣaṇādayaḥ \|
>
> tathā tenaiva jāyante nija-lokād yadṛcchayā \|
>
> punas tenaiva gacchanti tat-padaṁ śāśvataṁ paraṁ \|
>
> na karma-bandhanaṁ janma vaiṣṇavānāṁ ca vidyate \|\|

iti pādmottara-khaṇḍha-vacanāt madīya-tanmahā-mantra-maj
janmāṣṭamī-pūjādi-paṭalānusārāc ca yuvāṁ nityam evaitādṛśau tathāpi nam
eva yuvayor api mat premṇaiva mat prema-viśeṣam amarādhana-racārārthaṁ
tatra tatra svāṁśena samprati svayam eva cāvataraṇaṁ pūrvavad eva
mat-prāptis tu svata evety āha, yuvām iti \| putra-bhāveneti,
bhāva-vaiśiṣṭyena tathā mad āvirbhāva-vaiśiṣṭyena cety arthaḥ \|
brahma-bhāveneti bhāva-sāmānyena bhagavan mantratayāvirbhāva-sāmānyena
cety arthaḥ \| vety anukalpe \|

pitarau nānvavindetām ity-ādinā, pitarāv upalabdhārthau ity-ādinā, aho
bhāgyam aho bhāgyam ity-ādi-rītyā, itthaṁ satāṁ brahma-sukhānubhūtyā
ity-ādi-rītyā ca, tāratamyāt pūrveṇa mukhyenetareṇa gauṇena vā
cintayantau, tathāpi sakṛd api cintayantau vā yad avam api sambhavati,
tad āpīty arthaḥ \| parām asyāḥ prapañca-prakaṭa-līlāta uttarāṁ tad
aprakaṭa-līlā-rūpāṁ mad-gatiṁ yāsyetha eva,
nādhunika-sādhana-yogyatāyogyatābhyāṁ tatropakāryatāpakāryate iti bhāvaḥ
\| tatra hetuḥ---kṛta-snehau kṛtaḥ svabhāvata eva siddhaḥ snehaḥ
putra-bhāvamayaḥ premā yayos tau svabhāva-siddhatvam \| atra ayam
ātmāpahata-pāpmā itivat \| yad vā, kṛta-sneho cintayantau sakṛd eva vā
cintayantau anyat samānam \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yāsyathaḥ \|\|45-53\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kintu nārāyaṇa-rūpaṁ
darśitam iti bhavadbhyāṁ mayi brahma-bhāvo na kāryaḥ, putra-bhāva eva
kārya ity āha yuvāṁ mām ity-ādi \| asakṛt sakṛd vā, ca-kāro vārthaḥ \|
putra-bhāvena kṛta-snehau santau māṁ cintayantau \| brahma-bhāve sati
parāṁ parātparāṁ mad-gatiṁ mal lokākhyāṁ na yāsyethe \| brahma-bhāve
kaivalyam eva bhavati, na tu mal loka-prāptiḥ \| yena pūrvam apavargaṁ
na vavrāthe, tenaivādhunāpi putra-bhāvam eva kurutam \| atho
nityatayaiva mayi vātsalyavantau bhaviṣyatha iti bhāvaḥ \|\|45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ sva-pitṛtvāt
sva-mantropāsanā-paṭalokta-vasudevādi-dhyāna-pūjādīnāṁ
sārvakālikatva-pradarśanād apy anyathānupapatti-siddhaṁ tayor
nitya-siddhatvaṁ saṅgopya prema-vardhanārthaṁ sādhakatvam eva khyāpayan
siddhiṁ pratiśrutya tāvānandayati-yuvām iti \| vastutaś cāyam arthaḥ
mama prathamā gatir adyatanī gokulaṁ pratiyātvekāśe varṣe mathurāṁ prati
punarbhāvinī tāṁ parāṁ mad gatiṁ yuvāṁ yāsyethe yāsy athaḥ prāpsyatha
ity arthaḥ sāmprataṁ tu māyā sa yuvayor viccheda eva bhavatīty arthaḥ
\|\|45\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**etac caturbhujaṁ rūpaṁ vāṁ
yuvayordarśitaṁ kimarthaṁ tatrāha prāgjanmeti varadānamārabhya
prācīnatadākāraprādurbhāyatrayasmaraṇāyaiva na tu prādhānyāpekṣayā
narākṛti parabrahmaṇo me prādhānyāt anyathā martyaliṅgena rūpeṇa
paripūrṇenāpi madbhavaṁ jñānaṁ na jāyate bhavatyasmin bhavo viṣayaḥ ahaṁ
prācīnatadākāro yuṣmaddṛṣṭo viṣayo yasya tat \|\|45\|\|

**\...**

**\|\| 10.3.46 \|\|**

śrī-śuka uvāca---

**ity uktvāsīd dharis tūṣṇīṁ bhagavān ātma-māyayā \|**

**pitroḥ sampaśyatoḥ sadyo babhūva prākṛtaḥ śiśuḥ \|\|**

**śrīdhara-svāmī (bhāvārtha-dīpikā) :** [+++]{.mark}

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā, pralayeti kṛtaḥ
prākṛtaḥ iha pṛṣodarāditvāt pralayasya prā ity ādeśaḥ vaṭa-patra-puṭe
tokaṁ śayānam ity ukteḥ \| prakarṣeṇākṛtaḥ svatas siddhaḥ prakṛtaḥ \|
yad vā, prakṛteḥ pravartakaḥ prākṛtiko\'pi śiśuḥ śiśuvad babhūveti \|
yad vā, prākṛtaḥ prakṛtiś ca svarūpaṁ ca svabhāvaśceti paryāyāt
prākṛti-siddham idaṁ hi mahātmanām iti śiṣṭa-prayogāc ca \|
svabhāva-siddha ity evārthaḥ \| arthāntaraṁ tu na cāntar na bahir yasya
ity ārabhya babandha prākṛtaṁ yathā ity agrima-vākye
dṛṣṭānta-dārṣṭāntikābhyāṁ nirasiṣyatīti \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** suta-sneha-svabhāvād
babhūva prākṛtaḥ śiśur iti---prakṛta eva prākṛtaḥ, bāndhavāditvāt
svārthe\'ṇ prākṛtatvaṁ tu dvibhujatvam, tathā ca govinda āsaṅgava
ātta-veṇuḥ \[bhā.pu.6.8.20\] iti veṇu-pāṇitvād dvibhujatvam eva
prāk-siddham, prāg eva tathā vyākhātam \| kiṁ ca, valgu
prakoṣṭha-valayaṁ vinatā sūtāṁse, vinyasta-hastam itareṇa dhunānam ajam
\[bhā.pu.3.15.40\] iti tṛtīyoktes tathaiva vyākhyānāt \| prakṛtaḥ san
śiśur babhūva śiśur iti pratītikṛt, na tv avikṛtasyākhaṇḍa-kiśorasya
śiśutvādi-vikṛtiḥ \| nanu tarhi kim etat, yataḥ stanandhayākāratvena
prākaṭyam ? satyam, ātma-māyayā ātmasu bhakteṣu yā mā śobhā tasyāḥ yā
prāptiḥ, yā prāpaṇe kvip tayā yeṣu yeṣu bhaktekteṣu yathā śobhate, tat
tad icchānurūpatvāt, mātṛ-rūpasya bhaktasya tathā-vidhecchayā tathāvidha
prākaṭyaṁ yathā cakṣuṣor vipra-kṛṣṭvopādhikaṁ dhruvāder jyotiṣas
tathāvidha---sūkṣmatvam, na hi vastutas tat sūkṣmam eva, nikaṭavartināṁ
tu prakṛtam eva tat tathā bhakteśchopādhikam eva prakṛtasya kiśorasya
stokākāratvam, na tu vikṛtis tasyāpīti stokākāratvam eva śiśutvam, na tu
jñānādi-saṅkocavat cet tarhi tasyaiva bhaktasya samayāntare kathaṁ
kiśoratvādi---sphūrtir iti ko viśeṣaḥ \| ata eva bhaktecchopātta-vigraha
iti bhakteccyāyām upātto vividho graho yeneti tatra tatra vyākhyā \|
vastutas tu nitya-kaiśora-evāyam, tathā ca---santaṁ vayasi kaiśore
\[bhā.pu. 3.28.17\] iti nitya-prakṛtte vartamāne śatṛṅ \| vastutastv
idam atra rahasyam---śrī-kṛṣṇa-vigraho hi jñānamayaḥ, bhaktecchānāṁ ca
jñānāntar bhāvāt te yadā yad yad jñānaṁ kurvanti, tat tad eva tatra
tatra pratiphalatīti, sarvasyaiva jñānasya tatra tatra vidyamānatvān na
vikṛtiḥ \| nanu tarhi nitya-līlatvaṁ katham āstām ? satyam etat,
nitya-līlatvaṁ nāma kiṁ tad eva vicāryatām---nityā līlā nāma śaktir
yasya sa tathā, līlā tasya śrīr iva kācin mūrtimatī śaktiḥ, śrīr bhūr
līlā \[sītopa 8\] ity anyatra likhitatvāt, sā tu śrīr iva nityā, tasyās
tu nānā-vidhā eva prapañcāḥ, puru-mahimatvāt \| tasyā nityatve
tat-prapañcānām api nityatve\'pi sarvā eva līlā nitya-siddhā eva, kintu
bhaktecchayā kālavaśād āvirbhāva-tirobhāvau tāsām iti rahasyam \| atha
tayor vāṁ punar evāham adityāmāsa kaśyapāt \[42śa ślo\] iti yad uktam,
tatra dvitīye bhave sutapaḥ-pṛśnyor eva kaśyāpādititvam āsīt \|
tṛtīye\'smin \[43śa-ślo\] iti tayos tat tad-rūpeṇa vartamānayoḥ kathaṁ
vasudeva-devakī-rūpeṇa punar āvirbhāvaḥ saṅgacchatām ? satyam, tayoḥ
śuddha-sattāṁśāv eva pṛthag-bhūya vasudeva-devakī-rūpeṇavatīrṇāv iti
mantavyam \| ata uktam sattvaṁ viśuddhaṁ vasudeva-śabditam
\[bhā.pu.4.3.23\] iti vasudeva-śabda upalakṣaṇaḥ, devakī ceti
boddhavyam, sattvaṁ viśuddham iti kaśyapādityor iti tāt parya-labhyam
\|\|46\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātma-tulyayā māyayā sac
cid ānanda-śakti-viśeṣeṇety arthaḥ \| yad vā, nija-sahaja-kṛpayā \|
prakṛtiḥ svabhāvaḥ, pṛākṛto loka-svābhāvikaḥ \| kiṁ vā, prakṛṣṭam ākṛtam
ākṛtir ākāro dvibhujatvam-lakṣaṇaṁ yasya tathā-bhūtaḥ śiśur
laukikābhinava-jāta-bālako\'to mano-haraṇāddharir bhagavān iti ca
parama-saundaryādy abhiprāyeṇa \| evaṁ divyāyudhādy antardhāpanaṁ
nābhinālasāhity-ādikaṁ ca draṣṭavyam, anyathā gokula-vāsiṣu
mahā-vismayādy utpattis tathā nāḍī sāhityenaivāśaucānāpattyā
śrī-nandasya vakṣyamāṇa-dānādy upapattaś ca pitroḥ saṁpaśyatoḥ sator ity
avilambatoktā \| yad vā, tan māyāyāḥ paramād-bhūtā śaktir darśitā \| yad
vā, tayor dṛṣṭyā tādṛśo vṛttas tābhyāṁ tādṛśāḥ sarve\'snigdhatarā
upa-lakṣyante, anyad dṛṣṭyā ca divya-rūpa evety arthaḥ \|
ataevārjuna-nāradādayas taṁ caturbhujam eva paśyanti, tac ca
śrī-gītā-viśvarūpādhyāyādau vaktam eva \| yad vā, saṁpaśyatoḥ
prākṛta-śiśutvam evāpekṣamāṇayoḥ \| kecic caiva vyacakṣate---pūrvaṁ
dvibhuja-manuṣya-bālaka-rūpeṇaiva jātas tataḥ pitroḥ svajanma-vodhanāya
divya-rūpo\'bhūd ata evoktam---adbhūtam iti, paścāc ca prākṛtaḥ
svābhāviko yathā prāg-jātas tataivābhūd iti \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ kiṁ jātam ity apekṣāyām
āha---itīti ity uktvā haris tac caturbhujaṁ sūpam apahartuṁ
pravṛttatvena ca vikhyāpita-tan nāmāsau tūṣṇīm āsīt tataś ca pitroḥ
sampaśyator eva natv anyatra datta-dṛṣṭyāḥ sator bhagavān
sva-svarūpabhūta-ṣāḍguṇyavānasāvātma-māyayā māyāsyāc chāmbarī-buddhyāḥ
iti trikāṇḍa-ceṣāt māyā tu vayunaṁ jñānam iti nighaṇṭhoś ca
svarūpa-bhūta-jñāna-śaktyā buddhi-sauṣṭhava-viśeṣam ayaśakyteti yāvat
yad vā ātmamāyā tad icchā syāt guṇa-māyā jaḍātmikā iti mahā-sa
mahā-saṁhitā vacanād ātmecchayā yad vā māyā dambhe kṛpāṁ ca iti
viśva-kośād ātma-kṛpayā śiśur āviṣkṛta-śaṁśavo babhūva tatra
viśeṣajñānārtham āha, prākṛta iti \| gauṇyā vṛttyā prākṛta evety arthaḥ
\| yad vā na cāgantukā-kāreṇa tādṛg babhūvety āha---prākṛta iti prakṛtiś
ca sva-rūpaṁ ca svabhāvaś ca iti paryāyāt prakṛti-siddham idaṁ hi
mahātmanām iti prayogāc ca svabhā-siddha evety arthaḥ \| arthāntaraṁ hi
na cāntar na bahir yasya ity ārabhya bavandha prākṛtaṁ yathā iti pūrite
vākye dārṣṭhāntika-dṛṣṭāntābhyāṁ nirasanīyaṁ svābhīṣṭa-līlā-kramam eva
prakaṭayatas tasya sarvadā sarva-śakti-nidhānatvena tat tad
upāsakābhīṣṭa-līlā-darśanāya yugapad yogyatvāt sarvam eva tatra
svabhāva-siddham iti bhāvaḥ \| vakṣyate ca gargeṇa bahūni santi rūpāṇi
nāmāni ca sutasya te iti \|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kathaṁ sutapaḥ-pṛśnyo
kaśyapādityor vā paripūrṇa-bhāvena bhagavān putro nābhūt ? satyam,
byhagavad avatāra-sambandhād eva janma-dvayena
pūrṇavatārāvasthāna-yogyatām āpannau tau \| yataḥ \[bhā pu 1-24-30\]
vasudevaṁ hareḥ sthānaṁ vadanti ity uktiḥ, \[bhā pu 4-3-23\] sattvaṁ
viśuddhaṁ vasudeva-saṁjñitam iti śuddha-sattvatā ca, iti svayam eva tad
rūpam upasañjihīrṣur mātrāpi tathaivoktaś ca prakṛtaṁ svakīya-rūpaṁ
prādurbhāvayāmāsety āha ity uktāsīd ity-ādi \| bhagavān śrī-kṛṣṇa
ātmamāyayā ātmana aicchikyā prakāśikayā māyayā saṁpaśyator eva pitroḥ
prākṛto babhūva \| prakṛta eva prākṛtaḥ bāndhavāditvād aṇ \| kīdṛśaḥ
śiśuḥ ? śiśur iti pratīti-kṛtatvāt śiśur ity upacāraḥ \|
avikāritvād-bhakta-vāsanānurūpaṁ prakāśa evāsau, na tu vikṛtiḥ \|
tathāvidha śaktimattvaṁ hi aiśvaryam, uktaṁ hi-juṣṭaṁ bhagaiḥ svairitar
atra cādhruvaiḥ ity-ādi bhagair aṇimādibhiḥ \| tat maj juṣṭatā ca na
vikṛtir api tvaṁśvarya-viśeṣa eva \|\|46\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātma-māyayā**
ātma-māyāyā-tad icchāsyād-guṇa-māyā-jaḍātmikā iti mahā-saṁhitā-vacanād
ātmecchayā **prākṛtaḥ** prakṛtiś ca svarūpaṁ ca svabhāvaś ceti paryāyāt
prākṛti-siddham idaṁ hi mahātmanām iti śiṣṭa-prayogāc ca
svabhāva-siddhaḥ ity evārthaḥ \| arthāntarasya na cāntar bahir yasya
\[bhā.pu.10.9.13\] ity ārabhya babandha prākṛtaṁ yathā
\[bhā.pu.10.9.14\] iti agrima-vākye dārṣṭāntika-dṛṣṭāntābhyāṁ
nirasanīyatvāt \|\|46\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** śrī-gokulaṁ yāsyan
sva-prāptiviśrambheṇa pitarau harṣayati yuvām iti
putrabhāvenopasarjanībhūtapāramaiśvaryeṇa
brahmabhāvenopasarjanībhūtaputrabhāvena parāṁ gatim iti adya gokulaṁ
prati me gatiḥ pūrvā ekādaśe varṣe mathurāṁ prati yā bhāvinī sā parā tāṁ
yuvāṁ yāsyethe prāpsyathaḥ samprati vicchedo mayā saha bhaveditikhinnatā
mābhūditi, na ca parāṁ gatiṁ mokṣalakṣaṇāṁ madbhaktyā prāpsyathaḥ yāṁ
māyāmohitābhyāṁ yuvābhyāṁ prāk na vṛteti vyākhyeyaṁ ete hi yādavaḥ sarve
madgaṇā eva bhāvin tyādivākyavyākopāt kiṁ ca viśuddhasattvasya vasudevaḥ
parākhyāśaktestu devakyavatāra iti dvayornityamuktatvam eva
tathāpyanyathā ceṣṭitaṁ hareriva janasaṁgrahāyeti prāhuḥ \|\|46\|\|

**\...**

**\|\| 10.3.47 \|\|**

**tataś ca śaurir bhagavat-pracoditaḥ**

**sutaṁ samādāya sa sūtikā-gṛhāt \|**

**yadā bahir gantum iyeṣa tarhy ajā**

**yā yogamāyājani nanda-jāyayā \|\|**

**śrīdhara-svāmī (bhāvārtha-dīpikā) :** yadi kaṁsād bibheṣi tarhi māṁ
gokulaṁ naya yaśodāyāś ca tāṁ kanyāṁ man-māyām ānayeti prathamam eva
bhagavatā pracodito vasudevo yadā gantum aicchat tadaiva ajāpi yā
yoga-māyā sā nanda-jāyayā nimitta-mātra-bhūtayā ajani jātā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ajani prādurbhūtā \| kiṁ
ca,

> garbha-kāle tv asampūrṇe hy aṣṭame māsi te striyau \|
>
> devakī ca yaśodā ca suṣuvāte samaṁ tadā \|\|

iti harivaṁśa-vākye samaṁ sama-kālaṁ suṣuvāta ity arthāvagamāt \| atra
tu devakī-prasavottara-kāle eva yaśodā-prasava-darśanād ubhayor eva
śāstra-vākyayoḥ \| prāmāṇyād evam avasīyate \| yadaiva devakī viṣṇuṁ
suṣuve tad eva yaśodāpi kṛṣṇaṁ tad-anantaraṁ yogamāyā ca suṣuva iti
kāla-bhedena tasyā dviḥ prasava evety ata eva adṛśyatānujā viṣṇuḥ
sāyudhāṣṭa-mahābhujā iti pakṣyate kiṁ yaśodā-prasavasya caturbhujatvādy
anukter narākṛtipara-brahmatvāc ca dvi-bhujatvam eva budhyata vakṣyati
ca tatrodvahat paśu-vaṁśāśiśutvanāṭyaṁ prahlādayaṁ param anantam
agādha-bodham iti brahmā gūḍhaṁ paraṁ brahma manuṣya-liṅgaṁ iti ca
\|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tataś cety ādi \|
bhagavatā tenaiva māṁ nanda-gṛhaṁ prāpaya, mac chaktir yogamāyāvatīrṇā,
sā te\'patyaṁ bhaviṣyati, ahaṁ yaśodāyā apatyaṁ bhaviṣyāmi, ato māṁ
yaśodāyāṁ nyasya tām ānaya iti-prakāreṇa pracoditaḥ preritaḥ \| sutaṁ
bhagavantam ādāya śaurir yadā vahir gantum iyeṣa, tadaiva yoga-māyā
nanda-jāyayā ajani, yataḥ---kāryārthe saṁ-bhaviṣyati \[bhā.pu.10.1.25\]
iti tat-kṣaṇa eva sarveṣām indriya-vṛtti-lopa-kavāṭa-kūṭodghāṭanādi
kāryam āpatitam \| ato madhya-rātre aṣṭamyāṁ bhagavad āvirbhāvaḥ, tad
anantaram avilbata eva navamyāṁ yoga-māyāvirbhāvaḥ, evam vidha eva yogo
hi durlabhaḥ priya-bhaktānām \|\|47.48\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavatā pracodita ity
atra vyaktoktir eva tasya, yathā śrīhari-vaṁśe---

> anujñāpya pitṛtvena nanda-gopa-gṛhaṁ naya \|
>
> vasudeva-vacaḥ śrutvā rūpaṁ saṁharad acyutaḥ \|\| \[ha.vaṁ. 2.4.24\]
> ity asyārthaḥ,

saṁharat samaharata, kiṁ kṛtvā ? nanda-gopa-gṛhaṁ nayeti pitṛtvena
pitṛ-snehenānujñāpy ety arthaḥ \| samyag ādāya komala-vastrās
tṛta-peṭikāyāṁ sukha nidhāya tāś ca śirasyādhāya kiṁ vā sāvadhānaṁ
śanaiḥ śanaiḥ karābhyām utthāpya nijāṅke nidhāya bāhubhām āśliṣyann iva
gṛhītvā so\'nirvacanīya-bhāgyavān \| tataś ca pāda-nigaḍaḥ svayam eva
bhraṣṭa iti jñeyam \| tarhīty atra viśeṣaḥ śrī-harivaṁśe navamyām eva
sañjātāṁ kṛṣṇa-pakṣasya vai tithau \[ha.vaṁ. 2.2.34\] iti nandasya
jāyayeti śrī-nandādīnāṁ tayā mohanaṁ sūcitam \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhāgavatā pracodita ity atra
vyaktoktir eva tasya śrī-hari-vaṁśe

> vasudeva-vacaḥ śrūtvā rūpaṁ saṁharad acyutaḥ \|
>
> anujñāpya pitṛtvena nanda-gopa-gṛhaṁ naya \|\| \[ha.vaṁ. 2.4.24\] iti
> \|

asyārthaḥ saṁharat samaharat kiṁ kṛtvā ? nanda-gopa-gṛhaṁ nayeti
pitṛtvena pitṛ-snehenānujñāyety arthaḥ \| samyag ādāya komala-vastrās
tṛpa-peśikāyāṁ sukhaṁ nidhāya tāṁ śirasyādhāya kiṁ vā, sāvadhānaṁ śanaiḥ
śanaiḥ karābhyām utthāpya nijāṅke nidhāya bāhubhyām āśloṣyann iva
gṛhītvā saḥ anirvacanīyabhāgyavān tataś ca pāda-nigaḍaḥ svayam eva
bhraṣṭa iti jñeyaṁ tarhīty atra viśeṣaḥ śrī-hari-vaṁśe navamyām eva
sañjātā kṛṣṇa-pakṣasya vai tithau \[ha.vaṁ. 2.2.34\] iti \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha athāham aṁśa-bhāgena
devakyāḥ putratāṁ śubhe \[bhā pu 10.2.9\] ity-ādau vyākhyātaṁ
vyatyayārthaḥ satyī-kartuṁ nanda-putratāṁ prepsus tad-bhagavān
prāpaṇārtham ādiṣṭena pitrā tatraiva nīta iti prastavann āha---tataś ca
śaurir ity-ādi \| bhagavat---pracodito bhagavatā caturbhujākāreṇa pūrvaṁ
preritaḥ, paścāt śiśuryadabhūt, tadā jananī-stana-pānānantaraṁk
nanda-bhavanaṁ prāpayituṁ samādāya bahir gantum iyeyeti \| bhagavat
pracodita iti bhagavac chabdasya sutaṁ samādāyeti suta śabdasya ca
vaiyadhikaraṇyena nirdeśaḥ \| yadā bahir gantum iyeva tadaiva
lauha-nigaḍhaka-ppāṭa-kūṭodghāṭanādi-kaṛyāya \[bhā pu 10-1-25\]
kāryārtha saṁbhaviṣyati ity upakrāntāvatāra-hetur yogamāyā nanda-jāyāyām
ajaniṣṭa, tadaiva-tat-prādurbhāva-samaye lauha-nigaḍādi-bhaṅgas
tat-prabhāveṇaivābhūt \| bhagavata icchā-śaktiḥ saiveti tasyā eva
tat-tat-kārya-hetutvād-bhagavān api tām apekṣya pṛthag icchā-vilāsaṁ
prakaṭitavān iti yadātadāśabdayor arthaḥ \|\|47-48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : \"bhagavatā pracoditaḥ**
yadi bibheṣi, tarhi māṁ gokulaṁ naya \| yaśodāyāś ca tāṁ kanyāṁ
man-māyām ānaya ca\" ity-ādiṣṭaḥ sa vasudevaḥ svapāda-nigaḍaṁ svayam eva
srastaṁ vīkṣya **yadā gantum** aicchet, tadā sā nanda-jāyayā
nimitta-bhūtayā ajani jātā kiṁ ca---

> garbha-kāle tv asampūrṇe aṣṭame māsi te striyau \|
>
> devakī ca yaśodā ca suṣuvāte samaṁ tadā \|\|

iti harivaṁśa-vākye samaṁ saha sama-kālam eva suṣuvāta iti
tatrārthāvagamāt \| atra tu devakī-prasavottara-kāla eva
yaśodā-prasava-darśanād ubhayor eva śāstra-vākyayor ati-prāmāṇyād evam
avasīyate \| yadaiva devakī kṛṣṇaṁ suṣuve tadaiva yaśodāpi kṛṣṇaṁ
suṣuve, tad-anantara-samaye yoga-māyāṁ ca suṣuve iti kāla-bhedena tasyā
dviḥ prasava eveti \| ata eva adṛśyatānujā viṣṇoḥ sāyudhāṣṭa-mahā-bhūjā
\[bhā.pu.10.4.9\] iti vakṣyate \| kiṁ ca, yaśodā-prasūtasya kṛṣṇasya
caturbhujatvād anukte narākṛti-parabrahmatvāc ca dvibhujatvam eva
buddhyata iti \|\|47\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ātmamāyayā nijecchayā
ātmamāyā tadicchā syādguṇamāyā jaḍātmika iti mahāsaṁhitāvacanāt prākṛtaḥ
prakṛtyā svarūpeṇaiva vyaktaḥ śaiṣikroṇa-saṁsiddhi-prakṛtī tv ime
svarūpaṁ ca svabhāvaś ca nisargaś cety amaraḥ svabhāvaḥ prakṛti-śīlam
iti nidhanaṁ jayaś ca tasya śiśor gokule gatasya
para-brahmatvādy-abhimānāt \|\|47\|\|

**\...**

**\|\| 10.3.48 \|\|**

**tayā hṛta-pratyaya-sarva-vṛttiṣu**

**dvāḥ-stheṣu paureṣv api śāyiteṣv atha \|**

**dvāraś ca sarvāḥ pihitā duratyayā**

**bṛhat-kapāṭāyasa-kīla-śṛṅkhalaiḥ \|\|**

**śrīdhara-svāmī (bhāvārtha-dīpikā) :** hṛtāḥ pratyayārthāḥ sarvā
vṛttayo yeṣām \| athavā hṛtāḥ pratyayā anyāś ca sarvā vṛttayo yeṣāṁ
jāgratām api tathā-bhūteṣu dvāra-pāleṣu satsu \| bṛhatsu kapāṭeṣu
loha-kīlaka-yukta-śṛṅkhalair bṛhadbhiḥ kapāṭādibhir duratyayā iti vā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pratyayārthāḥ
padārtha-pratyāyakāḥ buddhyādi-vṛttayaḥ \| kkiṣṭa-kalpanayārucer
arthāntaram āha---arthaveti \| pratyayāḥ pratītayo jñānānīti yāvat \|
anyāḥ sarvā vṛttayo'dhyavasāyādyāḥ \| yad vā, pratīyate padārthā yais te
pratyayāḥ cakṣurādīdriyāṇi teṣāṁ vṛttayo rūpādi-jñāna-hetukā iti
tathā-bhūteṣu nivṛttikeṣu satsu pūrva-samāse kārkaśyaṁ dṛṣṭvā
samāsāntaram āha---bṛhadbhir ity-ādi \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pratyayo jñānam, dvāḥsthā
dvārasthitā rakṣiṇo dvāra-pālāś ca, teṣu tathā ca śrī-viṣṇu-purāṇe---

> mohitāścābhavaṁs tatra rakṣiṇo yoga-nidrayā \|
>
> mathurā-dvārapālāś ca vrajanty ānaka-dundubhau \|\| \[vi.pu.
> 5.3.16\]iti

mohanādikaṁ māyayā eva yogyam iti tathā tad uktam, prakāśanantu
śrī-bhagavata eveti tathaiva tad āha---dvāraś ceti \| athāntaraṁ sadya
evety arthaḥ, evam asya pūrveṇānvayaḥ \| ca api, pihitā
rakṣārthasthāpita-siṁha-vyāghrādi-vyāptatvāt, kiṁ ca, bahat-kapāṭādibhiḥ
pihitā \| kṛṣṇaḥ paramānanda-ghana-mūrtis tasya vāhe vāhaka iti
vahanādi-śramo nirastaḥ \| yad vā, saṁsāra-bandham api karṣati haratīti
kṛṣṇas tad vāha iti \| svayaṁ dvārvikṛtau hetuḥ \| tamo yathodghāṭitaṁ
syād iti samaye nija-sevā-siddhaye pārṣada-pravaraḥ śrīmān ananta eva---

> śayyāsana-paridhāna-pādukāc chatra-cāmaraiḥ \|
>
> kiṁ nābhūs tasya devasya mūrti-bhedaiś ca mūrtiṣu \|\|iti
> brahmāṇḍa-vacanāt \|

anvagāt śrī-vasudevasya paścād alakṣitaṁ pratyakṣaṁ vāgacchat, tathā ca
śrī-viṣṇu-purāṇe---

> vardhatāṁ jala-dānāc ca toyam atyulbaṇaṁ niśi \|
>
> sañchādyānuyayau śeṣaḥ phaṇir ānakadundubhim \|\| iti \[vi.pu.
> 5.3.17\] \|\|48.49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tayeti yugmakaṁ pratyayaḥ
jñānaṁ dvāsthāḥ dvārasthitā rakṣiṇo dvāra-pālāś ca teṣu tathā ca
śrī-viṣṇu-purāṇe mohitāś cābhavaṁ tatra rakṣiṇo yoga-nidrayā \|
mathurā-dvāra-pālāś ca vrajaty ānakadundubhau iti mohanādikaṁ ca māyayā
eva yogyam iti tathā \| tad uktaṁ prakāśanaṁ tu śrī-bhagavata eviti
tathaiva tad āha dvāraś ceti \| athānantaraṁ sadya evety arthaḥ \| yāḥ
pihitā mudritās tā dvāro\'pi dvāsthādīnāṁ hṛta-pratyayāditvaṁ
lakṣaṇī-kṛtya śrī-vasudeva āgate satisvayam eva vivṛtā ity arthaḥ \| tāś
ca katham apy uddhāṭayituṁ na śakyanta ity āha-bṛhat kapāṭādibhir
durratyayāḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayā yoga-māyayā hṛtāḥ
pratyayasya jñānasya sarva-vṛttayo yeṣāṁ teṣu dvāstheṣu dvārapāleṣu
śāyiteṣu sat sviti jñāna-haraṇaṁ yoga-māyāṁśa-bhūtāyāḥ māyāyāḥ kāryaṁ
yāḥ dvāraḥ pihitāḥ tāḥ vyavaryanta vivṛtā ity arthaḥ \| bṛhat
kavāṭa-gatair āyasakolaśṛṅkhalair durtyayāḥ duratikramāḥ raver nimittāt
upāṁśu manda-mandaṅgarjitaṁ yasya saḥ phaṇairś chatrī-kṛtair ity arthaḥ
\| śayyāsana-parīdhāna-pādukāc chatra-cāmaraiḥ kinnābhūs tasya kṛṣṇasya
mūrti-bhedaiś ca mūrtiṣu iti brahmāṇḍa-purāṇāt \|\|48.49\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tataśceti trikam \|
bibheṣi cenmāṁ yaśodāveśmani nidhāya tatkanyāmānīya kaṁsāya dehīti
bhagavatā pracoditaḥ śauriḥ svapādau nigaḍau vīkṣya sutaṁ hariṁ samādāya
sūtikāgṛhābahirgantuṁ yadeyeṣa tarhi tasminneva samaye nandajāyayā
nimittena yā yogamāyā viṣṇormāyā bhagavatītyatroktā\'jani jātā tayā
kartryā triguṇayā svāṁśena hṛtāḥ pratyayasya jñānasya sarvā vṛttayo
yeṣāṁ teṣu dvāḥstheṣu śāyiteṣu satsu yā dvāraḥ kapāṭaiḥ pihitāstāḥ
kṛṣṇavāhe vasudeve āgate sati svayam eva vyavaryanta vivṛttā
udghāṭitakapāṭā babhūvuḥ mṛduvastrāstṛtāyāṁ peṭikāyāṁ nihitaṁ kṛṣṇaṁ
parānandaṁ śirasi bahatīti kṛṣṇavāhastasmin kīdṛśyastā ity
āha---bṛhadbhiḥ kapāṭaistadgaterāyasakīlaiḥ śṛṅkhalaiś ca duratyayā
durlabhyāḥ ravernimittāt upāṁśu mandaī garjitaṁ yasya sa parjanyo meghaḥ
phaṇaicchatrīkṛtaiḥ śayyāsanaparīdhānapādukāchatracāmaraiḥ \| kiṁ
nābhūstasya devasya mūrtibhedaiś ca mūrtiṣvi iti brahmāṇḍavacanāt
\|\|48-50\|\|

**\...**

**\|\| 10.3.49 \|\|**

**tāḥ kṛṣṇa-vāhe vasudeva āgate**

**svayaṁ vyavaryanta yathā tamo raveḥ \|**

**vavarṣa parjanya upāṁśu-garjitaḥ**

**śeṣo'nvagād vāri nivārayan phaṇaiḥ \|\|**

**śrīdhara-svāmī (bhāvārtha-dīpikā) :** svayam eva vyavaryanta vivṛtā
ity arthaḥ \| vyavriyantenti vaktavye guṇaś chāndasaḥ \| raver nimittāt
\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vavarṣa parjanya** ity-ādi
\| upaṁśutvaṁ kaṁsa-bhiyā, kuto meghānāṁ gartitaiḥ kaṁsa-bhayam ity
āśaṅkāyāṁ garjitāny atra jaya kṛṣṇa jaya kṛṣṇeti stavana-parāṇīti jñeyam
\| varṣaṇantu teṣām evānandāśrūṇām iti śeṣa-saubhāgyārthaṁ ca, tathā
sati tasya chatra-saubhāgyaṁ bhavati, loka-pracārābhāvārthaṁ ca \|
śeṣo\'nvagād ity-ādi \| yady api varṣātapa-vāraṇatvena garuḍasyaiveyaṁ
sevā, tathāpi śeṣasyāgrajatvāparādha-saṅkocena tad apajihīrṣayā haṭheṇa
para-sevā-grahaṇam \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : vavarṣa parjanya**
ity-ādi \| upaṁśutvaṁ kaṁsa-bhiyā, kuto meghānāṁ gartitaiḥ kaṁsa-bhayam
ity āśaṅkāyāṁ garjitāny atra jaya kṛṣṇa jaya kṛṣṇeti stavana-parāṇīti
jñeyam \| varṣaṇantu teṣām evānandāśrūṇām iti śeṣa-saubhāgyārthaṁ ca,
tathā sati tasya chatra-saubhāgyaṁ bhavati, loka-pracārābhāvārthaṁ ca \|
śeṣo\'nvagād ity-ādi \| yady api varṣātapa-vāraṇatvena garuḍasyaiveyaṁ
sevā, tathāpi śeṣasyāgrajatvāparādha-saṅkocena tad apajihīrṣayā haṭheṇa
para-sevā-grahaṇam \|\|49\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kṛṣṇaḥ---

> kṛṣir bhū-vācakaḥ śabdo ṇaś ca nirvṛti-vācakaḥ \|
>
> tayor aikyaṁ paraṁ brahma kṛṣṇa ity abhidhīyate \|\|

ity anusāreṇa sarvākarṣaka-paramānanda-ghana-mūrtis tasya bāhe bāhaka
iti bahanādiśramo nirastaḥ pratyuta paramānanda eva vyañjitaḥ tathā
saṁsāra-bandham api karṣati haratīti kṛṣṇas tad vāha iti svayaṁ
dvāmivṛtau ca hetuḥ vyavaryateti karma-kartari prayogaḥ kartā cārthāt
śrī-vāsudeva eva tamo yathoddhaṭitaṁ syād iti dṛṣṭāntena tad āgamanāt
pūrvam eva krameṇa samyag vivṛtir dvanitā parjanyo garjan meghaḥ upāṁśu
mandaṁ mandaṁ garjitaṁ yasya saḥ śeṣa iti samaye nija-sevā-siddhaye
pārṣada-pravaraḥ śrīmān ananta eva śayyāsana-parīdhāna-pādukāc
chatra-cāmaraiḥ kiṁ nābhūs tasya kṛṣṇasya mūrti-bhedaiś mūrtiṣu iti
brahmāṇḍa-vacanāt anvagāt śrī-vasudevasya paścād acchat tathā ca
śṛi-viṣṇu-purāṇe varṣatāṁ jala-dānāṁ ca toyam aty ulvaṇaṁ niśi \|
sañchādyānuyayau śeṣaḥ phaṇair ānaka-dundubhim iti tac ca tena
sva-śīrasi mahā-vṛṣṭi-nivāraṇaṁ yat kiñcit lakṣitam eva jñeyaṁ cintayā
vardhamāne vaiyagrye sadyaḥ sukhada-camatkāra-hetutvena yogyatvāt
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha bhagavad vijaya-samaye
meghā jaya śabdaṁ cakrur ity āha---vavarṣa parjanya ity-ādi \|
upaṁśu-garjitatvaṁ kaṁsa-bhayenaiva jaya kṛṣṇa, jaya kṛṣṇa iti garjanaṁ
boddhavyam \| vavarṣeti ānandāśukṣaraṇaṁ śeṣa-saubhāgya-prakaṭaṇārtham
\| anyathā śeṣasya chatratā na syāt \| yady api
varṣātapavāraṇādi-sevā-garuḍasyaiva, tathāpi
śeṣenāgrajatvāparādhakṣamāpanārthaṁ haṭhāt para-sevā gṛhītā \| anvagād
iti paścād gamanaṁ catra-dhāriṇaḥ pārśvasthatva-sambhave\'pi
vasudeva-saṅkoca-khyāpanārtham \|\|49\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** [+++]{.mark}

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.3.50 \|\|**

**maghoni varṣaty asakṛd yamānujā**

**gambhīra-toyaugha-javormi-phenilā \|**

**bhayānakāvarta-śatākulā nadī**

**mārgaṁ dadau sindhur iva śriyaḥ pateḥ \|\|**

**śrīdhara-svāmī (bhāvārtha-dīpikā) :** gambhīro yas toyaughas tasya
javena ya ūrmayas taiḥ phenilā phena-vyāptā \| bhayaṇakair āvarta-śatair
vyāptāpi \| śriyaḥ pateḥ sītā-pateḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yamānujā yamunā \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : +++**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** maghoni śakre svayam eva
varṣatīti lokasya kasyacid api vahir aniḥ saraṇārtham andhakārādhikyena
śrī-vasudevād adarśanādy arthaṁ ca vṛṣṭer bāhulyaṁ sūcitam \| yamānujeti
tadānīṁ parama-bhīṣaṇatvādy abhiprāyeṇa, tad
evābhivyañjayati---gambhīretyādi viśeṣaṇābhyāṁ, ata eva nadīti
mahā-śabda-yuktatvaṁ ca śleṣeṇoktam, tathāpi yathā sītāpateḥ samudras
tathā śrī-vasudevasya mārgaṁ dadau \| tathā ca tatraiva---

> yamunāṁ cāti-gambhīrāṁ nānāvartaśākulām \|
>
> vasudevo vahan viṣṇuṁ jānu-mātra-vahāṁ nadīm \|\|iti \|\| \[vi.pu.
> 5.3.18\] \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** magheni śakre svayam eva
varṣatīti saty api māyā-mohita-janatve tad ajñānād asau śṛī-vasudevād
arśanādy artham eva vṛṣṭim akarot yā khalu jalabhūmyor ekatāpādanena
tasya sahasā yamunāvagāhe\'pi hetur abhūt tatrāsakṛtvaṁ ca tat
kleśa-śaṅkayā madhye madhye vicchedanāt sa ca vicchedo nirjana-deśa iti
jñeyaṁ yamānujeti tadānīṁ parama-bhīṣaṇatvādy abhiprāyeṇa tad
evābhivyañjayati---gambhīretyādi-viśeṣaṇābhyām ata eva nadīti
mahā-śabda-yukta tvaṁ ca śleṣeṇoktaṁ tathāpi yathā sītāpateḥ samudras
tathā sā śṛi-vasudevasya mārgaṁ dadau parāvṛttāvapi tasyaiva tad dānāt
ata eva tair api sītāpater ity eva vyākhyātaṁ tathā ca śṛī-viṣṇu-purāṇe
yamunāṁ cātigambhīrāṁ nānāvartaṁ-śatākulām \| vasudevo vahan viṣṇuṁ
jānu-māntravahāṁ yayau iti \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tayaughas toya-samūhaḥ
śriyaḥ pateḥ sītā-pateḥ \|\|50\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.3.51 \|\|**

**nanda-vrajaṁ śaurir upetya tatra tān**

**gopān prasuptān upalabhya nidrayā \|**

**sutaṁ yaśodā-śayane nidhāya tat-**

**sutām upādāya punar gṛhān agāt \|\|**

**śrīdhara-svāmī (bhāvārtha-dīpikā) :** nidrayā ajayā \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra nanda-vraje \| tān
nanda-prabhṛtīn \| kiṁ ca---yadā vasudevaḥ svaputraṁ gṛhītvā nandālayam
itastadā tena yaśodā-sūnurbhagavad yoga-māyā-pihita-dṛṣṭinā tatra sthito
nāvalokito'pi tu tad upari sva-sutaṁ nyadhāpayatsa ca tadā tasminn
evāntarhito'bhūd iti tad āha---sutam iti \| yaśodayā saha yaśodāyāṁ vā
prādurbhāvāt prāk śete iti yaśodāśayanaḥ golokeśaḥ paratamo dvibhujākṛti
śrī-kṛṣṇas tasmin nidhāya vasudeva-nandanastu vaikuṇṭheśo viṣṇus tasya
golokeśentardhānaṁ prapañcitaṁ śrī-gargācāryair lokoka-khaṇḍa iti \| kiṁ
ca yāvad akrūrāgamanaṁ tāvatsa tatraivāntarhitas tasthāvakrūreṇa sākantu
vasudeva-nandana eva yayau tāṁ sampratiṣṭau vasudeva-nandanau iti
vakṣyamāṇatvāt nanda-nandanastu tatraiva tasthau vṛndāvanaṁ parityajya
pādam ekaṁ na gacchati ity ukte gopīnāṁ tadviyogastu
dvārakāstha-paṭṭa-rājñīvan prātibhāsika eva na tu vāstava iti dhyeyam \|
tat-sutāṁ yaśodā-sutām kiṁ ca kaṁsāt svaputra-rakṣaṇārthaṁ
mitra-putyāvadhānārthaṁ jānato'pi parama-dhārmikasyāpi
vasudevasyāyamanyāyo na dūṣaṇaṁ pratyuta bhūṣaṇam eva putrībhūte bhavati
vardhiṣṇu-snehenaiva tādṛśa-vivekāpahārāt \| tathā cakāreti bhāvaḥ \|
atra gṛhaṁ bhāryā gṛhīṇy eva gṛha mproktam ity ukteḥ bahutvaṁ tasyā
muhuś cintanāt \| kaṁsa-kārāgṛhasya vasudeva-gṛhābhāvāt \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nandasya vrajaṁ prāyo
gavāvāsam iti tatra dvara-bandhādiśaṁkā nirastā \| upetya samīpe
prāpyeti sadyas tatra gamanaṁ bodhayati \| yad vā, upāyena gatveti
prayatna-viśeṣam, śrī-vrajeśvarājñayā sarvato nikhāta-kaṣṭakāvaraṇādinā
duṣpraveśatvāt, tān śrī-nandādīn, nidrayā svābhāvikyā \| kiṁ vā, tān
jāgaraṇa-śīlān api yogamāyayā hetunā prakārṣeṇa niḥsaṁjñatayā
suptānupalabhya dṛṣṭavety arthaḥ \| śiśum iti prākṛtatayā
sneha-bharodayena śrī-vasudevasya nija-bālakābhimānāt \| yad vā, aśiśum
api śiśutvaṁ prāptam iti śrī-bādarāyaṇer bhakti-bharoktiḥ \| evam anyad
apy ūhyam \| tasyāḥ sutām upāyenopakārārthaṁ vā ādāyeti śrī-vasudevasya
śrī-bhagavati sneha-bharo darśitas tad arthaṁ māyāyā api svīkārāt, tathā
mitra-putryāḥ kaṁsa-kārya-vadha-doṣān apekṣaṇāc ceti, gṛhān
nija-bandhanāgāram \|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upetya samīpe gatve\'pi
vartmādikam ajānato\'pi tasya daiva-sāhāyyaṁ sūcitaṁ
dvāra-bandhādi-vimokas tu pūrvavat tadānīṁ śrī-yaśodā-samīpe
samabhivyakta-śaiśava-mādhuryeṇa śrī-vasudevasya svasya cāṣṭa-cittatvāc
chiśum ity uktaṁ sutam iti kvacit pāṭhaḥ nidhāya nidhim iva gūḍhaṁ
nyasya tasyāḥ sutām upādāya māyātvena kanyātvena ca kaṁsa-vacanārtham
upādeyatvena ca gṛhītvā eṣa ca śrī-bhagavati sneha-bhara eva yad arthaṁ
māyātvena jñātāyā api svīkāraḥ tathā mitra-putrītvena pratīyamānāyā api
kaṁsa-kārya-vadha-doṣān apekṣaṇaṁ gṛhān iti cintā-vyākulasya
śṛi-devakī-lākṣaṇasya nija-gṛhasya tato muhuḥ sphuritatvena
bahutva-nirdeśaḥ \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tadā mathurāto
mahā-vanāgamane madhyavartinī yamunā ca svayam eva panthānaṁ dadāvity
āha---mārgaṁ dadau sindhur ivan śrīyaḥ pateḥ \| sindhur iva gabhīratvād
dustarāpi sā yanunā śriyaḥ pates tasya mārgaṁ dadau \|\|51-53\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat sutām upadāyeyi**
kaṁsāt sva-putrasya rakṣaṇaṁ mitra-putryā vadhaṁ jñānato\'pi
parama-dhārmikasyāpi vasudevasyāyamanyāyo na dūṣaṇaṁ pratyuta bhūṣaṇam
eva putrī-bhūte bhagavati vardhiṣṇusnehenaiva tādṛśa-vivekāpahārāt
\|\|51\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** **maghoni** indre
asakṛdvarṣati sati **yama-anujā** nadī yamunā mārgaṁ dadau
jānu-daghna-jalā babhūva, kīḍṛśī? gambhīrā cāsau toyaughajavena
vāripravāhavegenormayo yasyāṁ sā ca phenilā ceti bhayānakā bhayaṅkarā ye
āvartā jala-bhramās teṣāṁ śatair ākulā vyāptā **śriyaḥ pateḥ**
śrī-rāmasya laṅkāṁ jigamiṣoḥ **sindhur iva** \|\|51\|\|

**\...**

**\|\| 10.3.52 \|\|**

**devakyāḥ śayane nyasya vasudevo'tha dārikām \|**

**pratimucya pador loham āste pūrvavad āvṛtaḥ \|\|**

**śrīdhara-svāmī (bhāvārtha-dīpikā) :** pratimucya vaddhvā \| padoḥ
pādayoḥ \| lohaṁ nigaḍam \| āste sma \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dārikāṁ kanyām \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dārikāṁ bādikāṁ tāṁ
pūrvavad āvṛto niruddha tad āgamanānantaraṁ punar
dvāra-bandhādi-niṣpatteḥ \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dārikāṁ bālikāṁ śayane
nyasyeti tasyā udakarśoka-vṛddhi-śaṅkāyā anādareṇaiva śayana eva nyasya
na punar aṅka ity arthaḥ \| pūrvavad āvṛtaḥ kapāṭādibhir niruddhaḥ
\|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pratim ucya baddhvā
pādayor lauhaṁ nigaḍam āvṛtaḥ āste sma \|\|52\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nandeti \| atrāpi
nanda-nṛpa-dvāra-pālānāṁ gopānāṁ prasvāpo yoga-nidrayā parāṁśa-bhūtayā
babhūva, dvāraś ca sarvā mukta-kapāṭāḥ svayam āsan, yaśodā ca tayaiva
svāpaṁ prāpa, tat-putraṁ vasudevo nāpaśyat sva-putraṁ tatra nidhāya
tat-kanyāṁ nītvā prāgāt \| dvau ḍimbhau megha-khaṇḍādhivakatāṁ gatāv iti
bodhyam \| sā kanyā kaṁsena hantum aśakyeti jñāna-sattvād vasudevasya na
chadbhitvaṁ doṣaḥ \|\|52\|\|

**\...**

**\|\| 10.3.53 \|\|**

**yaśodā nanda-patnī ca jātaṁ param abudhyata \|**

**na tal-liṅgaṁ pariśrāntā nidrayāpagata-smṛtiḥ \|\|**

**śrīdhara-svāmī (bhāvārtha-dīpikā) :** jātaṁ kiñcid iti kevalam
abudhyata na tu tal liṅgaṁ putraḥ kanyā veti \| yoga-nidrayā ca mohiteti
\|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanda-patnī ceti
ca-kāronukta-samuccāyakaḥ \| yathā vasudeva-patnī tathā nanda-patnī ca
jātaṁ sva-garbhād utpannam apatyaṁ paraṁ sarvotkṛṣṭam abudhyata
tan-mādhuryāsvādaśaktyaiva tad dattayā tadīya-svarūpa-bhūtāntandam
anubhavagocarī cakārety arthaḥ \| kiṁ tu tasya liṅgaṁ parameśvaro'yam
eveti viśeṣaṁ nābudhyateti bhedaḥ \|

nanu, tasyā garbhajaḥ kṛṣṇa iti na prasiddhaṁ tatrāha---yaśodeti \| tad
yaśo dadāti devakyai sakhībhāvāt \|

> dve nāmnī nanda-bhāryāyā yaśodā devakīti ca \|
>
> ataḥ sakhyam abhūt tasyā devakyā śaurijāyayā \|\|

ity-ādi purāṇād iti vyākhyātaṁ
bhāgavatāmṛta-vaiṣṇavatoṣiṇyānanda-vṛndāvana-campvādi-santatyaiveti
nopekṣaṇīyam \| pariśrāntātisaukumāryāt prasavotthaśramayutā prasavānte
cānandena śramopaśantyā nidrayetyāheti vā \|\|53\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yaśoder iti sat putrot
pattyā śrī-nandasya vrajasya ca tathā sva-garbhato jananena yoga-māyāyāś
ca kīrti-vistāraṇābhi-prāyeṇa \| kiṁ ca, nandayati gajad iti nandas
tasya patnīti api tat puttot pattyā jagad ānandakatvaṁ tathā tat
patitvena nandasyāpi yoga-māyādi yaśo-vistāraṇaṁ ca sūcitam \| apy arthe
cakāraḥ, vrajeśvarītvena bahula-parijana-vṛtāpīty arthaḥ \| pariśrāntā
prasava-svābhāvena jātāty antaśramā, apagatā smṛtir anusandhānaṁ yasyāḥ
sā, tat parijanānām api tādṛśatvam ūhyam tathā ca tatraiva---

> tasmin kāle yaśodāpi mohitā yoga-nidrayā \|
>
> tām eva kanyāṁ maitreya prasūtā mohite jane \|\| iti \| \[vi.pu.
> 5.3.20\]

anyat tair vyākhyātam yad vā, tataś ca param uttamaṁ putraṁ jātam
abudhyate, tasya kānti-viśeṣa-prasarādi-darśanāt tasya
śrī-vasudeva-kṛta-putra-parivartanāder liṅgaṁ lakṣaṇam anyat samānam \|
paścāt putra-darśanena parama-dṛṣṭābhūd iti jñeyam tathā ca tatraiva---

> dadṛśe ca prabuddhā sā yaśodā jātam ātmajam \|
>
> nīlotpala-dala-śyāmaṁ tat\'ty arthaṁ mudaṁ yayau \|\| iti \|\|53\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yaśodeti \|
tādṛśa-putrotpatyā śrī-nandasya vrajasya ca kīrter vistārābhiprāyeṇa
tathā nandayati putrotpatyā jagad iti nandatvāt tasyāpi tad ānandatā
sūcitā tasya patnīti tasyā api jagad ānandakatvaṁ tathā tat-patitvena
yaśo-vistāraṇaṁ sūcitaṁ priśrāntā prasanna-svābhāvena jātāty anta-śramā
nidrayā yoga-nidrayā ataḥ sutarāṁ tat parijanānām api tādṛśatvam ūhyā
tathā ca śṛi-viṣṇu-purāṇe tasmin kāle yaśodāpi mohitā yoga-nidrayā \|
tām eva kanyāṁ maitreya prasūtā mohite jane iti paścāt putra-darśanena
parama-dṛṣṭābhūd iti ca jñeyaṁ tathā ca tatraiva dadṛśe ca prabuddhā sā
yaśodā jātam ātmajam \| nīlotpala-dala-śyāmaṁ tatoty arthaṁ mudaṁ iti
\|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paraṁ kevalaṁ jātam
abudhyata na tu putraḥ kanyā veti tasya jātasya cihnaṁ tatra hetuḥ
pariśrāntā ati-saukumāryāt prasavottha-śramayutā prasavānte cānandena
śramopaśāntyā ca nidrayeti kiṁ cātra cakāra ukta-samuccaye yathā
vasudeva-patnī tathā nanda-patnī ca jātaṁ sva-garbhād utpannam apatyaṁ
paraṁ sarvotkṛṣṭam abuddhyata tan mādhuryāsvāda-śaktyaiva tad dattayā
tadīya-svarūpa-bhūtānandam anubhava-gocarī cakārety arthaḥ \| kintu
tasya liṅgaṁ parameśvaro\'yam eveti liṅga-viśeṣaṁ na abuddhyateti bhedaḥ
\|

nanu, tasyāḥ garbhajaḥ kṛṣṇa iti yaśo na prasiddhaṁ tatrāha yaśodā tad
yaśo dadāti devakyai sakhībhāvāt dve nāmnī nanda-bhāryā yā yaśodā
devakīti ca ataḥ sakhyam abhūt tasyā devakyā
śauri-jāyayetyādi-purāṇa-vacanāvagatād ity arthaḥ \| vyākhyānam idaṁ
bhāgavatāmṛta-vaiṣṇavatoṣaṇy ānanda-vṛndavanādi sammatyaiveti
nopekṣiṇīyam \|\|53\|\|

iti sārārtha-darśinyāṁ harṣiṇyāṁ bhakta-cetasām \|

tṛtīyo daśama-skandhe saṅgataḥ saṅgataḥ satām \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** padoḥ pādayoḥ lohaṁ
nigaḍaṁ pratimucya baddhā āvṛtaḥ kārānirūddhaḥ \|\|53\|\|

niśīthe ity-ādinā harer mathurāyāṁ gokule ca janmoktyā pūrvatra
pitṛbhyāṁ tasya stutiḥ sambhāṣaṇaṁ cokte uttaratra kim abhūt tad
āha---yaśodeti; vasudevapatnīva nandapatnī ca svagarbhājjātaṁ paraṁ
pareśamabadhyata tatkaracaraṇagatāni cihnāni vīkṣyānādimata putro\'yaṁ
pareśomāṁ pramodayannavātaradityavaidity arthaḥ \| nanu devakīva tuṣṭāva
putrabhāvena tadaiśvaryadhiyo\'nyagbhūtatvāt jātāṁ kanyāṁ tu nāpaśyaditi
bodhyam \| nanu tatra vasudevo\'pyāgatya kanyāṁ nītvā gatavāniti kuto
nābudhyata tatrāha---na taditi tasya vasudevāgamāderliṅgaṁ cihnaṁ
nābudhyata \| liṅgaṁ cihne tu māne\'pi iti viśvaḥ na tadvedeti kecit
paṭhanti \| tad vasudevāgamanaṁ na vedeti tatra heturnidrayeti
rahasyarakṣiṇyā yogamāyayety arthaḥ \|\|54\|\|

iti śrīmadbhāgavate mahāpurāṇe daśamaskandhe
śrīmadbaladevavidyābhūṣaṇakṛtavaiṣṇavānāndanyāṁ tṛtīyo\'dhyāyaḥ
\|\|3\|\|

**\...**

(10.4)

## atha caturtho'dhyāyaḥ

### jighāṁsoḥ kaṁsasya hastād unmuktāyā devyā bhagavad-avatāra-sūcanaṁ, kaṁsānutāpaḥ, tadīya-durmantriṇāṁ durmantraṇaṁ ca \|

\|\| 10.4.1 \|\|

śrī-śuka uvāca---

**bahir-antaḥ-pura-dvāraḥ sarvāḥ pūrvavad āvṛtāḥ \|**

**tato bāla-dhvaniṁ śrutvā gṛha-pālāḥ samutthitāḥ \|\|**

**śrīdhara-svāmī (bhāvārtha-dīpikā) :**

caturthe caṇḍikā-vākyam ākarṇyātibhayākulaḥ \|

durmantribhir hitaṁ mene kaṁso bālādi-hiṁsanam \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** durmatribhir
ahitopadeṣṭṛtvāt kumantribhiḥ \| ādi-padena go-viprādayo grāhyāḥ \[1\]
\| tato dvārāvṛtyanantaram \| bāladhvaniṁ rodana-śabdam \| gṛhapālā iti
śleṣeṇa śvāna iva \| yathā iva \| yathā śvānaḥ kiñcic chabdādi śrutvā
bhaṣante tadvatte'pīti bhāvaḥ \| śvasvāminau sadmapālau iti varatantuḥ
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** āvṛtā lagnā babhūvuḥ \|
svayam eva \| tataś ca tad-anantaram eva bālasya dhvaniṁ
jāta-mātra-svabhāvato rodana-śabdam \| sāmānyataḥ puṁstvaṁ gṛha-pālaiḥ
putratayaiva niścayād vā \| bālo jāta iti śrī-vasudeva-kṛta-dhvanim \|
kiṁ vā, bālam atyalpaṁ sadyo-jāta-śiśor iva dhvanim \| gṛha-pālā
rakṣiṇaḥ śleṣeṇa kukkurā iva samyak sāvadhānam udyatāstratayotthitāḥ
\|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** āvṛtāḥ lagnā babhūvuḥ \|
svayam eva tatas tad-anantaram eva bālasya bāla-jñāter dhvaniṁ
jāta-mātrasya svabhāvato rodana-śabdam \| ataḥ sāmānyato na strītvaṁ
gṛha-pālā rakṣiṇaḥ śleṣeṇa kukkurā iva samyak sāvadhānam
udyatāsratayotthitāḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bālasya bālaka-jāter dhvaniḥ
\|\|1\|\|2\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** āvṛtā lagnā babhūvuḥ svayam
eva \| tataś ca tad-anantaram eva bālasya dhvaniṁ jāta-mātra-svabhāvato
rodana-śabdam \| sāmānyataḥ puṁstvaṁ gṛha-pālaiḥ putratayaiva niścayād
vā \| bālo jāta iti śrī-vasudeva-kṛta-dhvanim \| kiṁ vā bālam atyalpaṁ
sadyo-jāta-śiśor iva dhvanim \| gṛha-pālā rakṣiṇaḥ śleṣeṇa kukkurā iva
samyak sāvadhānam udyatāstratayotthitāḥ \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

māyā-vākyena kaṁsasyānutāpo devakī-kṣamā \|

durmantribhir mantraṇā ca caturthe kathyate kathā \|\|\*\|\|

**bāla-dhvaniṁ** jāta-mātra-bāla-rodana-śabdaṁ **gṛha-pālāḥ** śvāna iva
\|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**

devī-vākyenānutāpo bhaginī bhāmayoḥ kṣamā \|

durmantribhir mantraṇaṁ ca kaṁsasyāsīc caturthake \|\|\*\|\|

bahir antaḥpurayor yā dvārasthāḥ sarvāḥ pūrvavad-āvṛtāḥ kapāṭa-pihitā
babhūvuḥ \| bāla-dhvaniṁ jāta-mātra-bāla-rodana-śabdaṁ gṛha-pālāḥ śvāna
iva \|\|1\|\|

**\...**

**\|\| 10.4.2 \|\|**

**te tu tūrṇam upavrajya devakyā garbha-janma tat \|**

**ācakhyur bhoja-rājāya yad udvignaḥ pratīkṣate \|\|**

**śrīdhara-svāmī (bhāvārtha-dīpikā) :** tad aṣṭamaṁ janma \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad aṣṭamam \|
udvigna-srastaḥ \| pratīkṣate kadotpatsyata ity evaṁ mṛśati \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upavrajya samīpe gatvā
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upavrajya tatra teṣām
anadhikāre'pi samīpe gatvā bhoja-rājāya taṁ vijñāpayitum \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** [+++]{.mark}

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** upavrajya samīpe gatvā
\|\|2\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad aṣṭamaṁ garbha-janma
\|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : tad** aṣṭamaṁ garbha-janma
yasmād udvignaḥ san pratīkṣate \|\|2\|\|

**\...**

\|\| 10.4.3 \|\|

**sa talpāt tūrṇam utthāya kālo'yam iti vihvalaḥ \|**

**sūtī-gṛham agāt tūrṇaṁ praskhalan mukta-mūrdhajaḥ \|\|**

**śrīdhara-svāmī (bhāvārtha-dīpikā) :** kālo mṛtyuḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad vā bālakaṁ hantubhayaṁ
kālaḥ samayaḥ \| kālāntare kiṁ bhaviṣyatīti vihala ākulaḥ \| praskhalan
nityapaśakunaṁ kālāntare tata eva tan mṛtyusūcakam iti \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kālo hantuṁ samayo'yaṁ
kiṁ vā sākṣān mṛtyur ayam āgata iti vihvalaḥ sambhrānto'tibhīto vā \|
ata eva praskhalan itas tato nipatan \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kālo hantuṁ samayo'yaṁ kiṁ vā
sākṣān mṛtyur ayam āgata iti vihvalo bhaya-vyākulaḥ \| ata eva
praskhalan itas tato nipatan \| uttarārdhe śīghraṁ tūrṇam iti vā pāṭhaḥ
\|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** mama kālo 'yaṁ jāta iti
snuṣābhaviṣyat putrasya vadhūrbhaviṣyati tad eva jānantamāhastriyam iti
\| dīnadīnavaditi dṛṣṭāntaḥ na tu gauṇatoktiḥ śrīyaśodāyā nijasakhītvāt
samudvije bhavaddhetority-ādivat snehalasvabhāvatvāc ca \|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** kālo hantuṁ samayo'yaṁ kiṁ
vā sākṣān mṛtyur ayam āgata iti vihvalaḥ sambhrānto'tibhīto vā \| ata
eva praskhalan itas tato nipatan \|\|3\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kālo** bālakaṁ hantum
**ayam** eva samaya iti \| yad vā, man-mṛtyur iti bhayena \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kālo me mṛtyur ayam iti
bhayena vihvalaḥ \|\|3\|\|

**\...**

\|\| 10.4.4 \|\|

**tam āha bhrātaraṁ devī kṛpaṇā karuṇaṁ satī \|**

**snuṣeyaṁ tava kalyāṇa striyaṁ mā hantum arhasi \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhrātaram iti taṁ prati
tādṛśoktau yogyatoktā \| karuṇaṁ yathā syāt tathāha---satī sādhvī
bhartur matānusaraṇāt \| devī sva-putrasya gopanād antar-dyotamānā \|
ato'kṛpaṇāpi kaṁsa-vañcanārthaṁ dīnā satī \| yad vā, priya-sakhyā
yaśodāyāḥ kanyakā-bhāvi-vadhena duḥkhitaiva satī snuṣā putra-vadhūr
bhaviṣyatīti lobhaṁ janayati \| nanu, pitṛ-ṣvasṛ-kanyā-pariṇayo'trāyukta
iti cet tathāpi strītvād eva hananānarhety āha---striyam iti \| tac ca
tava yuktam evety āha---kalyāṇa ! he dhārmiketi \| yad vā, he āyuṣman !
iti mṛtyu-bhayaṁ nivartayati \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhrātaram iti taṁ prati
tādṛśoktau yogyatoktā \| karuṇaṁ yathā syāt tathāha---satī sādhvī
bhartur matānusaraṇāt \| devī sva-putrasya gopanād antar-dyotamānā \|
ato'kṛpaṇāpi kaṁsa-vañcanārthaṁ dīnā satī \| yad vā, priya-sakhyā
yaśodāyāḥ kanyakā-bhāvi-vadhena duḥkhitaiva satī snuṣā putra-vadhūr
bhaviṣyatīti lobhaṁ janayati \| nanu, pitṛ-ṣvasṛ-kanyā-pariṇayo'trāyukta
iti cet tathāpi strītvād eva hananānarhety āha---striyam iti \| tac ca
tava yuktam evety āha---kalyāṇa ! he dhārmiketi \| yad vā, he āyuṣman !
iti mṛtyu-bhayaṁ nivartayati \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhrātaram iti taṁ prati
tādṛśoktau yogyatā tasya tu durātmatoktā karuṇaṁ yathā syāt satīti tasyā
vaiklavyena tasya sānugasyācirād eva nāśaḥ samucita eveti bhāvaḥ \| devī
sva-putrasya gopanaṁ diṣṭyaiva mayā kṛtam ity antar-dyotamānā
priya-sakhyā yaśodāyāḥ kanyakā-vadha-śaṅkayā kṛpaṇā duḥkhitā ca satī
tava snuṣā putra-vadhūr bhaviṣyatīti prathamaṁ tāval lobhaṁ
janayati---tad avajñāya aṣṭama-garbhatām āśaṅkya ca tām ācchettum
udyataṁ praty āha---striyam iti \| asamarthām avadhyāṁ cety arthaḥ \|
tac ca tava yuktam evety āha---kalyāṇa ! he dhārmiketi \| yad vā, he
āyuṣman ! iti mṛtyu-bhayaṁ nivartayati aṣṭame garbhe'sminn abalāyā
evotpatteḥ iti mṛtyu-bhayaṁ nivartayati \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** bhrātaram
iti taṁ prati tādṛśoktau yogyatoktā \| karuṇaṁ yathā syāt tathāha---satī
sādhvī bhartur matānusaraṇāt \| devī sva-putrasya gopanād
antar-dyotamānā \| ato'kṛpaṇāpi kaṁsa-vañcanārthaṁ dīnā satī \| yad vā,
priya-sakhyā yaśodāyāḥ kanyakā-bhāvi-vadhena duḥkhitaiva satī snuṣā
putra-vadhūr bhaviṣyatīti lobhaṁ janayati \| nanu,
pitṛ-ṣvasṛ-kanyā-pariṇayo'trāyukta iti cet tathāpi strītvād eva
hananānarhety āha---striyam iti \| tac ca tava yuktam evety
āha---kalyāṇa ! he dhārmiketi \| yad vā, he āyuṣman ! iti mṛtyu-bhayaṁ
nivartayati \|\|4\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : devī** sva-putrasya
gopitatvād antar-dyotamānā sakhyāḥ kanyeyam api jīvatv iti **kṛpaṇā**
**satī** tat-pratāraṇe kovidā **snuṣā** tava bhāvinaḥ putrasyeyaṁ vadhūr
bhaviṣyatīti buddhyā tad api balād ācchidya jighṛkṣantaṁ tam āha
**striyaṁ** paśyeyam abalā \| he **kalyāṇa** ! iti strī-vadhottha-pāpena
tavākalyāṇaṁ mā bhavatv iti bhāvaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** devī svātmajasya
gopitatvād sva-sakhyāḥ kanyāpi nānena mariṣyatīti jñāna-sattvāc
cāntar-dyotamānā bahiḥ kṛpaṇā dhṛta-dainyā karuṇaṁ dayotpādanaṁ yathā
syāt tathāha satī tat-vañcane kovidā---he kalyāṇa ! taveyaṁ kanyā snuṣā
bhāvitatvāt putra-vadhūr bhaviṣyati striyaṁ strī-vadha-pāpaṁ mā bhūd ity
arthaḥ \|\|4\|\|

**\...**

\|\| 10.4.5 \|\|

**bahavo hiṁsitā bhrātaḥ śiśavaḥ pāvakopamāḥ \|**

**tvayā daiva-nisṛṣṭena putrikaikā pradīyatām \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bahava iti nirdayatvam
uktvā śaṅkamānāha---daiveti \| mamaivetad-durdiṣṭaṁ tava ko doṣa iti
bhāvaḥ \| pratīyatām iti \| tvam api māṁ śūnya-kroḍāṁ mā kurvity arthaḥ
\|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī):** bhrātar iti snehaṁ
janayati \| pāvakopamās tejasā jājvalyamānā ity arthaḥ \| daivaṁ teṣām
eva tādṛg adṛṣṭaṁ tenaiva preriteneti tatra tava doṣo nāstīti bhāvaḥ \|
tattvavat tu parama-nirdayatvam uktam \| tādṛśa-bahula-bālaka-hananāt \|
eketi paścād anya-putra-janmābhāvāt \| ata eva vakṣyati---caramām iti
\|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhrātar iti snehaṁ janayati
\| pāvakavat tejasvinaḥ bahava iti nirdayatvam uktvā
śaṅkamānāha---daiveti \| eketi gūḍhopālambhaṁ daityaṁ kārpaṇyāt
\|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bahava iti nirdayatvam
uktvā śaṅkamānāha---daiveti \| mamaivaitad duradṛṣṭaṁ tava ko doṣa iti
bhāvaḥ \| **pradīyatām** ity anena tvayāpi māṁ śūnya-krīḍāṁ mā kurv iti
dainyam \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bahava iti nirdayatām
abhidhāya śaṅkitāha---daiveneti mad-dṛṣṭaṁ tatra hetuḥ \| tava na kiñcid
dūṣaṇam iti bhāvaḥ \|\|5\|\|

**\...**

\|\| 10.4.6 \|\|

**nanv ahaṁ te hy avarajā dīnā hata-sutā prabho \|**

**dātum arhasi mandāyā aṅgemāṁ caramāṁ prajām \|\|**

**śrīdhara-svāmī (bhāvārtha-dīpikā) :** aṅga he bhrātaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** caramām \| itogre mama
santatyāśā neti bhāvaḥ \|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kārpaṇyāt sneham
utpādayantī punar api tathaiva prārthayate---nanv iti \| niścaye hi \|
yato **dīnā** bandhanāgāra-vāsādinā \| **prabho** ! he adeya-dāne'pi
samartha ! **mandāyāḥ** putra-bhāgya-hīnāyā me \| caturthy-arthe ṣaṣṭhī
\| imām iti pāṭhe sadyo-jātāṁ kiñcid api kartum akṣamām \| nanv
aṣṭamatvād iyam avaśyaṁ hantavyā, anyā janiṣyamāṇā dātavyā ?
tatrāha---caramām iti \| vārdhakyena tvad-bhayenāpy
anyāpatyotpatti-sambhāvanā-nivṛtteḥ \| prajām apatyam \| śleṣeṇa rājñas
tava prajāvat paripālyām ity arthaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sneham utpādayantī punar api
tathaiva prārthayate---nanv iti \| niścaye hi \| yataḥ **dīnā**
bandhanāgāra-vāsādinā **prabho** he adeya-dāne'pi samartha !
**mandāyai** putra-bhāgya-hīnāyai me mahyam \| imām iti pāṭhe imām apīty
arthaḥ \| sadyo-jātāṁ kiñcid api kartum akṣamāṁ na tu aṣṭama-garbhatvād
iyaṁ kanyāvaśya-hantavyā yataḥ caramāṁ vārdhakyena tvad-bhayenāpy
anyāpatyotpatti-sambhāvanā-nivṛtteḥ \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aṅga**, he bhrātaḥ
\|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** avarajā kaniṣṭhā bhaginī
mandāyā bhāgya-hīnāyā \| aṅga, he bhrātaḥ ! imāṁ caramāṁ prajāṁ dātum
arhasīti anayāpi śūnya-kroḍāṁ mā kuru \|\|6\|\|

**\...**

\|\| 10.4.7 \|\|

śrī-śuka uvāca---

**upaguhyātmajām evaṁ rudatyā dīna-dīnavat \|**

**yācitas tāṁ vinirbhartsya hastād ācicchide khalaḥ \|\|**

**śrīdhara-svāmī (bhāvārtha-dīpikā) :** dīna-dīnavat dīnād api dīnavan
na tu tathā \| putrasyānyatra nītatvāt sā ca yogamāyeti jñātatvāt \|
yācito'py ācicchide hastād ākṛṣya jagrāha \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** balād-grahaṇe
hetuḥ---khala iti \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmajām iti \|
sva-putra-parivṛttyā nītatvāt \| kiṁ vā saratyena śrī-yaśodayām abhedāt
\| dīneti tair vyākhyātam \| yad vā, dīnād api dīnaḥ parama-duḥkhito
janā yathā, tathaiva rudatyā nija-putrāṇāṁ māraṇād api
śrī-yaśodā-kanyā-māraṇe duḥkha-viśeṣāt \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmajām iti \| śrī-yaśodayā
sahāsyāḥ sākhyenābhinna-manyatva-vivakṣayā ata eva dīna-dīnavad iti
dīna-dīno yo janas tadvat karmadhārayavad uttara-padeṣv ity
adhikāra-sthena prakāre guṇa-vacanasya \[pā. 8.1.12\] iti sūtreṇa
dviruktyā hi dīna-dīnaḥ siddhyati bhīta-bhīta iva śīta-mayūkhaḥ itivat
māyāditva-jñāne'pi snehala-svabhāvena krūre nīce'dhame khalaḥ iti viśvaḥ
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātmajām iti bhinnātmayaivoktam
\|\|7\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evam anena
prakāreṇātmajāṁ sva-kanyām evety arthaḥ \| **dīna-dīnavat** dīnād api
dīnajana iva na tu tathā tasyāḥ svāpatyatvābhāvāt tāṁ devakīm
**ācicchide** ākṛṣya jagrāha \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ātmajāṁ kaṁsa-vañcanāya
prakāśitātmajā-bhāvāṁ tāṁ devīm upaguhya evaṁ pūrvokta-vacanāyāḥ
dīna-dīnavad atidīnajanavad rudantyā devakyā hastād ācicchide ākṛṣya
jagrāha \| dīna-dīnavad iti vastuto na tathā bhagavatāśvāsitatvāt
kanyeyaṁ devīti jñānāc ca yācitaḥ caramām imāṁ prajāṁ dehīty arthito'pi
tāṁ devakīṁ nirbhartsya tvaṁ kapaṭinī mayi mithyā-snehaṁ karoṣi \|
aṣṭamād asmād garbhān man-mṛtyum icchasīti tiraskṛtyety arthaḥ \|\|7\|\|

abhedāt \| dīneti tair vyākhyātam \| yad vā, dīnād api dīnaḥ
parama-duḥkhito janā yathā, tathaiva rudatyā nija-putrāṇāṁ māraṇād api
śrī-yaśodā-kanyā-māraṇe duḥkha-viśeṣāt \|\|7\|\|

**\...**

\|\| 10.4.8 \|\|

**tāṁ gṛhītvā caraṇayor jāta-mātrāṁ svasuḥ sutām \|**

**apothayac chilā-pṛṣṭhe svārthonmūlita-sauhṛdaḥ \|\|**

**śrīdhara-svāmī (bhāvārtha-dīpikā) :** apothayad balena cikṣepa
\|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arthī doṣaṁ na paśyati iti
nyāyam āśrity āha---svārtheti \|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** khalatvam eva
darśayati---tām iti \| jāta-mātrāṁ garbha-jalādi-klinnām ity arthaḥ \|
tathā ca śrī-hari-vaṁśe---sā garbha-śayane kliṣṭā
garbhāmbu-klinna-mūrdhajā \[ha.vaṁ. 2.4.34\] iti \| svasuḥ sutām ity
avadhyatvaṁ bodhayati \| svārthe sva-deha-mātra-rakṣārtham unmūlitaṁ
sauhṛdaṁ yena saḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** khalatvam eva darśayati---tām
iti \| jāta-mātrāṁ garbha-jalādi-klinnām ity arthaḥ \| tathā ca
śrī-hari-vaṁśe---sā garbha-śayane kliṣṭā garbhāmbu-klinna-mūrdhajā
\[ha.vaṁ. 2.4.34\] iti \|\|8\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** apothayat balena cikṣepa
\|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : apothayat** uccaiś cikṣepa
yathā cūrṇitāvayavā syāt \|\|8\|\|

**\...**

\|\| 10.4.9-10 \|\|

**sā tad-dhastāt samutpatya sadyo devy ambaraṁ gatā \|**

**adṛśyatānujā viṣṇoḥ sāyudhāṣṭa-mahābhujā \|\|**

**divya-srag-ambarālepa-ratnābharaṇa-bhūṣitā \|**

**dhanuḥ-śūleṣu-carmāsi-śaṅkha-cakra-gadā-dharā \|\|**

**śrīdhara-svāmī (bhāvārtha-dīpikā) :** sadya eva devī bhūtvā
\|\|9-10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adṛśyata kaṁsādibhiḥ
sarvair vakṣyamāṇa-nijoktau kaṁsasya viśvāsārtham \| ata eva
tādṛśa-rūpādi-prakāśanaṁ ca jñeyam \| viṣṇoḥ śrī-devakī-garbhādau
praveśana-śīlasya bhagavato'nujā \| śrī-yaśodā-garbha-jātatvā ayaṁ
sarvatraiva hetur draṣṭavyaḥ \| ālepo'nulepaḥ \|\|9-10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sā tad-dhastād iti \| sadyaḥ
samutpatya adhaḥ kṣipyamāṇāpi balād ūrdhvam utplutya atra viśeṣo
bhaviṣyottare---kaṁsāsurasyottamāṅge pādaṁ dattvā gatā divam iti \| devī
divya-rūpā satī adṛśyata kaṁsādibhiḥ sarvaiḥ tac ca nijoktau kaṁsasya
viśvāsārthaṁ mahā-bhujatvena mahā-kāyatvaṁ ca vibhīṣikārthaṁ śrī-viṣṇoḥ
śrī-devakī-yaśodayor manasi yugapat praviṣṭasyeti tasyās tad-anujātvaṁ
sādhitam \| anujeti tadāpi śrī-yaśodādi-dampatī-dvayasyaikātmatāṁ
bodhayati evam ātmajām apy uktam \|\|9-10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viṣṇor anujeti ca \|\|9-11\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samutpatya adhaḥ
kṣipyamāṇāpi balād utplutya kaṁsāsurasyottamāṅge pādaṁ dattvā gatā divam
iti bhaviṣyottaram \| anujā viṣṇor ity anena kṛṣṇasya
yaśodā-garbhajatvaṁ sūcayati \| sāyudhāṣṭety ādi kaṁsasya bhīṣaṇārthaṁ
sva-vāci viśvāsotpatty-arthaṁ ca \|\|9-11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** samutpatyeti \| adhaḥ
kṣipyamāṇāpy atibalād utplutya kaṁsa-śirasi pāda-prahāraṁ kṛtvety arthaḥ
\| kaṁsāsurasyottamāṅge pādaṁ dattvā gatā divam iti
bhaviṣyottara-vacanāt \| viṣṇor anujeti kṛṣṇasya yaśodā-garbhajatvaṁ
dyotyate \| sāyudhāṣṭety ādikaṁ kaṁsasya bhayotpādanārthaṁ sva-vāci
tat-pratyayārthaṁ ca \|\|9-11\|\|

**\...**

**\|\| 10.4.11 \|\|**

**siddha-cāraṇa-gandharvair apsaraḥ-kinnaroragaiḥ \|**

**upāhṛtoru-balibhiḥ stūyamānedam abravīt \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upāhṛtā upanītā uravo
balayaḥ pūjā yaiste tathā \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upahṛtās tasyai ānīya
samarpitā uravo mahānto valayo madhu-dugdhādy-upahārā yais taiḥ \|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** siddhety-ādy upalakṣaṇam
\|\|11\|\|

**\...**

\|\| 10.4.12 \|\|

**devy uvāca---**

**kiṁ mayā hatayā manda jātaḥ khalu tavānta-kṛt \|**

**yatra kva vā pūrva-śatrur mā hiṁsīḥ kṛpaṇān vṛthā \|\|**

**śrīdhara-svāmī (bhāvārtha-dīpikā) :** kṛpaṇān iti anyān śiśūn
haniṣyatīti jñātvā vārayati \| pāṭhāntare mā māṁ kṛpaṇāṁ vṛthā'hiṁsīr
hiṁsitavān asīti \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pāṭhāntare kṛpaṇām iti
pāṭhe \| yady ahaṁ hatā syāṁ tadāpi mayā hatayā kiṁ tava
maraṇasyāvaśyambhāvitvādity āha---jāta iti \| yatra kva veti vaktum
anahardeśe tad deśa-kathanena devakī-vasudeva-vadhe'sya pravṛttir adhunā
mā bhūd iti bhāvaḥ \|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** manda ! he alpa-buddhe !
antakṛd iti nāśaṁ kariṣyati yaḥ sa yatra kvacid deśe jāto'to mayādya na
tvaṁ hanyasa iti bhāvaḥ \| sa tāvat kaḥ ? ity apekṣāyām
āha---pūrva-śatruḥ pūrva-janmani yas tvāṁ hatavān ity arthaḥ \| kṛpaṇāṁ
devakīṁ mā hiṁsīr bandhanādināsyā hiṁsāṁ mā kuru \| bandhanān mocaya
dhanādikaṁ ca tadīya;m pratyarpayety arthaḥ \| śrī-devakyā
garbha-sambandhenaiva śrī-vasudevasya bandhanāt tasyā mocanena tasyāpi
svatas tat siddheḥ pṛthaṅ noktam \| kṛpaṇān iti pāṭhe devakīṁ vasudevaṁ
tat-sambandhinaś cety arthaḥ \| vṛtheti tad-vadhe prayojanābhāvāt
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** manda ! he alpa-buddhe ! mayā
hatayā iti yady ahaṁ hatāpy abhaviṣyam ity arthaḥ \| yas tavāntaṁ
kariṣyati sa yatra kvacin niścitya vaktum anarhe deśe jāta ity ato
mayādya tvaṁ na hanyasa ity arthaḥ \| sa tāvat kaḥ ? ity apekṣāyām
āha---pūrva-śatruḥ pūrva-janmani yas tvāṁ hatavān ity arthaḥ \| kṛpaṇāṁ
devakīṁ bandhanādinā mā hiṁsīḥ pati-sahitām enāṁ bandhanān mocaya
dhanādikaṁ ca pratyarpayety arthaḥ \| kṛpaṇān iti pāṭhe tad-dharmeṇānyān
bālakān tau tat-sambandhinaś cety arthaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** manda ! he alpa-buddhe ! antakṛd
iti nāśaṁ kariṣyati yaḥ sa yatra kvacid deśe jāto'to mayādya na tvaṁ
hanyasa iti bhāvaḥ \| sa tāvat kaḥ ? ity apekṣāyām āha---pūrva-śatruḥ
pūrva-janmani yas tvāṁ hatavān ity arthaḥ \| kṛpaṇāṁ devakīṁ mā hiṁsīr
bandhanādināsyā hiṁsāṁ mā kuru \| bandhanān mocaya dhanādikaṁ ca
tadīya;m pratyarpayety arthaḥ \| śrī-devakyā garbha-sambandhenaiva
śrī-vasudevasya bandhanāt tasyā mocanena tasyāpi svatas tat siddheḥ
pṛthaṅ noktam \| kṛpaṇān iti pāṭhe devakīṁ vasudevaṁ tat-sambandhinaś
cety arthaḥ \| vṛtheti tad-vadhe prayojanābhāvāt \|\|12\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** hatayā yady ahaṁ hatāpy
abhaviṣyam ity arthaḥ \|\|12\|\|

manda ! he alpa-buddhe ! antakṛd iti nāśaṁ kariṣyati yaḥ sa yatra kvacid
deśe jāto'to mayādya na tvaṁ hanyasa iti bhāvaḥ \| sa tāvat kaḥ ? ity
apekṣāyām āha---pūrva-śatruḥ pūrva-janmani yas tvāṁ hatavān ity arthaḥ
\| kṛpaṇāṁ devakīṁ mā hiṁsīr bandhanādināsyā hiṁsāṁ mā kuru \| bandhanān
mocaya dhanādikaṁ ca tadīya;m pratyarpayety arthaḥ \| śrī-devakyā
garbha-sambandhenaiva śrī-vasudevasya bandhanāt tasyā mocanena tasyāpi
svatas tat siddheḥ pṛthaṅ noktam \| kṛpaṇān iti pāṭhe devakīṁ vasudevaṁ
tat-sambandhinaś cety arthaḥ \| vṛtheti tad-vadhe prayojanābhāvāt
\|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mayā hatayā** kim iti yady
ahaṁhatāpy abhaviṣyam ity arthaḥ \| yatra kvacit vaktum anarhe deśa ity
arthaḥ \| **kṛpaṇāṁ** devakīṁ \| **kṛpaṇān** iti pāṭhe anyān śiśūn
\|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kiṁ mayā hatayeti yady
ahaṁhatāpy syāṁ tathāpi te mṛtyur na nivarteteti bhāvaḥ \| yatra kva vā
vaktum anarhe tavāpy agamye deśe ity arthaḥ \| kṛpaṇān dīnān bālān
\|\|12\|\|

**\...**

\|\| 10.4.13 \|\|

**iti prabhāṣya taṁ devī māyā bhagavatī bhuvi \|**

**bahu-nāma-niketeṣu bahu-nāmā babhūva ha \|\|**

**śrīdhara-svāmī (bhāvārtha-dīpikā) :** bahu-nāma-nikeṭeṣu
vārāṇasy-ādi-sthāneṣu \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** iti evaṁ iti
hetu-prakaraṇa-prakāśādi-samāptiṣu iti yādavokter iti atra prakāre
\|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prabhāṣyādiśya \|
bhagavatī pūrvoddiṣṭa-śrī-bhagavat-prasādena sarvaiśvarya-yuktā satī \|
bahu-nāmeti kasmiṁścit sthāne kim api nāmety evaṁ śrī-mathurāyām
anyatrāpi kāśī-kāmarūpādi-bahula-sthāneṣu durgā-kāmākhyenety ādibhir
bahula-saṁjñābhiḥ pūjyābhūd ity arthaḥ \| ha harṣe \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prabhāṣya ādiśya bhagavatī
pūrvoddiṣṭa-bhagavat-prasādenādhikaiśvarya-yuktā satī bahu-nāmeti
nānā-nāmasu niketeṣu nānā-nāmatvena pūjyābhūd ity arthaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** prabhāṣyādiśya \| bhagavatī
pūrvoddiṣṭa-śrī-bhagavat-prasādena sarvaiśvarya-yuktā satī \|
bahu-nāmeti kasmiṁścit sthāne kim api nāmety evaṁ śrī-mathurāyām
anyatrāpi kāśī-kāmarūpādi-bahula-sthāneṣu durgā-kāmākhyenety ādibhir
bahula-saṁjñābhiḥ pūjyābhūd ity arthaḥ \| ha harṣe \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bahu-nāma-nikeṭeṣu**
vārāṇasy-ādi-sthāneṣu \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bahu-nāma-nikeṭeṣu
vārāṇasy-ādi-sthāneṣu \|\|13\|\|

---------------------------------------------------------------------------------------------------------------------

**jagadānandaḥ :** yogamāyāyā nāmāni āryā-stavam iti
harivaṁśa-viṣṇuparvaṇi tṛtīye viṣṇunaivoktāni \| kaṁsaṁ prati
ghora-vākyoccaraṇānantaraṁ devyā kim anuṣṭhitam ? tat hari-vaṁśe
(2.4.45-48), yathā---

> evam uktvā vaco ghoraṁ sā yatheṣṭena vartmanā \|
>
> khaṁ sā devālayaṁ devī sa-gaṇā vicacāra ha \|\|
>
> sā kanyā vavṛdhe tatra vṛṣṇi-saṅgha-supūjitā \|
>
> putravat pālyamānā sā vasudevājñayā tadā \|\|
>
> viddhi cainām athotpannām aṁśād devīṁ prajāpateḥ \|
>
> ekānaṁśāṁ yoga-kanyāṁ rakṣārthaṁ keśavasya tu \|\|
>
> tāṁ vai sarve sumanasaḥ pūjayanti sma yādavāḥ \|
>
> devavad divya-vapuṣā kṛṣṇaḥ saṁrakṣito yayā \|\|

**\...**

\|\| 10.4.14 \|\|

**tayābhihitam ākarṇya kaṁsaḥ parama-vismitaḥ \|**

**devakīṁ vasudevaṁ ca vimucya praśrito'bravīt \|\|**

**śrīdhara-svāmī (bhāvārtha-dīpikā) :** parama-vismitaḥ kathaṁ daivī vāg
anṛtā jāteti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dvaivī vāg ākāśa-vāṇī-rūpā
\|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vismitaḥ
kanyā-vaibhava-rūpādibhiḥ, vimucya kārāgārān niḥsārya, vi-śabdena
rakṣi-saṅkocāc ca \| nigaḍān mocanam agre vakṣyati \| devakyāḥ prāg
vimocanam---bhaginītvāt tasyās tasyā duḥkha-viśeṣād vā \| kiṁ vā,
vasudeva-praty artham \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vimucya kārāgārān niḥsārya
viśabdena rakṣi-saṅkocyāc ca nigaḍān mocanam agre vakṣyati devakyāḥ prāg
vimocanaṁ strīṇām eva tad ukteḥ viśeṣato bhaginītvāt tasyā
duḥkha-viśeṣāc ca anyat taiḥ yad vā tayā abhihitam ākarṇya tāṁ taṁ ca
vimucya namraḥ sann avravīt kīdṛśo bhūtvā kanyāyā ākasmika-vaibhavādi
tādṛśa-vākyaiś cātyanta-vismitobhūtveti \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : parama-vismitaḥ** kathaṁ
mānuṣyā devakyā garbhe durgā devī jātā kathaṁ vā daivī vāg anṛtābhūd iti
\|\|14.16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.4.15 \|\|

**aho bhaginy aho bhāma mayā vāṁ bata pāpmanā \|**

**puruṣāda ivāpatyaṁ bahavo hiṁsitāḥ sutāḥ \|\|**

**śrīdhara-svāmī (bhāvārtha-dīpikā) :** bhāma he bhaganī-bhartaḥ \|
puruṣādo rākṣaso yathā svāpatyam eva hinasti tadvat \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhāmastu bhaginī-bhartā
ity amaraḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho---dvayam
ārti-sambodhane, bata khede, pāmpānā pāpaṁ pāpānubandhi syāt iti
nyāyataḥ pūrva-pāpena hetunā pāpa-svarūpeṇa mayeti vā \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho dvayam ārti-sambodhane
bata khede puruṣādā hi purā svāpatyādā āsan tatraikāṁ rākṣasīṁ svāpatyam
adantīṁ dṛṣṭvā devyā kṛpayoktam itaḥ prabhṛti-rākṣasa-bālāḥ janmata eva
pravṛddhā bhavantviti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī),** **baladeva-vidyabhūṣaṇaḥ
(vaiṣṇavānandinī):** *na vyākhyātam.*

**\...**

**\|\| 10.4.16 \|\|**

**sa tv ahaṁ tyakta-kāruṇyas tyakta-jñāti-suhṛt khalaḥ \|**

**kān lokān vai gamiṣyāmi brahmaheva mṛtaḥ śvasan \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : brahmahā** brāhmaṇa-hantā \|
**mṛtaḥ śvasan** jīvan mṛtaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tyakta-kāruṇyo** bālānāṁ
bhāgineyānāṁ nirdoṣāṇāṁ bahūnāṁ vṛthā māraṇād iti dharmo nāpekṣita ity
āha---**tyaktā jñatayo** devakādayaḥ **suhṛdaś** ca bandhavo
bhavad-ādayo yena saḥ, ata eva **khalo** duṣṭaḥ \| **nu** vitarke \|
**mṛtaḥ** san **kān lokān** **gamiṣyāmi**, tan na jāne \| yad vā, na kān
apīty arthaḥ \| naraka-bhogasyāpi niyata-kālatayā mat-pāpasya cānantyena
śuddhy-artha-pāpa-bhoga-yogyasya narakasyāpy abhāvād itthaṁ
parama-śokoktiḥ \| brahmahety aprāyaścittatvaṁ
prāṇa-tyāga-paryanta-prāyaścittatvaṁ vā sūcayati \| he **svasar** ! iti
dainyāt \| \"svasan\" iti pāṭhe iha loke\'pi jīvan-mṛta ity arthaḥ
\|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tyakta-kāruṇyo** bālānāṁ
bhāgineyānāṁ nirdoṣāṇāṁ bahūnāṁ vṛthā māraṇāt iti dharmo nāpekṣita eva
lākaś ca nāpekṣita ity āha\--**tyaktā jñātayo** devakādayaḥ **suhṛdaś**
ca bandhavo bhavad-ādayo yena saḥ \| ata eva khalaḥ \| **nu** vitarke \|
kāṁl lokān vai iti pāṭhe \| **vai** niścaye \| **mṛtaḥ** san **kān lokān
gāmiṣyāmi** vyatireke \| dṛṣṭānto'yaṁ **brahmahā** yathā kāścil lokān na
gacchati tadvac ca \| kāṁl-lokān gamiṣyāmi na kān api tasya
prasiddharmahā-rauravādibhiḥ prāyaścitta-paryāptir na tu mameti mama tv
anyās tebhyo'pi durgataya ity arthaḥ \| he **svasar** ! iti dainyāt \|
\"śvasan\" iti pāṭhe iha loke'pi jīvan-mṛta ity arthaḥ \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī):** *na vyākhyātam.*

**\...**

**\|\| 10.4.17 \|\|**

**daivam apy anṛtaṁ vakti na martyā eva kevalam \|**

**yad-viśrambhād ahaṁ pāpaḥ svasur nihatavāñ chiśūn \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : daivaṁ** deva-vacaḥ \| yad
vā, devānāṁ hetuḥ kāraṇaṁ para-brahma tan-mūlā devatāḥ sarvāḥ ity ukteḥ
\| nabhor liṅgam aliṅgam īśvaram ity ukteś ca \| vismita
āha---śuddha-sattva-svabhāvā devā api tamo-dharmam anṛtaṁ vadantīty
āścaryam \| **yad-visrambhāt** yad-viśvāsāt \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** na kevalam atra mamaiva
doṣaḥ, kintu devānām apīty āśayenāha---daivam iti devatā, na kevalaṁ
martyā evānṛtaṁ vadantīti martyeṣv anṛtaṁ pratiṣṭhitam ity-ādi-vacanatas
teṣu tat sambhavāt, pāpaḥ pāpa-kṛt krūro vā san \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalam atra mamaiva doṣaḥ
kintu mūlaṁ devānām evety āha---**daivam** iti devatā satyam eva devā
anṛtaṁ manuṣyāḥ iti śruti-virodho\'pi jāta ity arthaḥ \| eveti lokoktyā
nādhikaṁ pāpa iti katham anyathā tad visrambhaḥ ? syād iti bhāvaḥ
\|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **bhāva** ! he
bhaginīpate ! puruṣādo rākṣaso yathā svāpatyaṁ hinasti tadvat \|\|17\|\|

**\...**

**\|\| 10.4.18 \|\|**

**mā śocataṁ mahā-bhāgāv ātmajān sva-kṛtaṁ bhujaḥ \|**

**jāntavo na sadaikatra daivādhīnās tadāsate \|\|**

**śrīdhara-svāmī (bhāvārtha-dīpikā) :** he **mahā-bhāgau** ! **sva-kṛtaṁ
bhujaḥ** svārabdha-karma-bhoktṝn **svātmajān** **mā śocatam** \| kiṁ ca,
**jantavaḥ** prāṇinaḥ **sadā nāsate,** kintv alpa-kālam eva \| tadāpy
ekatra nāsate kintu viyujyante \| yato **daivādhīnāḥ** \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛte\'py aparādhe
mahātmāno'parādhinaṁ nopālabhanta ity abhiprāyeṇāha-he mahā-bhāgāv iti
\| svakarmabhujām api naikatra sthitir ity āha---kiñceti \| daivādhīnā
diṣṭāyattāḥ \| durgā-devyevāyayor ātmajābhūtim anyaiḥ sutaiḥ
svakṛtabhugbhir iti vimarśenāpi mā śocatam iti bhāvaḥ \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahā-bhāgau he
parama-vivekinau jantavaḥ sarva eva jīvāḥ, na tu kecid ity arthaḥ \|
ekatra ekasmin sthāne nāsate, tatrāpi saha sambhūya nāsate, kintu pṛthak
sva-sva-karmārjita-lokādau tiṣṭhantīty arthaḥ \| yad vā, sa-kṛtaṁ bhuja
iti lokāntare sva-karma-bhogārthaṁ gamanān maraṇe viyujyante evety
uktam, jīvane\'pi viyujyanta iti \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahā-bhāgau, he
parama-vivekinau ! jantavaḥ sarva eva jīvāḥ na tu kecid ity arthaḥ \|
ekatra ekasmin sthāne nāsate tatrāpi saha sambhūya parasparam āsajya
nāsate kintu pṛthak-pṛthak sva-sva-karmārjita-lokādau tiṣṭhantīty arthaḥ
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jantavaḥ sadā nāsate
tatrāpyekasmin sthāne nāsate saha saṁbhūyāpi nāsata ity arthaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhuja** iti kvibantaṁ
sva-kṛtam iti ṣaṣṭhya-bhāva ārṣaḥ **mahā-bhāgāv** iti durgā-devy eva
āvayor ātmajā-bhūt kim anyaiḥ sataiḥ sva-kṛtabhūgbhir iti vimarśana
**māśocataṁ** kiṁ ca vimarśāntaram apy āha, jantava ity-ādi \|\|18\|\|

**\...**

\|\| 10.4.19 \|\|

**bhuvi bhaumāni bhūtāni yathā yānty apayānti ca \|**

**nāyam ātmā tathaiteṣu viparyeti yathaiva bhūḥ \|\|**

**śrīdhara-svāmī (bhāvārtha-dīpikā) :** sadā nāsata ity anena yad uktaṁ
janma-maraṇādi tad api dehānām eva nātmana ity āha---bhuvīti \| bhūtāni
dehā eva yānty apayānti ca bhavanti na bhavanti cety arthaḥ \| yathā
bhuvi bhaumāni ghaṭādīni tadvat \| eteṣu bhūteṣu janmādibhir
vikriyamāṇeṣv ayam aparokṣatayā pratyabhijñāyamāno na viparyeti
viparyayaṁ na prāpnoti \| eka-rūpa eva vartata ity arthaḥ \| bhaumeṣu
vikriyamāṇeṣu yathā bhūs tatheti \| evaṁ vicāryamāṇe sati na
śokādyavakāśaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dṛṣṭāntādināha---bhuvīti
\| ity artha iti \| na hi bhūta-śabdenākāśādayo'tra grāhyās teṣām
āpralaya-sthiter iti bhāvaḥ \| bhaumeṣu bhūvikāreṣu \| ghaṭa-śarāvādiṣu
vikriyamāṇeṣūtpanna-vinaṣṭeṣu yathābhūr na vikriyate yatheti \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra dṛṣṭānto yathā
bhuvi bhūtāni jātāni bhaumāni rajāṁsi tṛṇādīni vā vāta-vaśād āyānty
apayānti ca, na caikatra sadā sahāsate, tad vad ity arthaḥ \| te ca dehā
eva, natvātmā, brahmāṁśatvena nityatvād ity āha---nāyam iti, eteṣu
deheṣu sthito\'py ātmā tathā dehavan na viparyeti, nija-svabhāvād
vaiparītyaṁ na yāti, kintu tiṣṭhatīty arthaḥ \| ato naśvarāṇām avaśyaṁ
viyogāpattyānaśvarasya ca sadā sattā-siddhyā śokenālam iti bhāvaḥ \|
apayānti naśyanti bhuvi yāni tāni sarvāṇy evety arthaḥ \| yad vā, bhuvi
vartamānānīti bhaumānāṁ janma-nāśayoḥ sarva-pratyakṣatoktā evaṁ
dārṣṭāntike\'pi jñeyam, na viparyeti janmādi-vikriyāṁ nāpnoti \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** apāyānti naśyanti bhuvīti
tatra yāni sarvāṇy evety arthaḥ \| yad vā, bhuvi vartamānānīti bhaumānāṁ
janma-nāśayoḥ sarva-pratyakṣatoktā evaṁ dārṣṭāntike\'pi jñeyaṁ na
viparyeti janmādi-vikriyāṁ nāpnoti atra śrī-vaiṣṇava-mate bhuva
āśrayatvāṁśa eva dṛṣṭāntatvaṁ na kāraṇatvāṁśepīti jñeyam īśvare'pi
mātsaryeṇa kaṁsādīnāṁ tvadvaitavādāśrayatvād aṁśa iti vā tatraiva
jīvātmano vyāpakatvāṁśe vā tadā ca āyāntīty ādikaṁ yathā dhātvartham eva
viparyeti bhramatīty arthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhūvīti dṛśyamānānīty arthaḥ \|
jīvātmana āśraya eva bhuvo dṛṣṭāntam \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ātmānātma-vivekenāpi mā
śocatam ity āha---**bhūvi** bhūmau āśritāni **bhaumāni** ghaṭādīni
**āyānti** jāyante **apayānti** naśyanti ca yathā tathaiva bhūtāni dehā
eva jāyante naśyanti ca tathaiva teṣu bhūteṣu dehuṣu vipariyatsu janmādy
aneka-vikāraṁ prāpnuvatsvapi ayam aparokṣatayā jñāyamāna ātmā na
**viparyeti** janmādi-vikāra-rūpaṁ viparyayaṁ nāpnoti eka-rūpam eva
vartata ity arthaḥ yathaiva **bhūr** na viparyeti bhaumeṣu ghaṭādiṣv
aneka-viparyayaṁ prāpnuvat svapīty arthaḥ \|\|19\|\|

**\...**

\|\| 10.4.20 \|\|

**yathānevaṁ-vido bhedo yata ātma-viparyayaḥ \|**

**deha-yoga-viyogau ca saṁsṛtir na nivartate \|\|**

**śrīdhara-svāmī (bhāvārtha-dīpikā) :** ajñānatas tu na nivartata ity
āha---yatheti \| yathā yathāvat anevaṁ-vida evam ajānata ātma-viparyayo
dehātma-buddhir bhavati yato viparyayād bhedo bhavati \| dehāhaṅkāreṇa
hy ātmani paricchinne satīdaṁ kārāspadaṁ bhinnaṁ bhavati yato bhedāt
putrādi-dehair yogo viyogaś ca tataḥ saṁsṛtiḥ sukha-duḥkhe iti yāvad
ajñānaṁ na nivartate ity arthaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yāvad ajñānaṁ yāvat
kāla-paryantam ajñānaṁ tiṣṭhati tāvat saṁsṛtir na nivartata ity
arthasyety ukte-dehair eva putrādibhir yogaḥ \| sukha-kāraṇaṁ viyoge
duḥkha-kāraṇam iyam eva saṁsṛtir iti bhāvaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ dehānām eva
janmādi-vikāraḥ, na tvātmana ity etad vidāṁ sāmānyāpekṣayā
bahu-vacana-pāṭha eva sarva-sammataḥ \| nanv īdṛśa-jñānavatām api śoko
nāma dṛśyate ? satyam, jñāna-niṣṭhā-rāhityād ity āha---yatheti yathāvat
samyak niṣṭhayā, evam ukta-prakāraṁ tattvam ajānatām eva bhedo\'yam ahaṁ
mat putro\'yam ity-ādi-lakṣaṇo bhavati, yato bhedād-viparyayo\'haṁ
bhoktāhaṁ kartā, sukhī duḥkhī cety ādi-lakṣaṇam ātma-tattva-vaiparītyaṁ
bhavati, tataś ca putrādi --dehair yogo viyogaś cety arthaḥ \| mama
putro\'yaṁ jāto\'yaṁ ca mṛta ity-ādi-buddhir bhavatīty arthaḥ \|
amūrtasyātmano yoga-viyogāsambhavād deśa-śabda-prayogaḥ tataś ca
śoka-duḥkha-lakṣaṇā saṁsṛtir naiva nivartate \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ātmana evaṁ dehād
vailakṣaṇyam ajānatāṁ deha-yoga-viyogo\'pi iti pāṭho bahutra sa ca
sarvo\'pi dvandvo vibhāsāyaikavad bhavatīti nyāyena
ūkālojjhasvadīrghaplutaḥ \[1.2.27\] itivat advaita-mate
pūrvokta-prakāreṇātma-jñānānyathātvaṁ tato bheda-kalpanaṁ
tatobhinne'dhyāsaḥ tato deha-yoga-viyogau tataḥ saṁsṛtiś ca na nivartata
iti ca syāt anekavidām iti bahu-vacana-pāṭha eva sarva-sammataḥ atra
ṭīkāyām iti etat pūrvoktaṁ sarvaṁ yāvad ajñānaṁ tāvan na nivartata iti
vyākhyeyam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na tu kāraṇatve 'pi yathā yena
hetunā evamātmatattvamajānatā bhedastasmādanyatra tadupādhau
dṛṣṭirbhavati yato hetostatraivātmabhāvanā bhavatītyādi yata iti
yataścety arthaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anevaṁvida** evam
ātma-tattvam ajānataḥ śarīram ātmatvena jānata ity arthaḥ \| yathā
yathāvad eva prathamaṁ **bhedo** bhavati pṛthak śarīrāṇy eva pṛthak
pṛthag ātmāna iti bheda-jñānaṁ bhavatīty arthaḥ \| yato bhedād eva
ātmano **viparyayaḥ** janmādi-vikāra-rūpa-viparya-prāptiḥ
deha-janma-maraṇābhyām evātmā jāto mṛta iti jñānaṁ bhavatīty arthaḥ \|
tataś ca **dehair** eva putrādibhir **yogaḥ** sukha-kāraṇaṁ **viyogo**
duḥkha-kāraṇaṁ ceyam eva **saṁsṛtiḥ** \|\|20\|\|

**\...**

\|\| 10.4.21 \|\|

**tasmād bhadre sva-tanayān mayā vyāpāditān api \|**

**mānuśoca yataḥ sarvaḥ sva-kṛtaṁ vindate'vaśaḥ \|\|**

**śrīdhara-svāmī (bhāvārtha-dīpikā) :** evam ukta-prakāreṇa naite tava
tanayā ahaṁ tu tāvan na ghaṭitavāṁs tathā'py ajñāna-dṛṣṭyā sva-tanayān
mayā vyāpāditān api mānuṣoceti sāntvayati, tasmād iti \| ajñānāśrayam
eva karma-vādam āha---yata iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-prakāreṇa
dehādivyatiriktātma-jñānena \| ete ye mṛtā yady api te tanayā na tathāpy
ajñāna-dṛṣṭyā dehādi-sv ātma-buddhyā vyāpāditān māritān \| sāntvayati
sāmnā bodhayati \| yata iti hetau sarvaḥ prāṇi-mātram \| yad vā sarvaḥ
śarvaḥ śivaḥ sthāṇuḥ iti sarva-padasya
śivaparyāyatvepīndrādi-devaparatvam evopalakṣaṇatvena jñeyam \|
śrī-śivasya parameśvaratayā karmān adhīnatvāt tatparatvena neyam \|
avaśaḥ karmavaśaḥ harivavaśo vā svakṛtaṁ bhuṅke'nyeṣāṁ tu kā katheti
bhāvaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhadre ! he
subuddhi-matīti śokādhikyena tān viśeṣataḥ sambodhayati \| vindate
bhuṅke \| avaśo\'nicchann ity arthaḥ, karmādhīnatvāt \| nanu
vasudevasyedṛg jñānam asty eva, tac ca tvayā pūrvaṁ jñāyata eva \|
striyāś ca mama tādṛśaṁ kathaṁ sambhaved iti cet tathāpi sarveṣām eva
sākṣāt karmādhīnatānubhavāt tan nyāyenāpi śokaṁ tyajety āha---tasmād iti
\| yad vā, nanvāvayor etaj-jñānam asty evety anutāpo na kārya eva, kintu
bālānāṁ teṣāṁ jāta-mātrāṇām eva maraṇāt kiñcit sat karmādy anutpattyā kā
gatiḥ syād iti tān prati śocāmi ? tatrāha---tasmād iti \| teṣām iha
sva-karmavaśena bālye maraṇa-putrāyām api tvayi sva-karmānu-rūpaṁ phala
bhāvi, tatra tava śokena kiṁ syād iti bhāvaḥ \| mayāpi
nija-pūrva-duṣkṛta-janitasyāsya pāpasya phalam acirād bhoktavyam eveti
niścintā bhaveti bhāvi-daiva-sūcanam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhadre, he sad-buddhimatīti
tām adhika-śokāṁ viśeṣataḥ sambodhayati, yataś ca vindate bhuṅkte avaśaḥ
anicchannapīty arthaḥ \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tanayān** dehānām
anātmatvāt tanaya-buddhyā tān bahir dṛṣṭyā **mayā** hatān api mānuśocety
arthaḥ \| mayā pañca-bhūtātmakā dehā eva hatā ity ato mayy api
doṣa-dṛṣṭir na kāryeti bhāvaḥ \| mamaivamātmatattva-jñānaṁ nāstīti cet
tad api mānuśośocety āha---yata ity-ādi, ajñānāśraye karmavāde\'py evaṁ
vicāreṇa naśokāvakāśa iti bhāvaḥ \|\|21\|\|

**\...**

\|\| 10.4.22 \|\|

**yāvad dhato'smi hantāsmīty ātmānaṁ manyate'sva-dṛk \|**

**tāvat tad-abhimāny ajño bādhya-bādhakatām iyāt \|\|**

**śrīdhara-svāmī (bhāvārtha-dīpikā) :** kathaṁ tarhi brāhmaṇādi-hantus
tad vadhyasya caa prāyaścitta-śravaṇam, ajñāna-mūlam evety āha---yāvad
iti \| asvadṛk dehābhimānī \| tāvat tad abhimānī tasya dehasya hananam
ātmany abhimanyamāna ity arthaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yadi dehādāv ātma-buddhir
viparyaya-jñānam asti tarhi brāhmaṇādi-deha-hantur
dvādaśabdādi-prāyaścitta-śravaṇam anarthakaṁ syād ity āśaṅkate katham
iti \| tad badhasya brāhmaṇādi-vadhasya \| ity artha iti \| ajñatvāt
saviparyaya-jñānavaśena bādhya-bādhakatāṁ nāśyanāśakatāṁ yātīti bhāvaḥ
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv evaṁ jānann api tvaṁ
kim iti maraṇād vibheṣi ? kiṁ vā tān hatavān asi svānubhavābhāvād ity
āha---yāvad iti \| svadṛk śāstra-dṛṣṭyātmatattvajño hata-prāyo\'smi,ata
eva tān haniṣyāmi ity evam abhimānaṁ kurute, yato\'jño
jāna-niṣṭhā-rahitas tattva-jñāna-hīno vā, ayaṁ sarvatraiva hetuḥ, anyat
sarvaṁ tair vyākhyātam \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ajñaḥ tattvajñāna-hīnaḥ ayaṁ
sarvatraiva hetuḥ anyat taiḥ \| yad vā nanu, evaṁ jānann api tvaṁ kim
iti maraṇād vibheṣi ? kiṁ vā tān hatavān asi ? svānubhavābhāvād ity
āha---yāvad iti \| svadṛk śāstra-dṛṣṭyā ātmatattvajño'pi hata-prāyo'smi
ata eva tān haniṣyāmīty evam abhimānaṁ kurute yato ajñaḥ
svānubhava-rahitaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kathaṁ tarhi tava mohaḥ ?
tatrāha---yāvad iti \| tarhi nāsmākaṁ kathaṁ bhavet ? \|\|22\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mama tu tvat
putra-hantṛtvam eva tāvan nāsti jñānitvādity āha---yāvad iti \|
**asvadṛk** na svamātmānaṁ paśyati kintu deham eva paśyatyato**\'jñaḥ**
tena mama dehābhimānābhāvāt hatvāpi sa imān lokān na hanti na nibadhyate
iti vacanān na tvat putra-hantṛtvaṁ nāpi bandha iti bhāvaḥ \|\|22\|\|

**\...**

\|\| 10.4.23 \|\|

**kṣamadhvaṁ mama daurātmyaṁ sādhavo dīna-vatsalāḥ \|**

**ity uktvāśru-mukhaḥ pādau śyālaḥ svasror athāgrahīt \|\|**

**śrīdhara-svāmī (bhāvārtha-dīpikā) :** śyālaḥ kaṁsāḥ \| svasror iti
svasṛ-śabdena dvi-vacanānupapattyā mithuna-gaṇa-dvārā mithuni-lakṣaṇayā
svasṛ-tat-patyor abhidhānaṁ liṅga-samavāya-nyāyena "prāṇa-bhṛta
upadādhāti" iti-vat devakī-vasudevayoḥ praty ekaṁ pādam agrahīd ity
arthaḥ \| śyāla-śabdena vā kathañcid vasudevābidhānam \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mayi putra-hantṛtvam
ārpyādhinā rodiṣi cet tarhi satyam ahaṁ duṣṭa eva buddhi-pūrvakaṁ, pāpam
akaravam eva tatrāpi niṣkṛtir yuṣmat kṛpayaivety āha---kṣamadhvam iti \|
svasṛ-śabdena svasṛtat-patyor bhaginībhāmayor abhidhānaṁ kathanaṁ
dvivacanānupapattyā ekatra dvivacana-prayogāyogyatayā mithuna-guṇaṁ
dvaṛā dvitva-saṅkhyāṁ dvārīkṛtya mithune dvaye lakṣaṇayā vṛttyā
liṅgasamavāyena liṅga-samavāyāt iti jainimi-sūtreṇa prāṇabhṛta
upadadhātītivad iti dṛṣṭāntaḥ \| liṅgaṁ vācyorthas tasya samavāyaḥ
samudāye praveśas tena \| yathā chatriṇo yāntīti ekasminn api samudāye
chatriṇi sati sarveṣu yathā chatri-padaṁ prayujyate tad vad ekasyām eva
svasṛ-pada-vācyāyām atra satyām api dvayos tat-prayoga iti \|
evaka-svasṛśa-śabdena svasṛpatir lakṣyate ity ekaḥ svasṛ-śabdo
lakṣako'nyo vācakas tayor ekaśeṣāt vasudeva-devakyoḥ pratyekaṁ
pādāvagrahīd ity arthaḥ \| prāṇabhṛta ity asya vivaraṇam
āha---prāntara-sammatyā \|

> sṛṣṭivat prāṇabhṛt tatra sādṛśyaṁ liṅgabhūmata \|
>
> atraikamantrago liṅga-samavāyo viśiṣyata \|\|

iti \[1\] prāṇa-bhṛte upadadhātīty atrāpi sṛṣṭi-nyāyena
sṛṣṭi-pratipādaka-sūtreṇa mantra-vidhir iti pūrvaḥ pakṣaḥ \|
liṅga-prakaraṇa-prāpta-mantrānuvādeneṣṭakopadhānavidhiḥ etasyaiva prāṇān
dadhātīty asya vakṣyamāṇārthavādasyopapattaye prāṇabhṛc chabdena
mantrānuvādaḥ \| pūrvatra sṛṣṭi-nyāye dvitīyādi-mantreṣu sṛṣṭi-liṅgānāṁ
bāhulyam asti iha tu prathamaṁ mantram eva prāṇabhṛl liṅgamāmnāyate ayaṁ
purobhuvas tasya prāṇo bhauvāyana ity ekasyaiva mantrasya
prāṇabhṛttve\'pi chatriṇo yāntītivat tat-sahacaritāḥ sarve mantrā
prāṇa-bhṛc-chabdenocyante tadvad atrāpīti dhyeyam \| tad
evāha-devakītyādi \| ity artha iti \| na dvayor ekaikaṁ pādaṁ gṛhītvā
dvau pādāvagrāhīd iti vācyam \| kathañcit kayāpi rītyā śyālasvastrority
ekaṁ padaṁ kṛtvā \| loke hi bhāma-samīpe pṛṣṭaḥ ślyālo'yaṁ te ka iti
śyālo'yaṁ mamety uttaraṁ dadātīti lokarītyā vasudeva eva lyālapa-padena
gṛhya ity arthāśrayaṇenyāyāśrayaṇaśramo nāstīty arthaḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanv asmākam api
jñāna-niṣṭhā nāstīti cet tathāpi mad aparādhaḥ kṣantavya ity
āha---kṣamadhvam iti \| bahutvaṁ devakyādy apekṣayā, yataḥ sādhavo
bandhuṣu dṛṣṭeṣv api vatsalā bhavanti \| dīneti pāṭhe kṣamārtham
ātma-dainyaṁ sūcayati \| athānantaraṁ sadyo vadann evāgrahīd ity arthaḥ
\| anyat taiḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, asmākam api svānubhavo
nāstīti cet tathāpi mad aparādhaḥ kṣantavya ity āha---kṣamadhvam iti \|
bahutvaṁ devakādy apekṣayā yato yūyaṁ sādhavo bandhu-vatsalāś ca dīneti
pāṭhe kṣamārthamātmadainyaṁ sūcayati sādhavo dīna-vatsalā bhavantīty
arthaḥ \| atha anantaraṁ sadyaḥ vadann evāgrahīt ity arthaḥ \| anyat
taiḥ tatra mithuna-gaṇano mātā-pitṛ-prabhṛtikaḥ prāṇābhṛc chabdena
tanmantra-saṁskṛteṣṭakocyate bahutvānupapatyā ca tad gaṇapātinyo'pi
gṛhyanta iti vā śari \[8.3.36\] ity asya sakārapakṣam āśrityājahal
lakṣaṇayā vyākhyātam anaci ca \[8.4.47\] ity asya dvitva-pakṣam āśritya
jahal lakṣaṇayā vyācaṣṭe---syāleti \| evam adhyātma-jñānādikam api
śrī-bhagavad vimukhānāṁ pratyuta kraratāpoṣāyaiva bhavatīti
prakaraṇa-tātparyam \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāha, kṣamadhvam iti \|
bandhuvatsalāḥ teṣāmaparādhagrāhakā ity arthaḥ \| dīneti pāṭhaḥ sugamaḥ
\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api mayi
putra-hantṛtvam āropyādhikaṁ ced rodiṣi tarhi satyam ahaṁ duṣṭa eva
buddhi-purvakaṁ pāpam akaram eva tatra niṣkṛtir yuṣmat-kṛpaivety
āha---kṣamadhvam iti \| **śyālaḥ** kaṁsa **svasror** iti
dvi-vacanānupapatyā svasṛ-śabdena svasṛ-patir lakṣyate ity ekaḥ
svasṛ-śabdo lakṣakaḥ anyonya-vācakaḥ tayor eka-śeṣāt svasror
vasudeva-devakyoḥ **pādau** pratyekaṁ pādam agrahīd ity arthaḥ
\|\|23\|\|

**\...**

\|\| 10.4.24 \|\|

**mocayāmāsa nigaḍād viśrabdhaḥ kanyakā-girā \|**

**devakīṁ vasudevaṁ ca darśayann ātma-sauhṛdam \|\|**

**śrīdhara-svāmī (bhāvārtha-dīpikā) :** ātma-sauhṛdaṁ priya-vādādinā
darśayan \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nigaḍād
bandhana-śṛṅkhalātaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nigaḍā-lauha-śṛṅkhalāt \|
tad ātaṁ kartayām āsety arthaḥ \| ātmanaḥ sauhṛdaṁ hṛdayā-kauṭilyaṁ
darśayan nigaḍān mokṣaṇena vākya-saṁvādi-vyavahārāt \| yad vā,
bandhutvam abhivyañjayan iti gṛhītaṁ tadīyaṁ dravyam anyac ca
paritoṣārthaṁ kiñcid dadāvity arthaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nigaḍāt loha-śṛṅkhalāt tadā
taṁ kartayāmāsety arthaḥ \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nigaḍāt lauhaśṛṅkhalataḥ taṁ
karttayitvāpīty arthaḥ \| pūrvaṁ bandhanāgārān mocanaṁ jñeyam \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nigaḍāt** loha-śṛṅkhalāt
\|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.4.25 \|\|

**bhrātuḥ samanutaptasya kṣānta-roṣā ca devakī \|**

**vyasṛjad vasudevaś ca prahasya tam uvāca ha \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samanutaptasyāho mayā
vṛthaiva bhāgineyā hatāḥ kevalaṁ pāpamevopārjitam ity evaṁ paścātāpaṁ
kṛtavataḥ kaṁsasya sataḥ kṣāṇto roṣo yasyāṁ sā taṁ
vyasṛja-dvisarjayāmāsa kṣāntā rosāṁ ca devakī iti pāṭhastu
vijayadhvaja-saṁmatassa ca sugama eva \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhrātus tatra ca samyag
anutaptasyātaeva kṣāntvā taṁ prati kṣamāṁ kṛtvā, kivā aparādhaṁ kṛtvā \|
kiṁ vā, aparādhaṁ kṣāntvā roṣam, ca-kārācchokaṁ ca tatyāja \| ca tu
--vasudevas tu, **ha** sphuṭam uvāca \| prahasyeti tasyāpi tādṛśokteḥ \|
kiṁ vā, tad vacana-siddhaye nija-citta-prasāda-bodhanārtham \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhrātuḥ tatra ca samyag
anutaptasya kṣāntvā daurātmyaṁ soḍā roṣaṁ cakārācchokaṁ ca tatyāja
vasudevas tu ha sphuṭam uvāca prahasyeti \| tasyāpi tādṛśokteḥ
\|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṣāntvā kṣamām avalambya
\|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhrātur** aparādhaṁ kṣantvā
**roṣaṁ** śokaṁ ca \|\|25\|\|

**\...**

\|\| 10.4.26 \|\|

**evam etan mahā-bhāga yathā vadasi dehinām \|**

**ajñāna-prabhavāhaṁ-dhīḥ sva-pareti bhidā yataḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** he mahārājeti
śāstra-jñānaṁ tvayi ghaṭetaiveti bhāvaḥ \| pakṣena rājata ity arājā
mahāścāsāvarājaś ceti \| he atyanta-śobhamāna mṛtyusānnidhyād iti bhāvaḥ
\| mahābhāgeti pāṭhe parama-durbhagety arthaḥ \| etat tvad uktam \|
bhuvi bhaumāni bhūtāni ity-ādi-rūpam \| evam ittham eva nyānyathety
arthaḥ \| yataḥ yayāhandhiyā \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he mahārāja iti
śāstrārtha-jñānaṁ tvayi ghaṭetaiveti bhāvaḥ \| mahā-bhāgeti pāṭhe'pi
tathaivārthaḥ \| idam api pūrvavad eva---dehinām ahaṁdhīrahaṁ bhoktā
kartrety ādimatir ajñāna-prabhavā, svaḥ para itīti vaktavye
sva-paretītyārṣam, yato'haṁdhiyaḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam etad iti mayedaṁ pūrvam
evoktaṁ bhavataiva na manyata iti bhāvaḥ \| he mahārājeti śāstra-jñānaṁ
tvayi ghaṭetaiveti vyañjitaṁ mahā-bhāgeti pāṭhe tathaivārthaḥ \| pakṣe
na rājata ity arājaḥ he mah-ārāja ! he atyantāśobhamāna !
amaṅgala-sānnidhyād iti bhāvaḥ \| tathā mabhān abhāgaḥ abhāgyaṁ yasya he
parama-durbhaga ! iti dehinām ahandhīḥ tatrāhaṁ bhoktā kartety ādimatir
ajñāna-prabhavā yataḥ ahandhiyaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yato\'handhiya eva hetor
ayaṁ **svaḥ** ayaṁ **para iti bhidā** saha supā \[2.1.4\] iti samāsaḥ
\|\|26\|\|

**\...**

\|\| 10.4.27 \|\|

**śoka-harṣa-bhaya-dveṣa-lobha-moha-madānvitāḥ \|**

**mitho ghnantaṁ na paśyanti bhāvair bhāvaṁ pṛthag-dṛśaḥ \|\|**

**śrīdhara-svāmī (bhāvārtha-dīpikā) :** sva-para-bheda-darśane kiṁ
bhavati tad āha---śoka-harṣeti \| bhāvair eva nimitta-bhūtair mitho
bhāvān ghnantaṁ bhāvam īśvaram \| pṛthag dṛśaste na paśyanti kintv aham
eva hantā hataś ceti manyanta ity arthaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad āha---yadvati
tad-brūte bhāvair eva nṛparogavyāgrādi-rūpair bhāvān manuṣya-gavādikān
\| bhāvaḥ sattātma-janmasu iti kośād bhāva īśvaraḥ \| ity artha iti \|
īśakṛtaṁ svasminn āropayantīti bhāvaḥ \| hantuṁ sākṣād avatīrṇam api taṁ
tvad vidhā na paśyantīti śleṣārthaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhāvair bhūtaiḥ, pṛthag
dṛśo bheda-dṛṣṭayaḥ, śokādīnām īśvarādarśane yathottaraṁ śaiṣṭhyam,
tatrānutāpa-lakṣaṇācchokād viṣaya-bhoga-lakṣaṇasya sukhasya śraiṣṭhyam,
duḥkhena kadācid īśvara-jñāna-sambhāvād dharṣād api maraṇa-bhayasya
śaiṣṭhyam, bhayena citta-vyākulatādhikyāt \| anyat spaṣṭam \| mitho
ghnantam iti yādavair jarāsandhābalāni pāṇḍavādibhiś ca duryodhanādīn
hantuṁ sākṣād avatīrṇam api bhagavantaṁ tad-vimukhā na paśyantīti
śleṣārthaḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhāvair bhūtaiḥ pṛthag dṛśaḥ
bahir dṛṣṭayaḥ anyat taiḥ tatra vastuta īśvara eva hantā na deho nātmā
va hataś ca deha eva nātmety arthaḥ \| mitho nimittabhūtair iti yojyaṁ
mithoghnantam iti tvad-vidhān hantuṁ sākṣād avatīrṇam api taṁ tvad-vidhā
na paśyantīti śleṣārthaś ca \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bhāvair bhūtair mitho
nimitta-bhūtaiḥ pṛthag-dṛśo bahir dṛṣṭayaḥ \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mithaḥ** parasparaṁ
**bhāvair** nṛpa-vyāghra-rogādibhir **bhāvaṁ** manuṣya-gavādikaṁ
ghnantam īśvaram iti śeṣaḥ \| **pṛthag-dṛśo** bahiḥ-dṛṣṭayaḥ \|\|27\|\|

**\...**

\|\| 10.4.28 \|\|

śrī-śuka uvāca---

**kaṁsa evaṁ prasannābhyāṁ viśuddhaṁ pratibhāṣitaḥ \|**

**devakī-vasudevābhyām anujñāto'viśad gṛham \|\|**

**śrīdhara-svāmī (bhāvārtha-dīpikā) :** viśuddhaṁ yathā bhavati \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anujñāto visṛṣṭaḥ
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ tad
vākyānumodanena[^29] svaciddhānta-nirūpaṇena ca viśravdhaṁ kaṁsasya
viśvāsa-janakaṁ yathā syāt, tathā \| \"viśuddham\" iti pāṭhe akapaṭaṁ
yathā syāt-tathā pratibhāṣito'nujñātaś ca san \| kaṁsasya tādṛśa-jñānaṁ
ca pūrvokta-śrī-vasudevopadeśena, tatra ca mararaṇa-bhayād
avirata-śrī-bhagavat-samaraṇa-svabhāvād evotpannam iti jñeyam \| evaṁ
daivyānāṁ api karmavaśyatvātmatattvayor jñānaṁ syād eva, na tu kadācid
api bhaktir iti tasya jñānasya tucchatvam api sūcitam \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tad vākyānumodanena
sva-siddhānta-nirūpaṇena ca visrabdhaṁ kaṁsasya viśvāsa-janakaṁ yathā
syāt \| \"viśuddham\" iti pāṭhe akapaṭaṁ yathā syāt tathā pratibhāṣitaḥ
anujñātaś ca san \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : viśuddham** akapaṭaṁ yathā
syāt visrabdham iti pāṭhe saviśvāsam \|\|28.29\|\|

**\...**

\|\| 10.4.29 \|\|

**tasyāṁ rātryāṁ vyatītāyāṁ kaṁsa āhūya mantriṇaḥ \|**

**tebhya ācaṣṭa tat sarvaṁ yad uktaṁ yoga-nidrayā \|\|**

**śrīdhara-svāmī (bhāvārtha-dīpikā) :** nāti-kovidā dṛṣṭa-mātra-matayo
na dīrgha-darśanāḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tebhyo mantribhyaḥ \| yad
uktam \| kiṁ mayā-hatayā \[bha.pu 10.3\] iti ādi \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat-taj-jñānam api[^30]
duṣṭānāṁ teṣāṁ hṛdi susthiraṁ na syād iti darśayan kaṁsasya
svokta-jñāna-viruddha-vyavahāram āha---tasyām ity-ādinā yāvat samāpti \|
mantriṇaḥ pralamba-keśi-cāṇurādīn \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** taj jñānam api bhagavad
vimukhānāṁ teṣāṁ hṛdi susthiraṁ na syād iti darśayan kaṁsasya
svokta-jñāna-viruddha-vyavahāram āha, tasyām ity-ādinā, yāvat samāpti \|
mantriṇaḥ pralamba-keśi-cāṇūrādīn \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.4.30 \|\|

**ākarṇya bhartur gaditaṁ tam ūcur deva-śatravaḥ \|**

**devān prati kṛtāmarṣā daiteyā nātikovidāḥ \|\|**

**śrīdhara-svāmī (bhāvārtha-dīpikā) :** nātikovidā dṛṣṭa-mātra-matayo,
na dīrgha-darśanāḥ \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dṛṣṭa-mātramatayo
dharmādharma-vicāra-hīnāḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svabhāvata eva devānāṁ
śatravaḥ punaḥ kṛta-krodhāḥ santaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svabhāvata eva devānāṁ
śatravaḥ punaḥ kṛtāmarṣāḥ santaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : nātikovidāḥ** na kovidā ity
arthaḥ \| atītyanadhikārārtham \|\|30\|\|

**\...**

\|\| 10.4.31 \|\|

**evaṁ cet tarhi bhojendra pura-grāma-vrajādiṣu \|**

**anirdaśān nirdaśāṁś ca haniṣyāmo'dya vai śiśūn \|\|**

**śrīdhara-svāmī (bhāvārtha-dīpikā) :** na nirgatāni daśa dināni yeṣāṁ
tānanyāṁś ca \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rājendreti \|
indra-tulyasya sarve rājāno'rcakā eva na ko\'py udyato bhaviṣyati \|
bhojendra iti pāṭhe \| yādavāḥ sarve tvatto bhītā eva teṣv api na ko\'pi
vārayituṁ samartha iti bhāvaḥ \| ādi-padena kheṭa-kharvatādayo jñeyāḥ
\|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** he rājendreti tvayā
nirjitāḥ sarve rājāno'py asmākaṁ sāhāyyaṁ kariṣyantīti bhāvaḥ \|
bhojendreti pāṭhe'pi tathaivārthaḥ, śleṣeṇa bhavān viṣaya-bhogaṁ kurvan
niścintas tiṣṭhatv iti, vai eva adyaiva \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** he rājendreti sambodhanam
indra-spardhayā bhojendreti pāṭho'pi tathaiva vai eva adyaiva \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anirdaśan** daśadinebhyo na
nirgatān tirgatāṁ ca \|\|31.32\|\|

**\...**

\|\| 10.4.32 \|\|

**kim udyamaiḥ kariṣyanti devāḥ samara-bhīravaḥ \|**

**nityam udvigna-manaso jyā-ghoṣair dhanuṣas tava \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** jyāghoṣair guṇa-śabdaiḥ
\|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tarhi devair
yuddhārtham udyogaḥ kāryaḥ ? tatrāhuḥ---mim iti, jyā-ghoṣaiḥ pūrvaṁ
yuddhe kṛtair adhunā vā līlāyāny arthaṁ kriyamāṇair api nityam
udvigna-manasaḥ palāyanaparā vimukhatayā dhāvanta ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tarhi devā yuddhārtham
udyamaṁ kariṣyanti tatrāhuḥ---kim iti \| jyā-ghoṣaiḥ pūrvaṁ yuddhe
kṛtaiḥ sadā līlāyām api vā \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

**\|\| 10.4.33 \|\|**

**asyatas te śara-vrātair hanyamānāḥ samantataḥ \|**

**jijīviṣava utsṛjya palāyana-parā yayuḥ \|\|**

**śrīdhara-svāmī (bhāvārtha-dīpikā) :** asyato vidhyataḥ sataḥ \|
utsṛjya raṇaṁ tyaktvā \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asyata ity-ādinā sūcitaḥ
kadācit kaṁsa-kṛta-deva-gaṇajayo jñeyas tad uktaṁ viṣṇu-purāṇe---

> kiṁ na dṛṣṭo'mara-patir mayā saṁyugam etya saḥ \|
>
> pṛṣṭenaiva vahan bāṇān apagacchan na vakṣasā \|\|
>
> mad-rāṣṭre vāritā vṛṣṭir yadā śakreṇa kiṁ tadā \|
>
> mad-bāṇa-bhinnair jaladair nāpi muktā yathepsitāḥ \|\| \[vi.pu.
> 5.4.6-7\]

iti kaṁsa-vākyam \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** asyata ity-ādinā sūcitaḥ
kadācit kaṁsasya deva gaṇajayo'pi jñeyaḥ \| tathā ca śrī-viṣṇu-purāṇe---

> kiṁ na dṛṣṭo'mara-patir mayā saṁyugam etya saḥ \|
>
> pṛṣṭenaiva vahan bāṇān apagacchan na vakṣasā \|\|
>
> mad-rāṣṭre vāritā vṛṣṭir yadā śakreṇa kiṁ tadā \|
>
> mad-bāṇa-bhinnair jaladair nāpi muktā yathepsitāḥ \|\| \[vi.pu.
> 5.4.6-7\] iti \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** asyata ity-ādinā sūcitaḥ
kadācit kaṁsasya deva-gaṇajayo jñeyaḥ tathā ca śrī-viṣṇu-purāṇe tad
uktau---

> kiṁ na dṛṣṭo'mara-patir mayā saṁyugam etya saḥ \|
>
> pṛṣṭenaiva vahan bāṇān apagacchan na vakṣasā \|\|
>
> mad-rāṣṭre vāritā vṛṣṭir yadā śakreṇa kiṁ tadā \|
>
> mad-bāṇa-bhinnair jaladair nāpi muktā yathepsitāḥ \|\| \[vi.pu.
> 5.4.6-7\] iti \|

palāyana-parā vimukhatayā dhāvantaḥ ity arthaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : asyataḥ** vidhyataḥ sataḥ
**utsṛjya** raṇaṁ tyaktvā \|\|33.34\|\|

**\...**

**\|\| 10.4.34 \|\|**

**kecit prāñjalayo dīnā nyasta-śastrā divaukasaḥ \|**

**mukta-kaccha-śikhāḥ kecid bhītāḥ sma iti vādinaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mukte kaccha-śikhe** yais te
tasthā kacchaṁ dhauta-vastrasya bandhana-pradeśaḥ \| śikhā prasiddhā
\|\|34\|\|

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakṛṣṭo mūrdhni
nivaddho'ñjalir yais te, yato dīnā duḥkhitāḥ kṣīṇa-cittā vā, bhītā iti
pāṭhe'py arthaḥ sa eva \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pravaddho mūrddhni
dhṛto'ñjalir yais tādṛśā bahūvur iti śeṣaḥ \| yato dīnāḥ duḥkhitā
kṣīṇacittāḥ vā bhītā iti kvacit pāṭhaḥ \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

**\...**

\|\| 10.4.35 \|\|

**na tvaṁ vismṛta-śastrāstrān virathān bhaya-saṁvṛtān \|**

**haṁsy anyāsakta-vimukhān bhagna-cāpān ayudhyataḥ \|\|**

**śrīdhara-svāmī (bhāvārtha-dīpikā) :** anyāsaktān vimukhāṁś ceti na
haṁsi na hinatsi \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vimukha na anyatra mukhān
\|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho ! tava
dharma-pratipālanād eva devā jīvantīty āhuḥ---na tvam iti \| vismṛtāni
kevalaṁ dhṛtāny eva, na tu bhayākulatayā prayoktuṁ śaktāni śastrāṇi
khaḍgādīny astrāni ca śarādīni yais tān \| viśeṣaṇānām eṣāṁ yathottaraṁ
vadhyatve nyūnatvaṁ kaimutika-nyāyena vyākhyāyam \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho tava
dharma-paripālanenaiva devā devā jīvantīty āhuḥ---na tvam iti \| dhṛtāny
api bhayākulatayā vismṛtāni khaḍgādīni śarādīni ca yais tān \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tava dhārmikatvam eva
teṣāṁ vṛddhau hetur ity āhuḥ---na tvam iti, tenātaḥparaṁ dhārmikatvaṁ
tyajyatāṁ dharmasya nāyaṁ kāla iti bhāvaḥ \|\|35\|\|

**\...**

**\|\| 10.4.36 \|\|**

**kiṁ kṣema-śūrair vibudhair asaṁyuga-vikatthanaiḥ \|**

**raho-juṣā kiṁ hariṇā śambhunā vā vanaukasā \|**

**kim indreṇālpa-vīryeṇa brahmaṇā vā tapasyatā \|\|**

**śrīdhara-svāmī (bhāvārtha-dīpikā) :** kṣeme nirbhaye deśe śūraiḥ \|
saṁyugād anyatra vikatthanaṁ prauḍhi-vādo yeṣāṁ taiḥ \| nanu harer
bibhemi śambhoś ceti cet tatrāhuḥ, raho-juṣeti \| sarvasyāpy
antaḥ-praviṣṭena kvacid api bahir adṛṣṭenety arthaḥ \|
puruṣa-pravṛtti-rahitam ilāvṛta-vanam oko yasya tena śambhunā vā
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prauḍhi-vādo vṛthā-vāg
vādaḥ \| deveṣu viṣṇu-śivendra-brahmāṇa eva sabalās tebhyo bhayam
āśaṅkate---*nanv* iti \| *ity artha* iti \| na hi saṁmukham anāgatasya
darśanāgocarasya bhayaṁ dṛṣṭa-caram iti bhāvaḥ \| yad vā, yadi balaṁ
syāt tarhi kim iti prakaṭībhū yuddhyate kim iti lokānām antaḥkaraṇe
praviśya nihnūyata iti bhāvaḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, tathāpi jīvadbhis
tair abhimānibhir avaśyaṁ vikramo darśayitavyaḥ, tatrāhuḥ---kim iti \|
asaṁyugaṁ strī-pārśvadi \| anyat tair vyākhyātam \| yad vā, rahojuṣā
rahasi nirjane prītena \| yad vā, tvad bhayena nihnutya nirjane
tiṣṭhatā, vanaukasā tac chaṅkayā vane eva sadā tiṣṭhateti tābhyāṁ eva
saṁgrāma-saṁghaṭṭe nāgantavyam eveti bhāvaḥ \|

nanu, tathāpi devendro'vaśyamāgantā ? tatrāhuḥ---brahmaṇeti
tapaḥparatvena yuddhe sāyāyyaṁ naiva kartā \| kiṁ vā, vikramābhāvāt tena
sahāyenāpi satā kim ity arthaḥ \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tathāpi jīvantas
te'bhimānino'vaśyaṁ vikramaṁ darśayiṣyanti tathāhuḥ---kim iti sārdhakam
\| asaṁyugaṁ strīpārśvādi anyat taiḥ tatra sarvasyety ādivāstavārthaḥ
daityānām abhiprtas tu kṣīrodādau tvad bhayena nihnūtya tiṣṭhatīty eva
iti tābhyāṁ tava raṇa-saṅghaṭṭenāgantavyam eveti bhāvaḥ \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** raho-juṣā nilīya-sthiteneti
teṣāṁ vivakṣitaṁ ṭīkāyāntu vāstavārtha eva \|\|36\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vayaṁ tu tebhyaḥ kadāpi
na bibhīma ity āhuḥ **kṣeme** nirbhaye deśe **śūraiḥ** saṁyugād
anyatraiva **vikatthanaṁ** prauḍhivādo yeṣāṁ taiḥ na ca **hareḥ**
**śambhor** vā bhetavyaṁ tayor api tvat tulya-balatvābhāvād ity āhuḥ
**rahojuṣā** iti \| yadi balaṁ syāt tadā kim iti prakaṭī-bhūya na
yuddhyate kim iti lokānām antaḥkaraṇeṣu praviśya nihnuyate iti bhāvaḥ \|
**vanaukasā** puruṣa-praveśa-rahita-milāvṛtavanamoko yasya tena
\|\|36\|\|

**\...**

\|\| 10.4.37 \|\|

**tathāpi devāḥ sāpatnyān nopekṣyā iti manmahe \|**

**tatas tan-mūla-khanane niyuṅkṣvāsmān anuvratān \|\|**

**śrīdhara-svāmī (bhāvārtha-dīpikā) :** yady apy udyamair devā na kiñcid
api kartuṁ samarthās tathāpi nītir anusartavyety āhuḥ, tathāpīti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nītī rājanītiḥ \|
anusartavyānugantavyā \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** teṣāṁ mūlasya khanane
utpāṭane'nuvratān tvad eka-bhaktān \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, tathāpi devendro'vaśyam
āgantā tatrāha kim iti \|

nanu, brahmā tat sahāyo bhavitā tatrāhuḥ---brahmaṇeti tapaḥparatvena
vikramābhāvāt tapo vyayabhiyā śāpāpravṛtteś ca tena sahāyenāpi satā kim
ity arthaḥ \| manmahe manyāmahe

nanu, devā bhītāḥ palāyiṣyanta eva tatrāhuḥ tata iti \| teṣāṁ devānāṁ
mūlasya bālaka-rūpeṇāvatīrya sthitasya guptasya viṣṇoḥ khanane
hiṁsane'smān niyuṁkṣva \|\|37\|\|

nanu, brahmā tat sahāyo bhavitā tatrāhuḥ---brahmaṇeti tapaḥparatvena
vikramābhāvāt tapo vyayabhiyā śāpāpravṛtteś ca tena sahāyenāpi satā kim
ity arthaḥ \| manmahe manyāmahe

nanu, devā bhītāḥ palāyiṣyanta eva tatrāhuḥ tata iti \| teṣāṁ devānāṁ
mūlasya bālaka-rūpeṇāvatīrya sthitasya guptasya viṣṇoḥ khanane
hiṁsane'smān niyuṁkṣva \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api kṣudrā api
śatravo nopekṣaṇīyā iti nīti-śastra-rītir anusaraṇīyaivety
āhuḥ---tathāpīti \|\|37\|\|

**\...**

**\|\| 10.4.38 \|\|**

**yathāmayo'ṅge samupekṣito nṛbhir**

**na śakyate rūḍha-padaś cikitsitum \|**

**yathendriya-grāma upekṣitas tathā**

**ripur mahān baddha-balo na cālyate \|\|**

**śrīdhara-svāmī (bhāvārtha-dīpikā) :** rūḍha-pado baddha-mūlaḥ
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āmayo jvarādiḥ \|
cikitsitum apanetum \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, te yadodyamaṁ
kariṣyanti, tadaiva hantavyās tāvad adhunopekṣyantām ?
tathāhuḥ---yatheti \| nṛbhir iti teṣv eva prāyo rogotpattes teṣām eva
tac cikitsāśakteś ca, kadācin mahauṣadhādi-prabhāveṇa tac
cikitsāsambhavam āśaṅkya dṛṣṭāntaram āhuḥ---yatheti \| vaddha-badatvād
eva mahān vivṛddhaḥ san na cālyate nirjetuṁ na śakyata ity arthaḥ
\|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, guptaśedasamartha eva
sa mama iti kiṅkariṣyati tatrāhuḥ---yatheti \| kadācin
mahauṣadhādi-prabhāveṇa tac cikitsā-sambhavam āśaṅkya dṛṣṭāntāntaram
āhuḥ---yathendriyeti \| baddhabalatvād eva mahān vivṛddhaḥ san na
cālyate sthānād vabhraṁśayitum api na śakyate kimuta hantum ity arthaḥ
\|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatheti \| baddhabalatvena mahān
vivṛddhaḥ san \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rūḍha-pado** baddha-mūlaḥ
\|\|38\|\|

**\...**

\|\| 10.4.39 \|\|

**mūlaṁ hi viṣṇur devānāṁ yatra dharmaḥ sanātanaḥ \|**

**tasya ca brahma-go-viprās tapo yajñāḥ sa-dakṣiṇāḥ \|\|**

**śrīdhara-svāmī (bhāvārtha-dīpikā) :** devānāṁ mulaṁ viṣṇuḥ sa ca yatra
dharmas tatrāste \| dharmasya mūlaṁ vedādaya iti \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra sanātano vedavihito
dharmas tatra devānāṁ mūlaṁ viṣṇur āste iti śeṣaṁ kṛtvānvayaḥ \| tasya
dharmasya \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mūlakhanane ity uktam,
mūlam evāhuḥ---mūlam iti \| hi niścitam, sanātanaḥ sthira ity arthaḥ,
iti phalābhi-sandhir āhityam \| kiṁ vā, avicchinnatvam
acchidratvādikañcābhipretam, tapaḥ sva-dharmācaraṇaṁ
nitya-naimittika-lakṣaṇam, yañja-śabdhena kāmya-karmāṇy upalakṣyante,
yad akṣiṇā ity anyathā yajñānāṁ sāṅgatvābhāvena dharma-mūlatvāsiddhiḥ
\|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha mūlasya tasya guptasyāpi
hananopāyaṁ sārdheś caturbhir vadantau mūlatvam eva tad
rahasya-vidāmṛṣīṇāṁ vacanānuvādenāpi saparikaraṁ nirdiśantas tad
dhananam eva dṛḍhīkurvanti mūlam iti hi vede prasiddhaṁ sanātanaḥ
anādi-siddho veda-prasiddhaḥ na tūpadharmādir ity arthaḥ \| dharmaḥ
apūrvaḥ tapaḥ sva-dharmācaraṇaṁ nitya-naimittika-lakṣaṇaṁ yajña-śabdena
kāmya-karmāṇy upalakṣyante sad akṣiṇā iti tathaiva sāṅgatayā
dharma-mūlatāsiddheḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** dharmo 'pūrvaḥ tapaḥ svadharmaḥ
yajñāḥ kāmyadharmāḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dharmaḥ sanātan** iti
dharma eva taṁ jīvayaṁs tasya mūlam ity arthaḥ \| tasya dharmasya mūlaṁ
vedādayaḥ \|\|39\|\|

**\...**

**\|\| 10.4.40 \|\|**

**tasmāt sarvātmanā rājan brāhmaṇān brahma-vādinaḥ \|**

**tapasvino yajña-śīlān gāś ca hanmo havir-dughāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sarvātmanā sarva-prakāreṇa
\| havirdughā yajñopayogi-ghṛtādidātryaḥ \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvātmanāśeṣa-prakāreṇa
vividhopāyair ity arthaḥ \| brāhmaṇa-hanane hetavaḥ---brahmety ādi, tad
vadhena svataeva vedādināśa-siddher iti bhāvaḥ \| he rājann iti
tvat-prabhāvād eveti bhāvaḥ \| go-hanane hetuḥ---havirdughā
ghṛtādi-yajñīya-dravya-pradā iti \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tathāpi tasya viṣṇor
ahojuṭtve\'pi tat parikara-hananenaiva hananaṁ syād ity āhuḥ---tasmād
iti \| sarvātmanā sarveṇaiva prayatnena hanmaḥ teṣāṁ hananam evāsmākaṁ
tad dharmopamardakaḥ paramo dharmaṁ iti tān hanyām evety arthaḥ \| he
rājann iti tava prabhāvenaiva sutarām eveti bhāvaḥ \| brāhmaṇa-hanane
hetavaḥ brahmetyādi tan nāśe svato vedādi-nāśa-siddheḥ go-hanane
hetuḥ---havir dughāḥ ghṛtādi-yajñīya-dravya-pradāḥ \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sarvātmanā sarveṇaiva prayatnena
\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣām api madhye
brāhmaṇavavenaiva sarve naṅkṣyantīty āhuḥ---tasmād iti \| kiṁ ca
yajñānāṁ kāraṇaṁ **havis** tasya gāva iti tāś ca vadhyā ityāhur **gāś**
ceti \|\|40\|\|

**\...**

\|\| 10.4.41 \|\|

**viprā gāvaś ca vedāś ca tapaḥ satyaṁ damaḥ śamaḥ \|**

**śraddhā dayā titikṣā ca kratavaś ca hares tanūḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tapaḥ svadharmaḥ \| tanūs
tanavaḥ śarīrāṇi aṅgāni vā \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tapaḥ** sva-dharmācaraṇam,
satyaṁ ca yathārtha-bhāṣaṇam iti sādhāraṇa-dharmā iti vivecanīyam \|
pūrvoto'trādhikyena śamādīnā-muktis tadvatāmṛṣīṇāṁ jighāṁsayā, tanūr
adhiṣṭhānam, ekatvam ārṣam, sarveṣām api pratyekaṁ pṛthak
hari-tanutvābhiprāyeṇa vā \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalaṁ te viṣṇoḥ parikarā
api tu tanu-nirviśeṣāḥ apīti pūrvavad anuvadanti---viprā iti \| tapaḥ
sva-dharmācaraṇaṁ satyaṁ yathārtha-bhāṣaṇam iti sādhāraṇa-dharmāḥ
damādayaḥ prāyo nivṛtti-dharmāḥ kratavaś ca prāyaḥ pravṛtti-dharmā iti
vivecanīyaṁ pūrvato'trādhikyena daityādīnām uktis tadvatām apy ṛṣīṇāṁ
jighāṁsayā tanūr ity ekatvaṁ samāhāra-prādhānyena tanur iti
hṛsvānta-pāṭho na bahutra \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brāhmaṇa-vadha eva tasya
śarīrapāto bhāvīty āhuḥ---viprā iti \|\|41\|\|

**\...**

**\|\| 10.4.42 \|\|**

**sa hi sarva-surādhyakṣo hy asura-dviḍ guhā-śayaḥ \|**

**tan-mūlā devatāḥ sarvāḥ seśvarāḥ sa-catur-mukhāḥ \|**

**ayaṁ vai tad-vadhopāyo yad ṛṣīṇāṁ vihiṁsanam \|\|**

**śrīdhara-svāmī (bhāvārtha-dīpikā) :** kiṁ ca viprādayo harer eva
tanavo yasmāt tasmād ayam evopāya ity āhuḥ, ayam iti \|\|42-44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa hi hariḥ \| tanmūlā
viṣṇu-mūlāḥ \| seśvarāḥ saśivāḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi eva---sa, hi api,
asuradviḍ api, sa eva \| evam agre'pi \| guhāśaya iti sada
nibhṛtādṛśya-sthāna-vāsitvād asau na dṛśyate, anyathā tu jūvetaiveti
bhāvaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tad dhanena sati
devatāntara-hiṁsā tu piṣṭa-peṣaṇam evety āhuḥ---sa hīti---sa hi eva
tathā asuradviḍ api sa eva dvitīyo hi śabdaḥ prasiddhau, tarhi katham
asau sākṣād eva na hiṁsyeta tatrāhuḥ guhāśayaḥ sadaivādṛśya-vāsatvāt
sampati pṛthivyāṁ jātatve'pi guptatvād asau na dṛśyate anyathā
jīyataiveti bhāvaḥ \| tasmāt pūrva-yuktim eva
saṁkṣipyopasaṁharanti---ayam ity ardhakena \| guptatvād dhātya-bāleṣv
api prāyo naiva prāpyaḥ gāvas tv atra dugdhādinā rājya-jīvikā api
bhavanti teṣāṁ dharma-mūlatvam apy eṣām eva hiṁsāyāya gacched ity
abhiprety āhuḥ---ṛṣīṇām iti \| brahmavādi-prabhṛtīnām eva tad vadhopāyaṁ
ity asya tu ayaṁ bhāvaḥ pūrvaṁ khalu dharmasya taj jīvikātvenaiva tad
āśrayatvam uktaṁ tasya ca vedādayo mūlāni atas tat tanu-tulyā eva te
tatra ca viprās teṣām apy āśrayāḥ tatas tasya durgapater iva guhāśayasya
tal lakṣa-mūla-jīvikā-sthāna-hiṁsayaiva hiṁsā syād iti \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ṛṣīṇāṁ vihiṁsanam** iti
sarva-mūlasya viṣṇor api mūlatvād iti bhāvaḥ \|\|42.44\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.4.43 \|\|**

śrī-śuka uvāca---

**evaṁ durmantribhiḥ kaṁsaḥ saha sammantrya durmatiḥ \|**

**brahma-hiṁsāṁ hitaṁ mene kāla-pāśāvṛto'suraḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aṅgeṣu naṣṭeṣv aṅgī svata
eva naśyatīty āha-kiñceti \| ayaṁ kas tatrāha---yad iti \|
kāryāyatimanālocya kartāro durmantriṇaste ceha keśyādayaḥ \|
durmantri-saṅgrahāt svayam api durmatiḥ \| hitaṁ hitakaram \| kuto mene
? yataḥ kāla-pāśāvṛtaḥ

> gata-śrīr gaṇakān dveṣti gatāyuś ca cikitsakān \|

gata-śrīś ca gatāyuś ca brāhmaṇān dveṣṭi bhārata \|\| ity ukteḥ
\|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vai eva, ayam eva \|
ṛṣīṇām iva vipra-varyāṇāṁ hiṁsanena yajñāpravṛtyā gavām anādareṇa svata
eva gavāṁ hiṁsanam, tathā yajñābhāvena devānāṁ svata eva tapa-ādīnāṁ
cety evaṁ sarvāsāṁ tat tanūnāṁ hiṁsanāt tad vadhaḥ siddha eveti bhāvaḥ
\|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** svato durmatiḥ, punaś ca
durmantribhiḥ saha sammantrya hitam iti hitam iti vā pāṭhaḥ \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.4.44 \|\|**

**sandiśya sādhu-lokasya kadane kadana-priyān \|**

**kāma-rūpa-dharān dikṣu dānavān gṛham āviśat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kadane kadana-nimittam
kadanaṁ marda-pāpayoḥ iti medinī \| mardanārtham iti yāvat \|
kadana-priyān pāpa-priyān \| sandiśyājñāpya \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** svato durmatiḥ punaś ca
durmantribhiḥ saha saṁmantrya kadane ninitte kāma-rūpadharān svecchayā
vividha-rūpadhāriṇaḥ \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kadane nimitte \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.4.45 \|\|

**te vai rajaḥ-prakṛtayas tamasā mūḍha-cetasaḥ \|**

**satāṁ vidveṣam ācerur ārād āgata-mṛtyavaḥ \|\|**

**śrīdhara-svāmī (bhāvārtha-dīpikā) : ārāt** samīpam āgato mṛtyur yeṣāṁ
te \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mūḍha-cetasaḥ
kartavyākartavyānusandhāna-hīnāḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tamasā
śrī-viṣṇu-vaiṣṇava-drohodbhūta-tamoguṇena krodhena vā \| vai prasiddhau
\|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rajaḥ-svabhāvatvāt
kupatha-gāmi-buddhayaḥ udriktena tamasā ca sādhu-darśitam api sat-patham
apaśyantaḥ vidveṣa-phalan āha---ārād ity-ādinā \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** [bhītaṁ rājānam
āśvāsayati---ārād ity-ādinā \|\|45.46\|\|]{.mark}

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.4.46 \|\|

**āyuḥ śriyaṁ yaśo dharmaṁ lokān āśiṣa eva ca \|**

**hanti śreyāṁsi sarvāṇi puṁso mahad-atikramaḥ \|\|**

**śrīdhara-svāmī (bhāvārtha-dīpikā) :** satāṁ vidveṣo na
mṛtyu-mātra-hetuḥ kintu bahv-anartha-kārīty āha---**āyuḥ śriyam** iti
\|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te tu mṛtyuto\'py adhikān
artha-kare karmaṇi pravṛttā ity āha---mahatām iti \| **mahad-atikramaḥ**
pūjyāparādhaḥ \| kim utpathasthaḥ kuśalāya kalpate \[bhā.pu. 7.8.50\]
ity-ādy-ukteḥ \| **śriyaṁ** sampadam \| **dharmaṁ** pūrva-kṛtaṁ pūṇyaṁ
\| **lokān** svargādīn \| **āśiṣo** dhana-putrādy-abhilāṣān \| kiṁ
bahunā ? sarvāṇīti aihika-pāratrika-śreyaskarāṇi \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : lokān**
dharma-sādhya-svargādīn, **āśiṣo** nija-vāñcitāni, **āyur** ādīnāṁ
yathottaraṁ śraiṣṭhyam, kiṁ pṛthaṅ-nirdeśena ? sarvāṇy api śreyāṁsi
sādha-sādhanāni puṁsaḥ sādhitāśeṣa-puruṣārthasyāpi janasya mahatāṁ
śrī-vaiṣṇavānām atikramo'bhibhavas teṣu kaścid aparādho'pīti vā
\|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** lokān dharma-sādhya-svargādīn
āśiṣaḥ nija-vāñchitāni āyur ādīnāṁ yathottaraṁ śraiṣṭhayaṁ \| kiṁ
pṛthaṅ-nirdeśena ? sarvāṇy api śreyāṁsi sādhya-sādhanāni puṁsaḥ
sādhitāśeṣa-puruṣārthasyāpi janasya mahatāṁ tādṛśāṁ śrī-viṣṇor apy
upajīvya-śīlatvena prasiddhānām atikramo vācanikādy-anādaro'pi
\|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atikramo vacasā'pi \|\|46\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

(10.5)

## atha pañcamo'dhyāyaḥ

### gokule bhagavato jātakarmādi-mahotsavaḥ, nandasya mathurā-gamanaṁ, tatra nanda-vasudeva-saṁvādaḥ \|

**\|\| 10.5.1 \|\|**

śrī-śuka uvāca---

**nandas tv ātmaja utpanne jātāhlādo mahā-manāḥ \|**

**āhūya viprān veda-jñān snātaḥ śucir alaṅkṛtaḥ \|\|**

**śrīdhara-svāmī (bhāvārtha-dīpikā) :**

pañcame jātakaṁ nandaḥ sūnoḥ kṛtvā mahotsavam \|

gatvātha mathurāṁ prāpa- vasudevāgamotsavam \|\|

**mahā-manā** udāra-cittaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sūnoḥ putrasya \|
mahotsavaṁ jāta-karmādau mahā-dānādi-rūpam \[1\] \| nandas tv iti yugmam
\| ātmano hṛdayāj jāyata ity ātmajaḥ hṛdayād abhijāyate iti śruteḥ \|
ātmajatvaṁ ceha putra-bhāvenātmani prādurbhūtatvam eva nānyad grāhyaṁ
tat-khalu āviveśāṁśa-bhāgena mana ānakadundubheḥ---tato jagan maṅgalam
acyuntāśaṁ samāhitaṁ śurasutena devī ity-ādivac chrī-nanda-yaśodayor api
gamyate

> yasya deve parā bhaktir yathā deve tathā gurau \|
>
> tasyaite kathitā hy arthāḥ prakāśante mahātmanaḥ \|\| \[śve.u. 6.23\]
> iti śruteḥ \|

ity āha---**mahā-manā** iti bhaktiḥ syān nau mahādeve ity agre
vakṣyamāṇatvād bhaktyā atyantatād ātmyāpatyā maha chrī-kṛṣṇa eva mano
yasya saḥ \| yad vā, śrī-kṛṣṇa-dhāraṇa-sāmarthyena mahan mano yasya \|
yad vā, mahān śrī-kṛṣno manasi yasyeti candra-śekhara-vatsamāsaḥ \|
upalakṣaṇaṁ caitac chrī-yaśodāyā api \| utpannatvaṁ nāma tathātmanor
mahis tadṛśa-tat-prākaṭyam eva tac cānayos tan nirviśeṣam eva \|

nanu, nandas tv ātmaja utpanne \[bhā.pu 10.5.1\] iha vināpi tu-śabdaṁ
pāda-pūrtes tad arthaṁ tukāra-kalpanā dhyeti na ca tukāras tarhi vyartha
eva ātmano jāta ātmajas tasmin jani-dhātu-prayogād evābhīpsita-siddher
na tu-śabdau nanda-gṛhe utpattiṁ sādhayatīti vācyam \| upaguhyātmajām
eva ihānyotpanne\'py ātmaja-prayogāt \| kiṁ ca nādīcchedāt-pūrvam eva
jāta-karmopakrama-śravaṇāt nādī-chedas tu garbhajatvaṁ vinā kathaṁ
sambhavet \| kiṁ ca kṛṣṇasya nanda-putratve naikad vāḥ prayogaḥ \| kiṁ
tu bahava eva, na tu sarve'mukhyārthī bhavitum arhati \| tathā hi
adṛśyatānujā viṣṇoḥ \[10.4.9\] iti gopānāṁ devarṣy-avatāratvam naite
sureśā ṛṣayo na caite \[10.13.19\] iti śrī-baladevokter jñeyam \| sākṣāc
chrutyavatārair gopībhir apy ayam artha upabṛṁhitosti nanda-sūnur gato
hṛtvā prema-hāsāvalokanaiḥ \[10.30.5\] iti nanda-sūnur anaghe tava
\[10.35.20\], vatsaḥ iti---

> vraja-striyaḥ putra na tu striyo hi nūnaṁ śrutīnām atha mūrtayas tāḥ
> \|
>
> nāhaṁ śivo vā kamalā kadācit samāś ca tābhiḥ kuta eva cānye \|\|

ity-ādi-purāṇe nāradaṁ prati brahma-vākyena gopīnāṁ śruti-rūpatvaṁ
dhyeyam \| āgame\'pi nanda-gopa-tanayo devatā iti \| gargeṇāpi
sarvajña-muninā prāg ayaṁ vasudevasya kvacij jātas tavātmajaḥ \[bhā.pu.
10.8.14\] ity ayam artha āviṣkṛtaḥ \| nīla-kaṇṭhenāpi
mahābhārata-ṭīkāyām ādi-parvaṇi nandanandanopāsana-muktaṁ mokṣa-kāraṇam
\| kiṁ ca, tukāreṇa vasudeva ātmaja utpanna jātāhlādo\'pi kaṁsa-bhayāt
saṅkuñcitamanā jāta-karmādi kartuṁ na prābhūnnandastu kārayāmāsa \|
tukārād evaitan mātre vasudevād-bhede prāpte nanda-gṛhe\'pi
śrī-kṛṣṇasyotpattiḥ \| śrīman-munīndrābhipretāvagamyate'nyathā \"nandas
tv ātmaja āyāte\" ity evaṁ kathaṁ na prāvocad iti \| putreṇa
sahāhrādo'pi jāta iti sahoktiḥ \| putra-vyājenāhrāda eva jāta ity
utprekṣā ca \| śucir ūrdhvapuṇḍrācamanādinā pavitraḥ \| jāta-karma
putrotpatti-kāle kriyamāṇaṁ vaidikaṁ karma-viśeṣam \| tair āhūtair
vipraiḥ kārayāmāsa teṣām eva tatra kartṛtva-vidhānāt \| tatra ca
karma-phalaṁ prayoktarīti nyāyāt phalaṁ tasyaiva yathāvidhi svayam
akaraṇe jātāhrāda ity anenānandajāḍyam eva hetuḥ \| yad vā, mahe utsave
putrotpattikālika-harṣe asamantāt \| mano yasya \| yad vā, mahati
parameśvare vā mano yasyeti mahata āttvam ārṣam \|\|1.2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nandastv ātmaja
ity-ādi \| ātmanā jāyate ity ātmajaḥ sva-prakāśas tasminn utpanne
āvirbhūte \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nandayati harṣayati jagad
iti śrī-nandasya yathārtha-saṁjñātvaṁ darśayan tu-śabdoktaṁ
śrīvasudevato vaiśiṣṭyam abhivyañjayati---ātmaja ity-ādinā \[19\]
kurūd-vahety antena \| tatra sneha-viśeṣa-bodhanārtham ātmaja utpanne
ity anyadīya-putratvādi-śaṅkā nirastā \| tad dārḍhyārtham agre\'pi punas
tathaivokiḥ \| yady api śrī-vasudevo\'pi prākṛta-śiśau sati
śrī-bhagavati snehabharāturas tad rakṣārthaṁ parama-vyatgraḥ san tat
parivartana māyām apy ānītavān tathāpi tasyeśvara-jñānādi-sambandhena
viśuddha-bhakti-niṣṭhāc chrī-nandāt nyunatvam eva kalpata iti \| yad vā,
śrī-vasudevātmaja-bhāva-parityāgena śrī-bhagavatā
śrī-nandātmaja-tayaivātmanaḥ sarvathāvabodhād ātmaja ity uktam \|
vaiṣṇvāḥ kecid evaṁ vyācakṣate---śrī-vasudeva-gṛhe śrī-bhagavān eka eva
jātaḥ, śrī-nanda-gṛhe tu māyayā saheti parama-rahasyatvāt tat prasaṅgaḥ
pūrvaṁ nod diṣṭaḥ \| tatra tu śrī-vasudevena māyā---parivartena
vinyastaḥ putraḥ śrī-nandātmajenaivaikyaṁ prāpta iti mukhāyaiva vṛtyā
tad ātmajatvaṁ ghaṭata iti ata brahmaṇāpi vakṣyate paśupāṅgajāya
\[bhā.pu. 10.14.1\] iti, ata eva rudra-yāmale---

> kṛṣṇo\'nyo yadu-sambhūto yaḥ pūrṇaḥ so\'sty ataḥ paraḥ \|
>
> vṛndāvanaṁ parityajya sa kaṭi naiva gacchati \|\| iti \|

mahāmanāḥ prakṛtyaivodāra-cittaḥ, putre cotpanne jātāhlāda iti
jāta-karma-mahotsavādi-karaṇe hetuḥ \| viśeṣataḥ prānti pūrayanti kāmān
iti vipras tān, tatrāpi veda-jñān
jāta-karmādi-vaidika-vidhi-viśeṣa-vidaḥ śrotriyān, \[saha. vai 19\]
yāvatīr vai tat ca prasiddham evety arthaḥ \| vidhinā yathā-vidhīty
arthaḥ \| asya yathāpekṣaṁ pūrvaiḥ paraiś ca sarvair anvayaḥ \| cārthe
tathā pitṛ-devārcanaṁ ca nāndī mukha-śrāddhena \|\|1.2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nandayati harṣayati jagad it
śrī-nandasya yathārtha-sañjñatvaṁ darśayan tu-śabdoktaṁ śrī-vasudevato
vaiśiṣṭyam abhivyañjayati---ātmaja ity-ādinā\[19\] kurudvahetvantena \|
tatra sneha-viśeṣa-bodhanārtham ātmaja utpanne itya
anyadīya-putratvādiśaṅkā nirastā \| tad dārḍhyārtham agre'pi punas
tathaivoktiḥ \| yady api śrī-vasudevo'pi prākṛta-śiśau sati
śrī-bhagavati snehabharāturas tad rakṣārthaṁ paramavyagraḥ san tat
parivartana māyām apy ānitavān tathāpi tasyeśvara-jñānādisambandhena
viśuddha-bhakti-niṣṭhāc chrī-nandānnyunatvam eva kalpata iti \| yad vā,
, śrī-vasudevātmaja-bhāva-parityāgena śrī-bhagavatā
śrī-nandātmaja-tayaivātmanaḥ sarvathāvabodhād ātmaja ity uktam \|
vaiṣṇavāḥ kecid evaṁ vyācakṣate---śrī-vasudeva-gṛhe śrī-bhagavān eka eva
jātaḥ, śrī-nanda-gṛhe tu māyayā saheti parama-rahasyatvāt tat prasaṅgaḥ
pūrvaṁ nodiṣṭaḥ \| tatra tu śrī-vasudevena māyā-parivartena vinyastaḥ
putraḥ śrī-nandātmajenaivaikyaṁ prāpta iti mukhāyaiva vṛtyā
tadātmajatvaṁ ghaṭata iti eva brahmaṇāpi vakṣyate paśupāṅgajāya
\[bhā.pu.10.14.1\] iti, ata eva rudra-yāmale---

> kṛṣṇo'nyā yadusambhūto yaḥ pūrṇaṁ so'styataḥ paraḥ \|
>
> vṛndāvavanaṁ parityajya sa kaṭinnaiva gacchati \|\|iti \|

mahāmanāḥ prakṛtyaivodāracittaḥ, putre cotpanne jātāhlāda iti
jātā-karma-mohotsavādikaraṇe hetuḥ \| viśeṣataḥ prānti pūrayanti kāmān
iti viprās tān, trāpi veda-jñān jāta-karmādi-vaidika-vidhi-viśeṣa-vidaḥ
śrotriyān, yāvatīr vai devatāḥ sarvās tā veda-vidi brāhmaṇe santi
\[sha.vai. 19\] iti śruteḥ \| śucir vaiṣṇava-tilakācamanādinā viśeṣataḥ
pavitraḥ san tair vipraiḥ \| vai iti pāṭhe tac ca prasiddham evety
arthaḥ \| vidhinā yathāvidhīty arthaḥ \| asya yathāpekṣaṁ pūrvaiḥ paraiś
ca sarvair anvayaḥ \| cārthe tathā pitṛ-devārcanaṁ ca
nāndīmukha-śrāddhena \|\|1.2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

kṛṣṇa-janotsavo dātuṁ karaṁ śrī-mathurāgamaḥ \|

nandasya vasudevena saṁlāpaḥ pañcame\'bhavat \|\|

nandas tv iti tu-kāreṇa vasudeva ātmaje utpanne jātāhlādo\'pi
kaṁsa-bhayāt saṅkucita-manā jāta-karmādikaṁ kartuṁ na prābhūt \|
**nandas tu ātmaje utpanne** jātālhādo mahā-manā ativismṛta-manāḥ
svasti-vācana-pūrvakaṁ jāta-karma kārayāmāseti tu-kārād evaitan mātre
vasudevād bhede prāpte nanda-gṛhe\'pi kṛṣṇasyotpattiḥ śrī-van
munīndrābhiprātā\'vagamyate garbha-kāle tv asampūrṇe iti pūrvokter
vaiśampāyana-sammatāpi na ca **tu**-kāro\'narthaka eva ātmano jāta
ātmajas tasminn iti jani-dhātu-prayogād evābhīpsita-siddher iti vācyam,
upaguhyātmajām evam \[bhā.pu. 10.4.7\] ity atrānaurasāpatye\'py
ātmaja-śabda-prayogāt \| kiṁ ca, nāḍī-cchedāt pūrvam eva
jāta-karmopakrama-śravaṇāt nāḍī-cchedaś ca garbhajatvaṁ vinā kathaṁ
sambhavet ? kiṁ ca, kṛṣṇasya nanda-putratve khalu naikadhā prayogāḥ,
kintu bahava eva \| na te sarvaṁ evāmukhyārthārthī-bhavitum arhanti \|
tathā hi, adṛśyatānujāviṣṇoḥ \[bhā.pu. 10.4.9\] iti naumīḍya ! te
\[bhā.pu. 10.14.1\] ity-ādau paśu-pāṅgajāya iti \| dehināṁ gopikā-suta
iti gautamīye vallavī-nandanaṁ vande iti \| krama-dīpikāyām
api\--devatā-sakala-loka-maṅgalo nanda-gopa-tanayaḥ samīritaḥ \[kra.dī.
2.8\] iti \| mantre\'pi nanda-putra-padaṁ ṅe'ntaṁ \[kra.dī. 7.77\]
ity-ādeḥ \| kecit tu kṛṣṇasya
vasudeva-putratva-vijaya-sakhatva-rukmiṇī-kāntatvādibhyo\'pi
prema-miśra-sambandha-mūlakebhyaḥ sakāśāt
nanda-putratva-subala-sakhatva-gopīkāntatvāni premaika-mūlakāni kṛṣṇasya
nandādy-ativaśyatva-vyañjakāny ārṣa-vacana-paraḥ-śatena
mahānubhāva-sahasrānubhavena ca paramotkṛṣṭānīty atas
tādṛśa-bhāva-tāratamyenaiva tat-tad-vyapadeśa-tāratamyam \| anyathā
varāha-devasya brahma-putratvaṁ, kṛṣṇasya
cottarā-garbha-gatatvenottarā-putratvam api prasiddhyeta iti bruvāṇā
yaśodā-garbhajatvābhāvam eva svābhīṣṭa-sādhakaṁ manyante \|

na ca nanda-yaśodayoḥ kṛṣṇe sva-putratvaṁ buddhyeva tatrāpi
sambandhasyopādhitvaṁ vācyaṁ nahi vastu-śaktir buddhyā parāhanyata iti
nyāyāt nahi nirhetukaḥ premāhetu-buddhyeva sahaituko bhavati na hīśvare
jīva-buddhyaiveśvaro jīvo bhavati kintu kṛṣṇasya mṛd-bhakṣaṇādāv
anṛta-bhāṣaṇasyāpi satyatvam iva kṛṣṇasya priya-parikarāṇām api
jñāna-bhāṣaṇāder anṛtasyāpi satyatvam ātmārāmair apy upādeyatvam
upāsyatvaṁ prema-padatvaṁ ceti siddhāntaḥ \| **jātāhlāda** iti putreṇa
sahāhlādo\'pi jāta iti sahokty-alaṅkāraḥ putra-vyājenāhlāda eva jāta ity
utprekṣā ca **kārayāmāsa** ity āhlādottha-jāḍyena svayaṅkaraṇāsāmarthyāt
\|\|1-2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.2 \|\|**

**vācayitvā svastyayanaṁ jāta-karmātmajasya vai \|**

**kārayāmāsa vidhivat pitṛ-devārcanaṁ tathā \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** jāta-karmājātasyetyādi
\| vai-śabdo\'trāpi-śabdārthaḥ \| ātmajasyāpi sva-prakāśasyāpi \|\|2\|\|

---------------------------------------------------------------------------------------------------------------------

*na kenāpy anena vyākhyātam.*

**\...**

\|\| 10.5.3 \|\|

**dhenūnāṁ niyute prādād viprebhyaḥ samalaṅkṛte \|**

**tilādrīn sapta ratnaugha-śātakaumbhāmbarāvṛtān \|\|**

**śrīdhara-svāmī (bhāvārtha-dīpikā) :** niyute dve lakṣe \|
sapta-tila-parvatāṁś ca prādāt \| kathaṁ-bhūtān \| ratnaughaiḥ
ratna-samūhaiḥ \| śātakaumbhāmbaraiḥ suvarṇa-rasāktair ambaraiś cāvṛtān
\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tilādri-pramāṇaṁ
bhaviṣye---

> uttamo daśabhir droṇair madhyamaḥ pañcabhir mataḥ \|
>
> tribhiḥ kaniṣṭho rājendar tila-śailaḥ prakīrtitaḥ \|\|

iti droṇa-parimāṇam \|

> khārī droṇāḍhaka-prasthāḥ kuḍavaṁ ca palaṁ picu \|

śaṇako māṣakaś ceti yathā-pūrvaṁ caturguṇāḥ \|\| iti \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag-alaṅkṛte
yathokta-raupya-khura-sauvarṇa-śṛṅgādi-vibhūṣite, tilādri-parimāṇādikam
uktaṁ bhaviṣyottare ---

> uttamo daśabhir droṇair madhyamaḥ pañcabhir mataḥ \|
>
> tribhiḥ kaniṣṭho rājenra tila-śailaḥ prakīrtitaḥ \|
>
> pūrva-vac cāparaṁ sarvaṁ niṣkambha-parvatādikam \|\|

tac coktaṁ tatraivādau dhānyādi-prasaṅge itthaṁ---

> niveśyāmar aśailam agryamatas tu niṣkambha-girīn krameṇa \|
>
> turīya-bhāgena catur diśaṁ ca saṁsthāpayet puṣpa-vilepanāḍhyān \|\|
> ity-ādi \|

te ca viṣkambha-girayo mandarādayaś catvāraḥ \| tathā ca tatraiva---

> merur mahān vrīhimayas tu madhye, suvarṇa-vṛkṣa-traya-saṁyutaḥ syāt \|
> pūrveṇa muktā-phala-vajram ukto, yāmye ca gomedaka-puṣpa-rāgaiḥ \|
> paścāc ca gārutmatanīla-ratnaiḥ, saumye ca vaidurya-saroja-rāgaiḥ \|
> brahmātha viṣṇu-bhagavān purārir divākarāpy atra hiraṇmayaḥ syāt \|

kiṁ ca---

> śuklāmbarāṇyambudharāvalī syāt, pūrveṇa kṛṣṇāni ca dakṣiṇe na \|
>
> vāsāṁsi paścād atha karburāṇi raktāni vaivottarato ghanāni \|\|
> ity-ādi \|

droṇa-saṁkhyā coktā vaidyake---

> khārī droṇāḍhaka-prasthāḥ kuḍa-vañca palaṁ picu \|
>
> śanako māṣakaś ceti yathā-pūrvaṁ catur guṇāḥ \|\| iti \|

evaṁ ṣaṭ-pañcāśad-adhika-pala-śadta-dvayenaiko droṇaḥ syāt \| tad
evābhivyañjayati \| kiṁ vā, tato\'pi vaiśiṣṭyām āha---ratnaiveti \|
śata-kaumbhaṁ svarṇa-samūhaḥ sauvarṇābharaṇa-jātaṁ vā \| yad vā,
tilādriś ca vraje\'tra suprasiddha-śrī-govardhanādrer uccatayā tulyo
jñayaḥ, tādṛśān sapta-bahula-ratnādi-yutān prakarṣeṇa
pāda-prakṣālanādi-pūrvakaṁ nija-janais tat tad-gṛheṣu tat tat
prasthāpanādi-prakāreṇādāt \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyag alaṅkṛte
yathokta-raupya-khura-sauvarṇa-śṛṅgādi-vibhūṣite, tilādri-parimāṇādikam
uktaṁ, bhaviṣyottare uttamo daśabhir droṇair madhyamaḥ pañcabhirmataḥ \|
tribhiḥ kaniṣṭho rājendra tila-śailaḥ prakīrtitaḥ \| pūrvavac cāparaṁ
sarvaṁ niṣkambhaparvatādikam \|\| tac coktaṁ tatraivādau
dhānyādri-prasaṅge

> ithaṁ niveśyāmaraśailamagryamatastu niṣkambhagirīn krameṇa \|
>
> turīya-bhāgena catur diśaṁ ca saṁsthāpayet puṣpa-vilepanāḍyān \|\|

ity-ādi \| te ca viṣkambhagirayo mandarādayaś catvāraḥ \| tathā ca
tatraiva---

> merur mahān vrīhimayas tu madhye, suvarṇa-vṛkṣatraya-saṁyutaḥ syāt \|
>
> pūrveṇa muktāphala-vajra-mukto, yāmye ca go-medhaka-puṣpa-rāgaiḥ \|
>
> pañcāc ca gārutmata-nīla-ratnaiḥ, saumye ca vaidurya-saroja-rāgaiḥ \|
>
> brahmātha viṣṇur bhagavān purārir divākaro'py atra hiraṇmayaḥ syāt
> \|\|

kiṁ ca,

> śulkambarāṇy ambudharāvalī syāt, pūrveṇa kṛṣṇāni ca dakṣiṇena \|
>
> vāsāṁsi paścād atha kurburāṇi, raktāni caivottarato dhanāni \|\|
> ity-ādi \|

droṇa-saṅkhyā coktā vaidyake---

> khāro droṇāḍhaka-prasthāḥ kuḍvaṁ ca phalaṁ picu \|
>
> śānako māṣakaś ceti yathā-pūrvaṁ caturguṇāḥ \|\| iti \|

evaṁ ṣaṭpañcāśad adhika-palaśatadvayenaiko droṇaḥ syāt \| tad
evābhivyañjayati \| kiṁ vā, tato'pi vaiśiṣṭyam āha---ratnauveti \|
śātakaumbhaṁ svarṇa-samūhaḥ sauvarṇābharaṇa-jātaṁ vā \| yad vā, tilādriś
ca vraje'tra suprasiddha-śrī-govardhanādrer uccatayā tulyo jñeyaḥ,
tādṛśān sapta-bahula-ratnādiyutān prakarṣeṇa pāda-prakṣālanādi-pūrvakaṁ
nija-janais tad gṛheṣu tat tat prasthāpanādi-prakāreṇādāt \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** niyute viṁśati-lakṣāṇi
ekaṁ daśa-śata-sahasrāṇy ayutaṁ prayutākhya-lakṣam atha niyutam iti
kṣīra-svāmī \| tilādri-parimāṇam uktaṁ bhaviṣyottare---

> uttamo daśabhir droṇair madhyamaḥ pañcabhir mataḥ \|
>
> tribhiḥ kaniṣṭho rājendra ! tila-śailaḥ prakīrtitaḥ \|\|

droṇa-saṅgyā ca---

> khārīdroṇāḍhaka-prasthāḥ kuḍabañca palampicuḥ \|
>
> śāṇako māsakaś ceti yathā-pūrvaṁ caturguṇāḥ iti \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.4 \|\|

**kālena snāna-śaucābhyāṁ saṁskārais tapasejyayā \|**

**śudhyanti dānaiḥ santuṣṭyā dravyāṇy ātmātma-vidyayā \|\|**

**śrīdhara-svāmī (bhāvārtha-dīpikā) :** dravyāṇāṁ go-hiraṇyādīnāṁ madhye
keṣāñcid dānair eva śuddhir yathā
tathānna-dānādi-yukta-jāta-karmādi-saṁskārair eva garbhāṇāṁ śuddhir iti
darśayituṁ pratiniyatāni śodhakāni dṛṣṭāntatvenodāharati, kāleneti \|
kālena bhūmy-ādi, snānena dehādi, śaucenāmedhya-liptādi, saṁskārair
garbhādi, tapasā indriyādi, ijyayā brāhmaṇādi, dānair dravyādi,
santuṣṭyā manaḥ, ātmā ātma-vidyayā iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** atha
garbha-śuddhyupodghāta-rūpām anyapadārtha-śuddhim āha---dravyāṇām iti \|
pratiniyatāni prātisvikāni \| yeṣāṁ dravyāṇāṁ yāti śodhakānīti yāvat \|
bhūmyādi---ādi-padena jalādayo jñeyāḥ \| yatra bhūmau malādy utsṛṣṭaṁ
tatra vināpi lepādinā śodhakena bahukālena svayam eva śuddhyati sety
arthaḥ \| tathā jalānām api kālena

> kālaṁ meghodakaṁ grāhyaṁ vajyaṁ tu tryaham eva hi \|
>
> akāle daśa-rātraṁ tu tataḥ śuddhiḥ \|\| ity ukteḥ \|

dehādi ādi-pade vastrādi \| amedhyam aśuci-dravyaṁ tena liptam ādinā
spṛṣtam \| śaucena mṛj jālādinā śodhanena \| saṁskāraiḥ
pusavanasīmanta-jāta-karmādibhiḥ \| ādinā dehādi \| ijyayā
devārcanayāgādinā \| brāhmaṇaḥ sarvadā śuddhaḥ pitṛ-devārcane rataḥ ity
ukteḥ \| ādinā kṣatriyādi \| yato dānaṁ na jāyeta tad-dravyaṁ malavat
smṛtam iti smṛter dravyāṇām annādirannāntānāṁ dānenaiva śuddhir
nānyatheti bhāvaḥ \| indriyāṇi vāg ādini \| tapasā maunādi-rūpeṇa \| yad
vā, tasaikādaśyupavāsādinā ādinā deha-parigrahaḥ \| manaḥ santuṣṭyā \|
santoṣeṇa manaḥ śuci iti vākyāt \| ātnmā jīvaḥ \|
ātma-vidyayādhyātma-vicāreṇa \| śuddha-svarūpāvāptyā jīva-bhāva-rūpām
aśucitāṁ jahātīty arthaḥ \| dīpako'trālaṅkāraḥ \| prastutāprastutānāṁ ca
tulyatve sati dīpakam iti tal-lakṣaṇāt \| atra prastuta-garbha-śuddher
aprastutānāṁ bhūmyādīnām api śuddher varṇanād iti samanvayaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu kutas tad ānanīm eva
tathā tat tat kṛtam ity atrāha---kāleneti, tat tad dṛṣṭāntair
yathā-kālaṁ jāta-karma-dānayor āvaśyakatvam abhipretam \| antat tair
vyākhyātam \| yad vā, kālādibhir dravyāṇi śuddhanty eva, ātmā
tvātma-vidyayā svarūpa-jñānenaiva \| kiṁ vā, bhagavad-bhaktyaiva, na
tvanyathā \| ata eva dravyāṇīty anena gṛhītasyāpy ātmanaḥ
pṛthaṅ-nirdeśas tasya ca gṛhe sākṣāt paramātmanaḥ svayaṁ
gamanācchuddhi-mahimā kena varṇyaḥ ? yad vā, kālādiṣu madhye kenacit
kadācit kasyāpi śuddhiḥ, śrī-bhagavat-putratvena ca tasya yugapat
sarva-śuddhir eva siddhati kiṁ vaktavyaṁ tābhyāṁ tat tac chuddhir iti
bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, kutas tadānīm eva tathā
tat tat kṛtam ity atrāha---kāleneti, tat tad dṛṣṭāntair yathā-kālaṁ
jāta-karma-dānayor āvaśyakatvam abhipretam \| anyat tair vyākhyātam \|
yad vā, kālādibhir dravyāṇi śuddhanty eva, ātmā tv ātma-vidyayā
svarūpa-jñānenaiva \| kiṁ vā, bhagavad-bhaktyaiva, na tv anyathā \| ata
eva dravyāṇoty anena gṛhītasyāpyātmanaḥ pṛthaṅ nirdeśas tasya ca gṛhe
sākṣāt paramātmanaḥ svayaṁ gamanāc chuddhi-mahimā kena varṇyaḥ ? yad vā,
kālādiṣu madhye kenacit kadācit kasyāpi śuddhiḥ, śrī-bhagavat putratvena
ca tasya yugapat sarva-śuddhir eva siddhati kiṁ vaktavyaṁ tābhyāṁ tat
tac chuddhir iti bhāvaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** āvaśyakasya
vividha-dānādi-yukta-jāta-karmaṇo garbha-śodhakasya prāg bālakasya
dṛṣṭāntān dīpa-kālaṅkārṇāha---kāleneti \| kālādibhir dravyāṇi śuddhyanti
tatra kālena vartmādīni snānena dehādīni śaucenāmedhya-liptāṅgādīni
saṁskārair garbhādīni tapasā indriyādīni ijyayā brāhmaṇādīni dānair
dhanādīni santuṣṭyā manaḥ ātmātma-vidyayā paramātmanaḥ svarūpānubhavena
jīvaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.5 \|\|

**saumaṅgalya-giro viprāḥ sūta-māgadha-vandinaḥ \|**

**gāyakāś ca jagur nedur bheryo dundubhayo muhuḥ \|\|**

**śrīdhara-svāmī (bhāvārtha-dīpikā) :** saumaṅgalya-giraḥ svasti-vācakā
viprādayo babhūvuḥ \| tatra, "sūtāḥ paurāṇikāḥ proktā māgadhā
vaṁśa-śaṁsakāḥ bandinas tv amala-prajñāḥ prastāva-sadṛśoktayaḥ \|"

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svakṛta-stuti-pāṭhakāḥ
sūtāḥ \| parakṛtastuti-jīvino māgadhāḥ \| pravandhastuti-pāṭhino vandina
iti \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bherya ānaka-bhedāḥ
śuṣira-bhedāś ca \| dundubhayaś ca ānaka-bhedā yugmatayaiva hastābhyāṁ
koṣa-dvayena vādyante, te neduḥ svayam eva, muhur ity asya sartvair
anvayaḥ---harṣabhareṇa teṣām tatra trātṛpteḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bherya ānaka-bhedāḥ
suṣira-bhedāś ca dundubhayaś ca ānaka-bhedāś ca yugmata eva hastābhyāṁ
kāṣṭhī-dvayena vādyante te neduḥ svayam eva muhur ity asya sarvair
anvayaḥ harṣabhareṇa teṣāṁ tatra tatrātṛpteḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadā viprāḥ
saumaṅgalya-giraḥ saumaṅgalyaṁ gīrṣu yeṣāṁ te śubhāśīrvādakā babhūvuḥ
sūtādayo jaguḥ---

> sūtāḥ paurāṇikā proktāḥ māgadhāḥ vaṁśaśaṁsakāḥ \|

vandinas tv amala-prajñāḥ prastāva-sadṛśoktayaḥ \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.6 \|\|

**vrajaḥ sammṛṣṭa-saṁsikta-dvārājira-gṛhāntaraḥ \|**

**citra-dhvaja-patākā-srak-caila-pallava-toraṇaiḥ \|\|**

**śrīdhara-svāmī (bhāvārtha-dīpikā) :** saṁmṛṣṭāni saṁsiktāni ca dvārāṇy
ajirāṇy aṅganāni gṛhāntarāṇi gṛha-madhyāni ca yasmin sa tathā \|
citra-dhvajeṣu patākānāṁ srajaś ca caila-pallava-toraṇāni ca tair
bhūṣitāḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sammṛṣṭāni sammārjitāni \|
toraṇaṁ dvāra-bahir bhāgaḥ toraṇo'strī bahir dvāram ity amaraḥ \|
patākānāṁ srajaḥ paṅktayaḥ \| bhūṣita iti śeṣaḥ \|\|6\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṁ---śabdābhyām
anyadinato viśeṣeṇa sammārjanādikaṁ bodyate \| cailāni khaṇḍita-vastrāṇi
\| anyat tair vyākhyātam \| tatra bhūṣita ity ādhyāhārāt \| kiṁ vā,
viśeṣeṇa tṛṭīyā \| yad vā, srajaḥ puṣpa-mālāś citrāṇi vividhāni
dhvajādīni taiḥ \| samam anyat \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** saṁ-śabdābhyām anyadinato
viśeṣo bodhyate cailāni khaṇḍita-vastrāṇi anyat taiḥ tatra patākānāṁ
srajo mālākāreṇa sanniveśāḥ bhūṣita ity adhyāhārāt yad vā srajaḥ
puṣpa-mālāḥ citrāṇi vividhāni yāni dhvajādīni taiḥ samam anyat \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ādau samyak mṛṣṭāni
paścāt candana-puṣpādi-rasaiḥ saṁsiktāni dvārāṇyajirāṇy aṅgaṇāni
gṛhamadhyāni ca yasmin saḥ citradhvaja-patākābhyāṁ tathā citrāṇāṁ srajāṁ
cailānāṁ caila-khaṇḍānāṁ pallavānāṁ ceti trividhais toraṇair
vibhūṣito\'bhūd iti śesaḥ \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.7 \|\|

**gāvo vṛṣā vatsatarā haridrā-taila-rūṣitāḥ \|**

**vicitra-dhātu-barha-srag-vastra-kāñcana-mālinaḥ \|\|**

**śrīdhara-svāmī (bhāvārtha-dīpikā) :** haridrā-tailai rūṣitā liptāḥ \|
vicitra-dhātavaś ca barha-srajaś ca vastrāṇi ca kāñcana-mālāś
cālaṅkāratayā vidyante teṣāṁ te \| tathā-bhūtā gavādayo babhūvur ity
arthaḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** brhasrajaḥ
śikhipiccha-mālāḥ \| ity artha iti \| kriyāśeṣeṇānvayaḥ kārya iti
tātparyam \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca---kārayor eka uktasya
samuccaye, anyo\'nuktasya, tena mahiṣyādayo\'py upalakṣyante \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ca-kārau
pūrva-kaimutya-pratipādikau tena mahiṣy-ādayo'py upalakṣyante \| vṛṣā
vatsatarā iti pāṭhaḥ kvacit \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rūṣitā liptāḥ \|\|7.8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.8 \|\|

**mahārha-vastrābharaṇa-kañcukoṣṇīṣa-bhūṣitāḥ \|**

**gopāḥ samāyayū rājan nānopāyana-pāṇayaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kañcukaṁ colakaṁ śiro
vihāya sarvāṅgāvarakaṁ vastram

> kañcuko vārabāṇe syān nirmoke karabhe\'pi ca \|
>
> vardhāyaka-gṛhītāṅga-sthita-vastre ca colake \|\|

iti medinī \| uṣṇīṣaṁ śiroveṣtana-vastram uṣṇīṣaṁ tu śiroveṣṭe kirīṭe
lakṣaṇāntare iti ca \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyag āyayur iti
sanāktvam eva darśayati---mahārhetyādi-viśeṣaṇābhyām---mahārhair
bahu-mulyair utsavārthaṁ gṛhāntaḥ-surakṣitair vastrādibhir bhūṣitāḥ
santaḥ \| he rājann iti rāja-gṛhotsave prajāgamana-prakāra-vṛttaṁ
bhavatā jñāyata eveti kiṁ tad vivaraṇeti bhāvaḥ \| yad vā, rājanti
śobhamānāni nānā-vidhopāyanāni pāṇiṣu yeṣām te \| gopā iti prakṛtyaiva
susnigdha-cittāḥ, śleṣeṇa gāṁ pṛṭhvīṁ pānti bhagavad-bhakti-vistāraṇena
rakṣantīti gopāḥ \| atas tādṛśa-sad veśādinā bhagavan mahotsave samyag
āgamanaṁ yuktam eveti bhāvaḥ \| evam agre\'pi \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ sarvasyaiva
gokulasya śrī-nanda-yaśode prati paramam anurāgaṁ darśitavān darśayati
ca---mahārheti saptabhiḥ \| samyag āyayur iti sva-sva-gṛhe tat tan
maṅgala-racanāṁ pravartyaivāyayur ity arthaḥ vrajaḥ saṁmṛṣṭety uktatvāt
samyaktvam eva darśayati parama-harṣa-vyañjakābhyāṁ mahad
ity-ādi-v-iśeṣaṇābhyāṁ mahārhair bahu-mūlyair nidhivat gṛhāntaḥ
surakṣitair api vastrādibhir bhūṣitāḥ santaḥ yāny eva paramollāsena
dāsyante ca nānopāyanair mahārha-ratnādibhir yuktāḥ pāṇayo yeṣāṁ te
rājann iti śleṣeṇa he premṇā-virājamāna yad vā rājadity
upāyana-viśeṣaṇaṁ gopā iti gavā-saktyā tat svabhāvamāpannayā jātyaiva
susnigdha-cittā iti bhāvaḥ \| śleṣeṇa tatra ca tādṛśa-tat premṇā gāṁ
pṛthvīm api pāntīti evam agre\'pi \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.9 \|\|

**gopyaś cākarṇya muditā yaśodāyāḥ sutodbhavam \|**

**ātmānaṁ bhūṣayāṁ cakrur vastrākalpāñjanādibhiḥ \|\|**

**śrīdhara-svāmī (bhāvārtha-dīpikā) :** ākalpā alaṅkārāḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ākalpaḥ kalpane
veśe'laṅkāre śaktimannare iti dharaṇiḥ \| ādinā candanādi-grahaḥ
\|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ca---śabdas tvarthe
pūrvato vaiśiṣṭyāya, tad eva darśayati yaśodāyā vraja-yaśaḥ-pradāyā
anapatyāyā vrajeśvaryāḥ sutasyodbhavam utpattim ākarṇyaiva muditās
tasmin nitya sahaja-prema-sad-bhāvād ata eva vastrādibhir ātmānam
abhūṣayan \| ādi-śabdān mālyānulepādayaḥ \| ātma-śabda-prayogas tāsāṁ
sac cid ānana-vigrahatvena tattvato dehasya dehi-tulyatvena
bhedābhāvābhiprāyeṇa \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gopyaḥ śrī-yaśodāyā
mātṛbhūtayaḥ ca-śabda ukta-samuccaye tato gopā ākarṇyeti pūrveṇāpy
anvayaḥ āsāṁ paścād bhāvo'ntaḥpuravāsāt muditā ity anena tebhyo'pi
moda-viśeṣaṁ darśayati---yaśodāyāḥ vraja-yaśaḥpradāyā anapatyāyāḥ
śrī-vrajeśvaryāḥ sutasya udbhavam utpattim ākarṇyaiva muditāḥ tasyāṁ
tasmiś ca nitya-sahaja-prema-sadbhāvāt ata eva vastrādibhiḥ ātmānam
abhūṣayan \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gopyaḥ śrī-yaśodāyā
yātṛ-prabhṛtayaḥ \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.10 \|\|

**nava-kuṅkuma-kiñjalka-mukha-paṅkaja-bhūtayaḥ \|**

**balibhis tvaritaṁ jagmuḥ pṛthu-śroṇyaś calat-kucāḥ \|\|**

**śrīdhara-svāmī (bhāvārtha-dīpikā) :** nava-kuṅkuma-kiñjalkair
mukha-paṅkajeṣu bhūtiḥ śrīr yaṣāṁ tāḥ \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nava-kuṅkuma-kiñjalkāḥ
nūtana-keśara-patrāṇi \| balibhiḥ svarṇa-ratnādibhir yutāḥ pṛthuśroṇyo
viśāla-kaṭitaṭāḥ api harṣausukyād vegena jagmuriti bhāvaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, naveti tair
vyākhyātam tatra nava-kuṅkuma-kiñjalkair bhūṣita-mukha-paṅkajāḥ satya
ity artha iti \| yad vā, nava-kuṅkuma-kiñjalkasy eva mukha-paṅkajānāṁ
bhūtiḥ śobhā yāsām iti gaurāṅgīṇām apty anurāga-veśena mukha-padmānāṁ
rāgotpattyā śobhātiśaya uktaḥ \| kiṁ ca, balibhir baladbhiḥ parijanaiḥ
sahāyair iti tvarita-gamana-sādhanam, balibhir balitrayeṇa viśiṣṭā iti
vā \| yad vā, akṣata-pāṭrady upahāraiḥ saha tān gṛhītvety arthaḥ \|
pṛthu-śroṇyo\'pi calat-kucāḥ satya iti tvarita-gamana-lakṣaṇam \| yad
vā, kucānām api pṛthutvāt tvarita-gamanāsāmarthye\'pi tvatita jagmur ity
arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nava-kuṅkumākiñjalkād api
mukha-paṅkajānāṁ bhūtiḥ śobhā yāsām iti tadānīm anurāgāveśena
mukha-śobhātiśaya uktaḥ kiṁ ca balihbhiḥ mahārātnādimayair
akṣata-pātrādy upahāraiḥ saha tān gṛhītvety arthaḥ moda-viśeṣam
evāha---tvaritam ity-ādinā \| pṛthuśroṇyo'pi tvaritaṁ jagmuḥ tatra
calatkucā ity atiśayasya lakṣaṇaṁ sarvaṁ cotkaṇṭhātiśayasyeti jñeyam
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nava-kuṅkuma-kiñjalkād
api sukha-paṅgaje bhūtiḥ śobhā yāsāṁ tā balibhiḥ
svarṇa-mudrā-ratna-hārānargha-vastranārikelādi-phalākṣata-dūrvā-candana-puṣpamālādyaiḥ
svarṇa-pātrathaiḥ svarṇa-rasa-rañjita-vastrācchāditair vāma-pāṇi-gṛhītaḥ
sahitā ity arthaḥ \| pṛthuśroṇyo\'pi tvaritaṁ jagmuḥ
harṣautsukhyāvegavaśāt \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.11 \|\|**

**gopyaḥ sumṛṣṭa-maṇi-kuṇḍala-niṣka-kaṇṭhyaś**

**citrāmbarāḥ pathi śikhā-cyuta-mālya-varṣāḥ \|**

**nandālayaṁ sa-valayā vrajatīr virejur**

**vyālola-kuṇḍala-payodhara-hāra-śobhāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varṇitā api gopīr
bhakti-bhareṇātṛptyā varṇayati vrajatīḥ prathamārthe dvitīyā \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhakti-viśeṣeṇa punastā
eva varṇayanti-gopya iti \| śikhā dhammillāgrāṇi anyat tair vyākhyātam
yad vā, pathi śikhābhyaś cyuta-viśeṣato rejur aśobhanneti tāsāṁ
dehādi-śobhā-gata-sampattau satyām api
śrī-nandanandana-prema-sambandhenaiva viśeṣataḥ śobheti bhāvaḥ
\|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhakti-viśeṣeṇa punas tā eva
varṇayati---gopya iti \| śikhāḥ dhammillāgrāṇi nandālayaṁ vrajantya eva
viśeṣato rejur iti tāsāṁ dehādi-śobhāśata-sampattau satyām api
śrī-nanda-nandana-prema-sambandhenaiva viśeṣataḥ śobheti bhāvaḥ
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vaṇitā api tāḥ punar
bhakti-bhareṇātṛptyā varṇayati---gopya iti \| śikhā dammillāgrāṇi
vrajatīr vrajantyaḥ \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.12 \|\|**

**tā āśiṣaḥ prayuñjānāś ciraṁ pāhīti**[^31] **bālake \|**

**haridrā-cūrṇa-tailādbhiḥ siñcantyo\'janam ujjaguḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kim ujjagur** ? ity
apekṣā-nivṛttaye'**janaṁ** śrī-kṛṣṇam ity arthāntaram \| **tā** gopyo
**bālake** ity **āśiṣaḥ prayuñjānā** iti \| kim ? rāja-putratvād rājā
bhūtvā **ciraṁ pāhīti** \| parasyeṣṭārtha-praśaṁsanam āśīḥ iti lakṣaṇāt
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** **ciraṁ pāhīty** uktiḥ
pāhīty ukti-cāturyeṇa tasya dīrghāyuṣṭvam ātma-viṣayaka-kāruṇyādikaṁ ca
prārthayante \| alpārthe kaḥ atyanta-bālyād **bālaka** iti, tadānīṁ
tasmin tad evocitam iti bhāvaḥ \| yad vā, **bālake**\'pi tataś ca
bandhu-svabhāvād eveti, vastutas tu bālaḥ kaḥ brahmāpi yasyeti
parameśvaratvāt \| sadāsmān rakṣa, kadāpi na parityajeti \| **ajanaṁ**
bhagavantam **ujjagur** uccair gāthā bandhena tan-nāmāny akīrtayan
bhagavad-gītāny agāyann iti vā \| **ajanām** iti laukika-janmābhāve\'pi
śrī-yaśodāyām udbhavena tāsām udgāna-prīti-bhara-hetuḥ sūcitaḥ \|
\"jīva\" iti pāṭhe kāścit pūrvya-patny-ādyā vṛddhāś ca \"ciraṁ jīva\"
ity **āśiṣaḥ prayuñjānā** babhūvuḥ, anyāś **cojjagur** iti jñeyam
\|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ciraṁ pāhīti** tāsām
atyullāsoktiḥ \| tayā ca tasya sārvadikīṁ sarva-sampattim ātmanā
saṅgatim ātmani prītiṁ cāśāsata \| alpārthe kaḥ atyanta-bālyāt
**bālaka** iti \| tadānīṁ tasmin tad evocitam iti bhāvaḥ \| yad vā,
bālake'pi tataś ca prema-svabhāvād eveti \| **ajanaṁ** bhagavantam
**ujjaguḥ** uccair maṅgala-gīta-prabandhena bālaka-maṅgalārthaṁ tam
akīrtayan \| \"jīva\" iti pāṭhas tu tāsām atikāruṇyoktiḥ \| upalakṣaṇaṁ
caitat sarveṣām \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sūtikāntar gṛhaṁ praviśya
**ciraṁ pāhi** iti rāja-putratvena rājā bhūtveti bhāvaḥ \| \"jīva\" iti
pāṭhe vātsalya-kāma-rūpodayaḥ \| tato bahir niḥsṛtya **haridrādibhiḥ**
parasparaṁ **janaṁ siñcantya** **uccair jaguḥ** \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tāḥ sūtikā-gr̥haṁ praviśya
rāja-putratvāt yuvarājo bhūtvā naś **ciraṁ pāhīty āśiṣaḥ prayuñjānāḥ**
\| tato bahir nirgamya haridrā-cūrṇa-sugandhi-taila-sampr̥ktābhir adbhir
mitho **janaṁ** **siñcantya uccair** maGgalāni **jaguḥ** \| **ajanaṁ**
harim **ujjagur** ity anye \|\|12\|\|

**\...**

**\|\| 10.5.13 \|\|**

**avādyanta vicitrāṇi vāditrāṇi mahotsave \|**

**kṛṣṇe viśveśvare \'nante nandasya vrajam āgate \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** āgate prāpte \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇe
viśveśvare\'nanta ity-ādi \| anante\'paricchinne\'pi nandasya vrajam
upeyuṣi paricchinnatvena tatraiva sthite \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avādy anta vāditrāṇi
vādakair vādayañcakrire, vicitrāṇi---

> tataṁ vīṇādikaṁ vādyam ānaddhaṁ murajādikam \|
>
> vaṁśādikantu śuṣiraṁ kāṁsyaṁ tālādikaṁ ghanam \|\|

iti caturvidhāni, yad vām ekaikasya vādana-vaicitryā vicitrāṇi \| kiṁ
vā, avādy anta svayam eva vāditāni babhūvus tatra hetuḥ---mahotsava iti,
tatrāpi hetuḥ---anante\'paricchanne viśvasyeśvare niyantari kṛṣṇe jagac
cittākarṣaka-māhātmyatayā svayam avatīrṇe bhagavatiḥ \| yad vā, kṛṣṇe
para-brahmaṇi parameśvare saundarya-mādhuryādinā paricchinne
nijāśeṣa-bhagavattā-prakaṭanārthāvatīrṇatvāt \| nanda-vrajaṁ
nijocita-padaṁ prāpte satīti \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** avādyanta vādakair iti śeṣaḥ
\| vicitrāṇi tataṁ vīṇādikaṁ vādyam ānaddhaṁ surajādikaṁ vaṁśādikaṁ tu
suṣiraṁ kāṁsya-tālādikaṁ dhanam iti catur-vidhāni
ekaikasyāvantara-vaicitryāvādana-vaicitryā ca vicitrāṇi kiṁ vā avādyanta
vraja-vāditreṣu vādyamāneṣu jagati yāni vāditrāṇi tāny api svayaṁ janaiś
ca vāditāni babhūvur ity arthaḥ \|tatra hetuḥ mahotsave yāvad utsave
yāvad utsavopari virājamāne tanmahasi tatrā'pi hetavaḥ kṛṣṇo jagac
cittākarṣaka-māhātmatayā svayam avatīrṇe bhagavati viśveśvare
sarva-prabhau anante svarūpaiśvarya-mādhuryair aparicchinne nandasya
vrajaṁ parama-premānandāmṛta-samudratayā paramaṁ nijocita-padam īyuṣi
tasminn udayatīty arthaḥ \| āgata iti kvacit pāṭhaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** avādyanteti trilokyām eva
yataḥ kṛṣṇe viśasyaiveśvare tāni vādyāny anantāny eva yato\'nante iti
\|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.14 \|\|

**gopāḥ parasparaṁ hṛṣṭā dadhi-kṣīra-ghṛtāmbubhiḥ \|**

**āsiñcanto vilimpanto navanītaiś ca cikṣipuḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** hṛṣṭā gopāḥ parasparaṁ
vicikṣipur iti sambandhaḥ \| yad vā, kṣīrādibhir āsiñcanto navanītair
vilimpanto dadhi cikṣipuḥ yad vā, nītair gṛhītair dadhyādibhir
nava-śabdopalakṣitān nava-nadānstat sambandhinaś ca vicikṣipur ity
arthaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hṛṣṭā gopāḥ parasparaṁ
vicikṣipur iti sambandhaḥ \| yad vā, kṣīrādibhir āsiñcanto navanītair
vilimpanto dadhi cikṣipuḥ yad vā, nītair gṛhītair dadhyādibhir
nava-śabdopalakṣitān nava-nadānstat sambandhinaś ca vicikṣipur ity
arthaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hṛṣṭāḥ santo dadhyādibhiḥ
parasparam ā samyak siñcantaḥ navanītaiś ca parasparaṁ viśeṣeṇa
limpantaḥ parasparaṁ cikṣipuḥ balena pracchannatayā vā picchila-paṅke
skhalayāmāsuḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cikṣipuḥ prayāsārthaṁ
balena pracchannatayā picchala-paṅke skhalayāmāsuḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.15-16 \|\|**

**nando mahā-manās tebhyo vāso\'laṅkāra-go-dhanam \|**

**sūta-māgadha-vandibhyo ye\'nye vidyopajīvinaḥ \|\|**

**tais taiḥ kāmair adīnātmā yathocitam apūjayat \|**

**viṣṇor ārādhanārthāya sva-putrasyodayāya ca \|\|**

**śrīdhara-svāmī (bhāvārtha-dīpikā) : tebhyaḥ** prādāt \|\|15\|\|
**yathocitam** anyān apy **apūjayat** \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tebhyo** gopebhyaḥ
sūtādibhyaś ca \| **vidyās** tu caturdaśadhā dharma-mīmāṁsādi-rūpāḥ,
tābhir **upajīvanti** iti tathā \|\|15\|\| **tais tair** yān ayācantety

arthaḥ \| **yathocitaṁ** vidyā-gauravam anatikramya ity arthaḥ \|
ārādhanāryāya santoṣāya \| \"anena dānādinā viṣṇuḥ prasīdatu,
tat-prasādena mat putraḥ kuśaly astu\" iti saṅkalpayann ity arthaḥ \|
**ca**-kārān nava-graha-dik-pālādi-prasādo'pi dhyeyaḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tebhyo** gopebhyo
gopī-janebhyaś ca tathā sūtādibhyaś ca \| **ye cānye** **vidyopajīvino**
gāyaka-vādakādayaḥ, tebhyo\'pi **vāsa**-ādikaṁ prādād iti śeṣaḥ \| tatra
**dhanaṁ** sākṣat svarṇa-[rūpapy]{.mark}-ādi \| **mahā-manā** iti
punar-uktiḥ paramaudāryasya sarvābhīṣṭa-vijñānasya cābhiprāyeṇa \|
**tais tair** iti yasya yāni kāmitāni, taiḥ \| yad vā, suprasiddha
uttamopabhogaḥ \| anyat tair vyākhyātam \|

yad vā, ye **vidyopajīvino\'nye** ca ye dīnāḥ, tebhyo\'pi na kevalaṁ
tat-tad-dāna-mātram, api tu bahudhā sammānanaṁ cākarod ity
āha---**tair** iti \| viprādīn sarvān **apūjayac** ca, tatra ca
**yathocitaṁ** jāti-vidyādy-anusāreṇa tat-tan-manoratha-paripuraṇenety
arthaḥ \| yato\'**dīnatvād** udāra-svabhāvaḥ \| yad vā, **tais tair**
anirvacanīyair ātmārāmādy-agocarair **ātmanā** putra-[bhāyādinā]{.mark}
ca bhagavad-vaśīkaraṇam ity arthaḥ \| bhagavad-vaśīkaraṇārthakaiḥ kāmair
hetubhir na tu jñāna-paravan niṣkāmatayety arthaḥ, tādṛśa-kāmānāṁ
niṣkāmatāyāḥ śirodhāryatvāt, bahutvaṁ bāhulyasya gauravasya vāpekṣayā \|
tān evāha---**viṣṇor ārādhana**-rūpo yo\'**rthaḥ** puruṣārthaḥ,
tad-arthaṁ ca sva-putrasyodaya utkarṣaḥ, tad-arthaṁ paramaikāntitvāt \|
tattvatas tu viṣṇor ārādhanasyārthaḥ phalam, tad-rūpāya
sva-putrodayāyety arthaḥ \|\|15.16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nanda** iti yugmakam \|
**tebhyo** gopībhyo gopebhyaś ca tathā sutādibhyaś ca \| **ye** ca
**anye vidyopajīvinaḥ** gāyaka-vādakādayaḥ, tebhyo'pi **vāsa**-ādikaṁ
prādād iti śeṣaḥ \| tatra **dhanaṁ** svarṇa-rūpyādi **yathocitam** ity
uttara-padya-padenātrāpy anvayaḥ \| svata eva **adīnātmā** udāra-cittaḥ,
samprati tu **mahāmanā** iti punar-uktiḥ purvavat śrī-kṛṣṇa-manastvena
tatraudārya-vijñatvādi-guṇānāṁ muhur atiśayitābhiprāyeṇa, na kevalaṁ
tāvatā tṛptavān \|

kiṁ ca\--**tais tair** iti \| **tais taiḥ kāmaiḥ** saha punaś ca ye ye
svairaṁ prārthitāḥ, tat-tat-kāma-dāna-pūrvakaṁ sarvāṁs tān
**yathocitaṁ** jāti-vayo-vidyānurūpam **apūjayat**
srak-candana-tāmbūla-protsāhanādibhiḥ sammānitavāṁś ca \| dānāder
uddeśyam āha\--**viṣṇor ārādhanasya** yo'**rthaḥ** phalaṁ, tat-santoṣaḥ
tasmai parama-vaiṣṇavatvāt kāmitārthānantya-kāmatvāc ca, na tv
apūrva-mātrāya tathā sva-putrasyābhyudayāya ca, \"anena karmaṇā
śrī-viśṇuḥ santuṣyatu, tat-prasādena ca mama putrasyābhyudayo bhavatu\"
iti saṅkalpayann ity arthaḥ \| atha ca viṣṇor ārādhanasya yat-phalaṁ
tad-rūpāya tad-abhyudayāya tad-gṛhe rūpa-guṇa-līlaiśvarya-prakāśanāyeti
pada-śleṣeṇa\| yad eva [Manama]{.mark}-praptaṁ, taṁ ca tasya
raga-praptatvāt parama-mahad iti prakaraṇārthena ca munīndraḥ siddhāntam
api vinyāsyad iti jñeyam \| atra **ca**-śabdo\'py-arthe \| sa ca
durlabhatvaṁ sūcayati\--nandaḥ kim akarod brahman \[bhā.pu. 10.8.46\]
ity-ādeḥ, nemaṁ viriñcaḥ \[bhā.pu. 10.9.20\] ity-ādeḥ, yuvāṁ ślāghyatamā
\[bhā.pu. 10.46.30\] ity-ādeś ca \|\|15.16\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 243)**: atha \[vātsalya-bhāve
anubhāva-rūpā\] tac-chreyo-nibandhanā devādi-pūjā---**tais taiḥ** iti \|
\"anena viṣṇuḥ prīṇātu, tena ca mat-putrasyodayo bhavatu\" iti saṅkalpya
sarvā **yathocitām apūjayad** ity arthaḥ \|\|16\|\|

**---------------------------------------------------------------------------------------------------------------------\\**

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahā-manā** mahodāra-manāḥ
pradāt **ye\'nye** tebhyo\'pi \| **vidyā** nṛtya-gīta-vādya-śastrādyāḥ
\| **tais tair** iti yān yān ayācantety arthaḥ \| **yathocitaṁ**
vidyā-gauravādikam anatikramyety arthaḥ \| dānādeḥ phalam āha---**viṣṇor
ārādhanasyārthaḥ** viṣṇu-santoṣas tasmai tasyāpi phalaṁ
sva-putrasyābhyudayaḥ, \"anena dānādi-karmaṇā viṣṇuḥ prasīdatu \| viṣṇoḥ
prasādena mat-putraḥ kuśalī bhavatu\" iti saṅkalpayann ity arthaḥ \|
**ca**-kāreṇa nava-graha-dik-pālādīnām api sva-putraṁ prati prasādārtham
\|\|15.16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.17 \|\|**

**rohiṇī ca mahā-bhāgā nanda-gopābhinanditā \|**

**vyacarad divya-vāsa-srak-kaṇṭhābharaṇa-bhūṣitā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mahā-bhāgā**
vasudeva-patnībhyas sarvābhyo'pi śrī-kṛṣṇa-bālya-līlotsava-lābhād iti
bhāvaḥ \| **nanda-gopena** nanda-rājena gopo bhūpatiḥ ity amaraḥ \| yad
vā, nanda-śabdena nava-nandā grāhyāḥ, teṣāṁ rājñā,

> nava-lakṣa-mitā gāvo yad-gṛhe santi sarvadā \|
>
> sa nando nanda-rājas tu jñeyo'saṅkhya-gavādhipaḥ \|\| iti gargokteḥ \|

**abhinanditā** \"tvad-āgamanād eva mat-putro'yaṁ jātaḥ\" iti ślāghitā
**vyacarat**, samāgata-strī-jana-sammānanārtham itas tataś cacāra \|
divya-vāsādibhiḥ śrī-yaśodā-nandābhyāṁ dattair **bhūṣitā** patyur
bandhanādi-duḥkhaṁ svasya ca tad-vicchedādi-duḥkhaṁ
kṛṣṇa-janmotsavānandena vismṛtyaivety arthaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-rohiṇī
śrī-vasudeva-viraha-duḥkhitvād adhikaṁ sammānitety āha---**rohiṇī** iti
\| **mahā-bhāgā** iti śrī-bhagavad-āvirbhāvānubhavāt, sarvatra
kṛṣṇenāvicchedāc ca, śrī-nanda-vraje vasateś ca \| ato **nando** yo
**gopo** gāṁ pṛthvīṁ pātīti mahā-rājaḥ, tena \| yad vā, nandena gopaiś
ca \| yad vā, mahā-bhāgā parama-bhāgyavatī śrī-yaśodā\| kiṁ vā,
mahā-bhāgāḥ śrī-yaśodādyāḥ sarva-gopyaḥ, tābhir nanda-gopaiś ca
**abhinanditā** sammānitābhito harṣitā vā \| ato virahiṇītvād anicchur
api tair **divya-vāsādibhir** **bhūṣitā** \| eṣām evoktir mukhyatvād
anyāny apy ābharaṇāni jñeyāni \| divyeti śrī-yaśodādibhir
nija-vastrādibhyo\'py uttama-vastradi-dānāt \| **vyacarat** mahotsave
tasmin prītyā vividha-vyāpāreṇetas tato babhrāmety arthaḥ \| etad-artham
eva sva-gṛhāntaḥ-śāyitasya tadīyām abhinava-bālakasyātrānuktiḥ
\|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : rohiṇī** rohayati janayati
vraja-sukhaṁ tac-chīleti rohiṇī\| adyaiva
sva-nāma-nirukti-sāphalya-paramotkarṣaṁ prāpteti bhāvaḥ \| sā ca
**mahā-bhāgā** tādṛśa-svīya-putrodayena tasyāpi paramāśrayasya
nija-prāṇāsahacaryāḥ śrī-yaśodāyās tanayasyāpy udyena ca
tat-tad-bālyādi-līlā-mādhurya-lābhena ca anyābhyaḥ
śrī-vasudeva-patnībhyaḥ śrī-devakītaś ca bhāgya-viśeṣavatī \|
\"tvad-āgamana-mātreṇa maṅgalenaivāyaṁ mama putro jātaḥ\" iti
śrīman-**nandā**bhidha-gokula-rājena **abhinanditā** satī \| gopo
bhūpe'pi ity amaraḥ \| śrīman-nandena gopaiś cābhinanditā satīti vā \|
yad-ullāsenaiva tad-dattāni **divyāni** martya-durlabhāni yāni
vāsa-ādīni svayam api tad-ullāsenaiva sarvaṁ dukhaṁ vismṛtya tair
maṇḍitā satī **vyacarat** mahotsave tasmin prītyā vividha-vyāpāreṇa itas
tato babhrāmety arthaḥ \| etad-artham eva sva-gṛhāntaḥ-śāyitasya
tadīyābhinava-bālakasyātrānuktir iti jñeyam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mahābhāgā**
vasudeva-patnībhyaḥ sarvābhyo\'pi śrī-kṛṣṇa-bālya-līlotsava-lābhād iti
bhāvaḥ \| **nanda-gopena** nanda-rājena, gopo bhūpe\'pi ity amaraḥ \|
**abhinanditā** \"tvad-āgamana-maṅgalenaiva mat-putro\'yam abhūt\" iti
\| **vyacarat** [samāgastrājana]{.mark}-sammānanārtham ity arthaḥ \|
**divya-vāsa**-ādibhiḥ śrī-yaśodā-nandābhyāṁ dattair **bhūṣitā** patyur
bandhanādi-duḥkhaṁ svasya ca tad-vicchedādi-duḥkhaṁ
śrī-kṛṣṇa-janmotsavānandena vismṛtaiveti bhāvaḥ \|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.18 \|\|**

**tata ārabhya**[^32] **nandasya vrajaḥ sarva-samṛddhimān \|**

**harer nivāsātma-guṇai ramākrīḍam abhūn nṛpa \|\|**

**śrīdhara-svāmī (bhāvārtha-dīpikā) :** harer nivāsena ye ātmani guṇāḥ
sarva-priyatvādayas taiḥ \| ramāyā ākrīḍaṁ vihāra-sthānam \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanv abhimata-pūraṇaṁ tu
dhanadenāpy aśakyaṁ kathaṁ nandena kṛtam \| tatrāha---tata iti \| guṇāḥ
sarva-pālanādayaḥ \| ramāyāḥ sarva-sampatteḥ ramā śrī-sarva-sampadoḥ iti
yādavaḥ \| yadā sarva-sampattir eva krīḍitum ārebhe tadā kasya
devastunas tatrābhāva iti bhāvaḥ \| yad vā, nāyaṁ śriyaḥ ity ādy
uktarītyā vaikuṇṭha-śrīto'pi vrajadevīnām eva parama-ramātvoktes tāsām
api paramaramā śrī-rādhā rasyā api tadānīm āvirbhāvāt tasyāś ca
krīḍāsthānaṁ tadārabhyābhūd iti \| kiṁ ca, cintāmaṇi-sadmādīnām api
nigūḍha-nitya-krīḍāyāṁ śravaṇāt tad ramā-krīḍameveti tattvam \| tad
uktaṁ

> cintāmaṇi-prakarasadmasu kalpa-vṛkṣa-
>
> lakṣāvṛteṣu surabhīr abhipālayantam \|
>
> lakṣmī-sahasra-śatasambhrama-sevyamānaṁ
>
> govindam ādi-puruṣaṁ tam ahaṁ bhajāmi \|\| iti brahma-saṁhitāyām
> \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, sadya eva
dhenu-lakṣaṇa-dvayasya samyag alaṅkāra-sampādanaṁ
sapta-tilādryāpi-sādhanaṁ vrajāsaṁsyeya-dhenu-vṛṣādy alaṅkaraṇaṁ
bahula-vastrālaṅkārādi dānaṁ ca kathaṁ siddham ity apekṣāyām āha---tata
iti \| prāk svata eva sarva-samṛddhimān viśeṣatas tataḥ śrī-bhagavaj
janmana ārabhya vrajaḥ sarva-ghoṣo ramākrīḍaṁ mahā-lakṣmyā ākrīḍatvena
vaikuṇṭhāpy adhiko\'bhūt \| tatra hetuḥ---harer iti \| svīyeṣu
sarva-guṇa-prapyasya bhagavato nitarāṁ vāsesenātma-śabdena śrī-nando
vrajo vā, guṇāḥ paramaudāryādayo bhakti-lakṣaṇā vā tair atas tatra
cintā-maṇi-mandira-kalpa-drūma-kāma-dhenbādayo\'pi sambhāvyāḥ, kiṁ punas
tat tad iti bhāvaḥ \| he nṛpeti mahā-rājasya bhāvād dṛśo\'pi tat
sudurlabham iti bhāvaḥ \| āścaryeṇa vāsambodhanam \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, sadya eva
dhenu-niyuta-dvayasya samyag alaṅkāra-sampādanaṁ
sapta-tilādgyādi-sādhanaṁ vraja-saṅkhyeya-dhenu-vṛṣādy alaṅkaraṇaṁ
bahula-srālaṅkārādi-dānaṁ ca kathaṁ siddham ? ity apekṣāyām āha---tata
iti \| prāk svata eva mathurā bhagavān yatra ity-ādi-nyāyena yo'sau
gopeṣu tiṣṭhati iti tāpanīśrutyā jayati janani-vāsaḥ iti prīyān na indro
gavām iti bhagavān gokuleśvaraḥ iti śrī-śukotkyā ca harer nivāsa-bhūto
ya ātmā tasya svasyaiva ye guṇās taiḥ sarva-samṛddhimān vrajaḥ tata iti
tat tasya janmārabhya tu ramākrīḍaṁ babhūva

cintā-maṇi-prakāra-sadmasu kalpa-vṛkṣa-

lakṣāvṛteṣu surabhīr abhipālayantam \|

> lakṣmī-sahasra-śata-sambhrama-sevyamānaṁ
>
> govindam ādi puruṣaṁ tam ahaṁ bhajāmi \|\|

iti brahma-saṁhitānusāreṇa tat tan mantrādau svayaṁ bhagavan ity
apreyasī tayā sevyatvena nāyaṁ śriyaḥ ity-ādau vaikuṇṭha-śrī-vijayena
tāsu svaryoṣidādi-sarvānyayoṣitva-parihāreṇa ca vraja-devīnām eva
paramaramārūpāṇāṁ tāsām api paramaramāyā śrī-rādhāyāś ca tadānīm
evāvirbhāvād vihāra-sthānam api babhūvety arthaḥ \| yadi ca tata ārabhya
nandasya vrajaḥ sarva-samṛddhimān san hare nivāsātma-guṇai-ramākīḍaṁ
yathā syāt tathābhūd iti saralānvayaḥ kriyate tad api pūrvad evārthaḥ
prasajjate tad ārabhya tasya vrajaḥ sarva-samṛddhimānāsīd iti mātraṁ kiṁ
vaktavyaṁ yaḥ khalu hari-nivāsa-lakṣaṇasya sva-rūpasya guṇai-ramamāṇāṁ
tāsām apy ākrīḍatayāsīd iti tato jagal lakṣmī mātra-dṛṣṭyāpy
ākasmika-sarva-sampatti-sambhavāt tadānīṁ tatra kim ivāsambhavaṁ yatra
cintā-maṇi-mandirādayo'pi nigūḍha-līlāyāṁ santīti bhāvaḥ \| tāṁ
cāṣṭāviśādhyāyādau pratipādayiṣyāmaḥ tad evaṁ prasaṅgataḥ
śrī-vrajadevīnām api bhagavadvat prākaṭya-mātraṁ janma sūcitaṁ
ramākrīḍa-śabdena ca sarva-samṛddhimattve vācye paunar uktyaṁ syāt
ramāntarākrīḍatve vācye prasiddhi-vicyutir bhavati harer nivāsātma-guṇai
ity etāvatā vivakṣita-siddher ātmapada-vaiyarthyaṁ jāyate tasmād
avicāra-pratītam arthāntaraṁ nādṛtam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataḥ sva-bālake jāte \|\|18\|\|

**kṛṣṇa-sandarbha (137): harer nivāsa**-bhūto ya **ātmā**, tasya ye
**guṇāḥ**, tair eva **sarva-samṛddhimān**, nitya-yoge matv-arthīyena
nityam eva sarva-samṛddhi-yuktaḥ śrī-**nandasya vrajaḥ** \| **tatas**
taṁ śrī-kṛṣṇa-prādurbhāvaṁ **ārabhya** tu **ramākrīḍāṁ**---

> cintāmaṇi-prakara-sadmasu kalpa-vṛkṣa-
>
> lakṣāvṛteṣu surabhir abhipālayantam \|
>
> lakṣmī-sahasra-śata-sambhrama-sevyamānam \[bra.saṁ. 5.29\] ity atra
> prasiddhyā

ramāṇāṁ mahā-lakṣmīṇāṁ śrī-vrajadevīnām api sākṣād vihārāspadaṁ babhūva
\| hari-nivāsātmani tatra śrī-kṛṣṇo yāvan nigūḍhatayā viharati sma,
tāvat tā api tathaiva viharanti sma \| vyaktatayā tu tā api vyaktatayety
arthaḥ \|\|18\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kubereṇāpy aśakyaṁ
narāṇaṁ kāmita-pūraṇaṁ śrī-nanda-rājena kathaṁ hṛtam ity ata āha---tata
iti \| **harer nivāsa-bhūta**syātmano **guṇair** vrajaḥ
**sarva-samṛddhimān** eva sadā **tata** **ārabhya** tu **ramāyāḥ**
sarva-sampatter **ākrīḍaṁ** krīḍāspadam abhūt \| yadi sarva-sampattir
eva nanda-bhavane krīḍitum ārebhe tadā kasya deya-vastunas tatrābhāva
iti bhāvaḥ \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.19 \|\|**

**gopān gokula-rakṣāyāṁ nirūpya mathurāṁ gataḥ \|**

**nandaḥ kaṁsasya vārṣikyaṁ karaṁ dātuṁ kurūdvaha \|\|**

**śrīdhara-svāmī (bhāvārtha-dīpikā) :** vārṣikyaṁ prativarṣaṁ deyam
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cirāt
sarva-manohara-putrotpattyā prāpta-mahā-nidhir iva śreyāṁsi
bahu-vighnāni iti vimṛśya śrī-nandarājo yathā pitṛ-dik-pāla-grahādīn
pūjādibhiḥ prasādayāmāsa tathā deśādhyakṣaṁ duṣṭa-nṛpaṁ kaṁsam api
svarṇa-mudrādy upahāreṇa prasādayituṁ vārṣika-kara-dānamiṣeṇa \|
tat-samīpaṁ gantuṁ na vilalamba ity āha---gopān iti \| he kurūdvaheti \|
yathā kurukula-santānaika-hetostava rakṣārthaṁ śrī-yudhiṣṭhirādayo
vyagrās tatheti sambudh abhiprāyaḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pūrvam aputreṇa dhanādau
mamatvābhāvataḥ śrī-nandasya kaṁsād bhayam akiṇcanasy eva gata ity
āha---gopān iti \| nirūpya niyujya vārṣikyaṁ \[prati-varṣārambhe\]
varṣā-kāle deyam \| he kurūdvaheti yathā kurukula-santānaika-hetos tava
rakṣarthaṁ śrī-yudhiṣṭhirādayo vyagrās tatheti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūrvam aputratvena dhanādau
mamatvābhāvataḥ śrī-nandasya kaṁsād bhayam akiñcanasy eva nāsīt adhunā
tu putra-mahā-ratna-prāptyā sarvataḥ śaṅgotpattyā tad rakṣārthaṁ vyagras
san duṣṭatara-bhaya-samādhānārthaṁ rājadhānīṁ śrī-ghraṁ svayam eva gata
ity āha---gopān iti \| nirūpya niyujya vārṣikyaṁ śrāvaṇasya
varṣāntarārambhakatvāt tadaiva deyaṁ he kurūdvaheti yathā
kuru-kula-santānaika-hetos tava rakṣārthaṁ śrī-yudhiṣṭhirādayo vyagrās
tatheti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** cirāt
sarvamanohara-putrotpatyā prāpta-mahā-nidhir iva śreyāṁsi bahu-vighnāni
iti vismṛtya śrī-nanda-rājo yathā deva-pitṛ-dik-pāla-grahādīn pūjādibhiḥ
prasādayāmāsa tathā deśādhyakṣaṁ duṣṭa-nṛpaṁ kaṁsam api
svarṇa-mudrā-ratna-vastrādy upahāreṇa prasādayituṁ vārṣika-kara-dānam
eṣeṇa tat samīpaṅgantuṁ na vilalambe ity aḥa gopān iti \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.20 \|\|**

**vasudeva upaśrutya bhrātaraṁ nandam āgatam \|**

**jñātvā datta-karaṁ rājñe yayau tad-avamocanam \|\|**

**śrīdhara-svāmī (bhāvārtha-dīpikā) :** bhrātaraṁ sakhāyam \| tad
avamocanaṁ tasya nandasya vasati-sthānam \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bhrātaraṁ vaiśya-kanyāyāṁ
śūrava-mātreyabhrātur jātatvādati \| bhārata-tātparye śrī-madhvācāryair
uktaṁ brahma-vākyam \|

> tasmai mayā sa varaḥ sannisṛṣṭaḥ sa cāsa nandākhya upāsya bhāryā \|
>
> nāmnā yaśodā sa ca śuratātasutasya vaiśyāprabhavotha gopaḥ \|\|

iti vaiśyāprabhava iti pitāmahyās taj jātitvāt \| ata eva yādavānāṁ
hitārthāya dhṛto girivaro mayā iti bhagavad vākyam yādaveṣu ca sarveṣu
bhavanto mama vallabhāḥ iti tad-bhātṛn prati baladeva-vākyam \| bhrātā
sahodare mitre pitṛvyādisute'pi ca iti dharaṇiḥ \| ava samantān mucyate
śakaṭādikaṁ yatra tat-kṛtāvāsasthānam ity arthaḥ \| tyāge
sthāne'vamocanam iti ca \| yad vā, mārga-vāso'vamocanam iti kośāc
chivira-\[ḍerām\] ity arthaḥ \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upaśrutya samīpa eva
śrutvā śrī-vallavendrāgamana-vārtāyāḥ sarvatraiva pracārād-rājñe kaṁsāya
ca dattakaraṁ ca jñātvā, anyathā vyagra-cittatayā
sukha-goṣṭhya-sambhavaḥ \| yad vā, upaśravaṇe hetuḥ---rājñe datta-karam
iti bahula-go-rasādi-kara-dānena suprasiddhi-prāptes tasya
nandasyāvamocanaṁ śakaṭottārasthānam, śrī-nandasya śrī-vasudevena saha
samāgamārthaṁ tat sadmanya-gamanaṁ kaṁsa-bhayāt \| kiṁ vā, yāvad ayaṁ
yāti, tāvad eva putra-sneha-vyagratayā śrī-vasudevasyaiva tatrāgamanāt
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upaśrutya jana-paramparayā
śrutvā śrī-vallavendrasya sarvajanādṛtatvāt tataś caradvārā rājñe
kaṁsāya dattakaraṁ ca jñātvā anyathā vyagra-cittatayā sukha-goṣṭhya
sambhavāt bhrātaraṁ vaiśya-kanyānyāṁ śūra-vaimātreya-bhrātur jātatvād
iti śrī-madhvācāryāḥ tathoktaṁ brahma-vākye

> tasmai mayā savaraḥ sannisṛṣṭaḥ sa cāsa nandākhya utāsya bhāryā \|
>
> nāmnā yaśodā sa ca śuratāta-sutasya vaiśyā-prabhavotha gopaḥ \|\|

iti vaiśyāprabhava iti pita-mahyās taj jātitvāt ata eva
skānde---yādavānāṁ hitārthāya dhṛto giri-varo mayā iti \| śrī-bharāvad
vākyaṁ yādaveṣv api sarveṣu bhavanto mama vallabhāḥ iti harivaṁśe
tad-bhrātṛn prati śrī-rāma-vākyaṁ ca tasya avamocanaṁ śakaṭādikam ava
samantāt yatra tat-kṛta-vāsa-sthānaṁ tasya pūrvaṁ gamanaṁ
putra-vārtotkaṇṭhayā tad-rakṣaṇāya jhaṭiti prasthāpayitum icchayā ca
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhātāraṁ vaiśya-kanyāyāṁ
śura-vaimātre-bhrātur jātatvād iti bhārata-tātparye
śrī-madhvācārya-caraṇair uktaṁ brahma-vākyaṁ tasmai mayā sa varaḥ san
nisṛṣṭaḥ sa cāsa nandākhya utāsya bhāryā nāmnā yaśodā sa ca
śuratātasutasya vaiśyāprabhavo\'tha gopaḥ iti vaiśyā-prabhava iti
pitāmahyās taj jātitvāt ata eva skānde yādavānāṁ hitārthāya dhṛto
girivaro mayā iti bhagavad vākyaṁ yādaveṣu ca sarveṣu bhavanto mama
vallabhāḥ iti tad bhrātṝn prati rāma-vākyaṁ ca **tad avamocanaṁ** tasya
vasati-sthānam \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.21 \|\|**

**taṁ dṛṣṭvā sahasotthāya dehaḥ prāṇam ivāgatam \|**

**prītaḥ priyatamaṁ dorbhyāṁ sasvaje prema-vihvalaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** priyatamaṁ
priyatara-putra-rakṣakatvāt \| putra-smṛtijapremṇā vivaśaḥ pūjitaḥ
pādyādinā nandenārcitaḥ sva-sthānāgatatvāt \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** taṁ śrī-vasevaṁ
saha-sākasmād eva śrī-nando dṛṣṭvā sahaseti kaṁsa-bhayādinā tasya tatra
gamanāsambhavāt \| yad vā, sahasā sapady evotthāya, tatra
dṛṣṭāntaḥ---deha iti \| protatvād eva premṇā vihvalaḥ kampādi-vikārair
ākulaḥ san, yataḥ priyatamam iti prāṇobho\'py ādhikyaṁ sūcitam \| yad
vā, tataḥ prema-vivaśaś ca kṣaṇaṁ bahūva,
śrī-vaiṣṇava-pravara-saṅgama-svabhāvāt \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad dṛṣṭvety ādau nanda ity
addhyāhāryaṁ tataś ca kaṁsa-bhayādinā tasyāgamanāsambhave'pi
sahasaivāgataṁ taṁ śrī-nandaṁ dṛṣṭvā yad vā sahasā sapadyevotthāya
prītaḥ labdhaḥ paramānandaḥ tataś ca premṇā vihvalaḥ kampādi-vikārair
ākulaḥ san yataḥ priyatamaṁ yad vā tataḥ prema-vivaśaś ca kṣaṇaṁ babhūva
\| tatra śrī-nandas tam āgatam ity etāvaty aṁśe deha prāṇam iveti
dṛṣṭāntaḥ na tu dṛṣṭvety ādy aṁśe\'pi tatrāsambhavenāvyāpteḥ tataś ca
taṁ dṛṣṭvety ādikaṁ sarvaṁ yojayitvā paścāt kaḥ kim ivāgatam ity udakyaṁ
yojanīyaṁ dehaḥ prāṇam iveti varṇajyeṣṭhasyāpi śrī-vasudevasya śrīman
nandena nāmaskṛtatvādvayanamanujatvaṁ lakṣyate tac ca
punarjaniṣyamāṇāpatyasya vacasā vyaktī-bhaviṣyati diṣṭyā bhrātaḥ
pravayasaḥ ity-ādinā \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : taṁ** vasudesvaṁ
**sasvaje** nandaḥ na tu namaścakāra vayasā tato jyeṣṭhatvāt \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.22 \|\|**

**pūjitaḥ sukham āsīnaḥ pṛṣṭvānāmayam ādṛtaḥ \|**

**prasakta-dhīḥ svātmajayor idam āha viśāmpate \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** varṇajyeṣṭhasyāpi
vasudevasya śrī-nandenākṛta-namaskāratvād vyasānujatvaṁ gamyate \|
anāmayaṁ kuśalaṁ nandenādṛtaḥ kṛtādaraḥ \| tat-kuśala-praśnamiṣeṇa
nijātmajayos tat-pṛcchatīty āha---svātmajayor iti \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś cārthāt śrī-nandena
pādyādinā pūjitaḥ śrī-vasudevaḥ tac ca svavāsāgatatvāt anāmayaṁ kuśalam
ity arthaḥ \| savinaya-vacanādinā ādṛtaś ca san idea vakṣyamāṇam
āha---prasaktadhīr iti \| vakṣyamāṇasya putrārthakatvāt sva-śabdena
tadānīṁ tat saṅga-svabhāvena tasya bhagavad buddhi-miśritve'pi vātsalyam
evāsīd iti bhāvaḥ \| tatra śrī-śukena svānumodanaṁ ca vyañjitaṁ
viśāmpate prajā-nātha \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : āha** vasudevaḥ \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.23 \|\|**

**diṣṭyā bhrātaḥ pravayasa idānīm aprajasya te \|**

**prajāśāyā nivṛttasya prajā yat samapadyata \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pragataṁ vayo yasya sa
pravayā vṛddhas tasya pravayaḥ-sthavirau samau ity amaraḥ \| itaḥ pūrvam
aprajasya niḥsantānasya putrī jāta ity uktaṁ mithyoktiḥ kanyety ukte
nandasyāpratītir iti hetor mat-putra-nyāsaṁ sva-kanyācauryaṁ kathañcin
nando jānāti na veti śaṅkayāpi prajā-śabda-prayogeṇāha---prajeti
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prajāśāyā nivṛttasyāpīti
bahula-yajñādi-prayāsair apy anutpatteḥ, prajā pūtra idānīṁ vardhakye
yat samapadyata sampannā, etad diṣṭyā bhadram abhūt \| samapadyateti
prajāyāḥ paramottamatvāt, taj jñānaṁ ca tat-kṛta-mahotsavena
loka-vikhyātatvāt, pāṭhāntare samyag jāyateti
svakṛta-parivartanādi-saṅopanārtham---atrāpi saṁśabdena
paramottamatoktaiva \| śrī-nandasya śrī-bhagavad
eva-snehabharārtham---loke hi vayo\'dhikasyānapatyasya, ata eva
nirāśasyākasmād utpanne putrottame atyanta-snehotpatteḥ \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** diṣṭyeti \| anena rahasyaṁ
dūta-prasthāpanaṁ gamyate bahula-yajñādi-prayāsair apy anutpatteḥ
prajā-mātrasyāśāyā nivṛttasyāpi idānīṁ yat prajā samapadyata
paramottama-putratvena sampannatayā jātety arthaḥ \| etad diṣṭyā so'yaṁ
siddhānta-sarasvatī-saṁvādaḥ sva-mate tu chalenaiva tathoktaṁ samyag
prāpyatety evārthaḥ prajety eva vā chaloktiḥ santati-mātrārthatvāt
atraiva vivecanīyam anena tad abhiprāyājñānād eva prajāmātrāśā tasya
darśitā tasya tu tādṛśa-prajanāyā evāśā prāg āsīt phalena
phala-kāraṇānumānāt ata eva durlabhatva-gopanāya vilambo\'py abhūt tathā
tasya pravasyastvādikam api tat jñāpanaṁ tu putratāpanne śrī-bhagavati
snehabharoddīpanārthaṁ loke hi vayodhikasyānapatyasya bahu-prayatnenāpy
aprāptāpatyasya ata eva nirāśasyākasmād utpanne putrottame
atyanta-sneho-dṛśyata iti \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pravayaso** vṛddhasya putro
jāta ity ukte mithyoktiḥ kanyety ukte nandasyāpratītir ataḥ prajety
avācaka-śabda-prayogaḥ mat putra-nyāsaṁ sva-kanyā-cauryaṁ ca kathañcin
nando jānāti na veti śaṅkyāpi tac chabda-prayogaḥ \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.24 \|\|**

**diṣṭyā saṁsāra-cakre\'smin vartamānaḥ punar-bhavaḥ \|**

**upalabdho bhavān adya durlabhaṁ priya-darśanam \|\|**

**śrīdhara-svāmī (bhāvārtha-dīpikā) :** punar-bhavaḥ punar-jāta iva \|
tatra hetu-garbhaṁ viśeṣaṇaṁ saṁsāra-cakre vartamāna iti \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bandhanādi-kliṣṭasysa mama
punarbhavo vartamāno'yaṁ punarjanmaivābhūd ity arthaḥ \| yato
bhavānupalabdha ity etāvat-kāla-paryantam ahaṁ bhavad anupalambhān mṛta
iveti bhāvaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṁsāka-cakre vartamāna
iti sadā mṛtyu-grasta-prāyatvam uktam, taś ca aniṣṭā-śaṅkīni
bandhu-hṛdayāni bhavanti ity-ādi-nyāyāt \| anyat tair vyākhyātam \| yad
vā, asmin sahasā maraṇādi-dharmiṇy aputratvādi-dukhamaye saṁsāra-cakre
vartamāno\'pi bhavān punar bhavaḥ putṛadi-rūpeṇa punar jāta iva yad
upalabdho mayā---etad diṣṭyā mahā-bhāgyenety arthaḥ, yataḥ priyasya
darśanaṁ durlabham \| yad vā, saṁsāra-cakre vartamāno bhavān adya punar
bhavaḥ punar jāta iva yad tad diṣṭyā, yataḥ pravayas tvena dulabham api
priyasya putrasya darānaṁ bhavān adya vārdhakye upa nikaṭe vārdhaky
āgama-mātre labdha iti \| yad vā, saṁsāra-cakre vartamāno\'py ahaṁ
diṣṭyā punar jāta iva, yato bhavān mat priyatamo durlabhaṁ priyasya
putrasya darśanam upalabdha iti \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** diṣṭyeti
bandhanādi-kliṣṭasya mama punarbhavo vartamānoyaṁ punar janmaivādyābhūd
ity arthaḥ \| yato bhavānupalabdha ity etāvat kāla-paryantam ahaṁ bhavad
anupalambhān mṛta ivāsam iti bhāvaḥ \|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.25 \|\|**

**naikatra priya-saṁvāsaḥ suhṛdāṁ citra-karmaṇām \|**

**oghena vyūhyamānānāṁ plavānāṁ srotaso yathā \|\|**

**śrīdhara-svāmī (bhāvārtha-dīpikā) :** durlabhatvam evāha---naikatreti
\| priyaś cāsau saṁvāsaś ca priya-saṁvāsaḥ \| he priyeti vā \| srotasa
oghena nīyamānānāṁ plavantīti plavās tṛṇakāṣṭādayas teṣāṁ yathaikatra
sthitir nāsti tadvat \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** saṁvāsa iha
sam-upasargeṇaiva vāse priyatvāvagateḥ punaḥ priya-śabde na samāso na
śraiṣṭhyādhāyaka iti hetor āha---he priyeti vā \| tadvat-suhṛdām apīty
arthaḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** saṁvāsaḥ sadā sthitir na
syāt, tatra hetuḥ---citreti tat tad bhogārthaṁ tatra tatra nayanena
svecchā-bhaṅgāt, vyuhyamānānām iti pāṭhe vaha---prapaṇa iti sa evārthaḥ
\|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv evañ ced āvām
ekatraiva vasāvas tatrāha---naikatreti \| he priye ! **oghena**
**srotaso** vegena **vyūhyamānānāṁ** vividhaṁ nīyamānānāṁ plavantīti
**plavās** tṛṇa-kāṣṭhādayas teṣām \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.26 \|\|**

**kaccit paśavyaṁ nirujaṁ bhūry-ambu-tṛṇa-vīrudham \|**

**bṛhad vanaṁ tad adhunā yatrāsse tvaṁ suhṛd-vṛtaḥ \|\|**

**śrīdhara-svāmī (bhāvārtha-dīpikā) :** kaccid iti \| paśavyādi-rūpe
tasmin vane nirdoṣa-gopayodadhy-ādi-prabhūta-gopikās tanyādinā
putra-kṣema-vivakṣayā pṛcchati, prasakta-dhiḥ svātma-jayor ity uktavāt
\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gūḍhābhisandhyā pṛcchati
\| kaccid iti \| bṛhad vanaṁ mahā-vanam \| paśavyaṁ paśubhyo hitam \|
nirgatā ruk go-gopībhyo yatra tat tathā samāsānto'c pratyayaḥ \| yad vā,
bhāguritena ṭāpi nirgatā rujeti vyākhyeyam \| bhūrayo'dhikā
aṁbutṛṇavīrudho yatreti \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nirujaṁ
nīrujam---hṛsvaśchando\'nurodhāt \| adhunā yatrāsasa iti paśūnāṁ
sukhānusāreṇa śrī-mathurā maṇḍale kadācit kasmiścid vane sthitaḥ \| yad
vā, adhunetyasya pūrvārdha sarver api padair anvayaḥ \| viśeṣatas
tadānīṁ tat tad apekṣayā, suhṛd bhir vṛta iti taiḥ saha tasya tes;am
anyo\'nyaś ca snehāpekṣayā \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** paśubhyo hitaṁ
**paśavyaṁ** **nirujaṁ** hṛsvatvaṁ chandonurodhāt rujāṭāvantaḥ
\|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.5.27 \|\|

**bhrātar mama sutaḥ kaccin mātrā saha bhavad-vraje \|**

**tātaṁ bhavantaṁ manvāno bhavadbhyām upalālitaḥ \|\|**

**śrīdhara-svāmī (bhāvārtha-dīpikā) : bhavadbhyām upalālitaḥ** san
**kaccid** vartate ? iti śeṣaḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mama suta ity ekatve'pi
mameti padaṁ dvitvam eva sūcayatīti mātrā rohiṇyā \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mātrā** rohiṇyā sahito
nija-putrād anulālitaḥ, vinayoktir iyam, anyat tair vyākhyātam \|

yad vā, kiṁ **bhavantaṁ tātaṁ manyamāno** bhavatīti snehaṁ janayati \|
yad vā, **bhavad-vraje** kim āste---kiṁ kaṁsa-bhayādinānyatra na
gato'stīty arthaḥ \| mama suta iti puraiva śrī-vasudevena
taj-janma-śravaṇāt, tathā ca śṛi-harivaṁśe---

> prāg eva vasudevas tu vraje śuśrāva rohiṇīm \|
>
> prājātāṁ putram evāgre candrāt kāntatarānanam \|\| \[ha.vaṁ. 2.5.1\]
> iti \|

asyārthaḥ prājātāṁ janitavatīm agre śrī-nanda-nandana-janmanaḥ pūrvam
iti tayor janma ca prāyaḥ sama-kālam eva jñeyam \| tathā ca tatraiva
tadānīṁ śrī-vasudevoktau---

> vardhamānāv ubhāv etau samāna-vayasau yathā \|
>
> śobhetāṁ go-vraje tasmin nanda-gopa tathā kuru \|\| \[ha.vaṁ. 2.5.9\]
> iti \|

ata eva tayor yugapad riṅgaṇādi-līlā vakṣyata iti dik \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mama sutaḥ sukhaṁ vartata
iti śeṣaḥ \| manvāna iti vartamāna-sāmīpyān maṁsyamāna ity arthaḥ
\|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.28 \|\|**

**puṁsas tri-vargo vihitaḥ suhṛdo hy anubhāvitaḥ \|**

**na teṣu kliśyamāneṣu tri-vargo \'rthāya kalpate \|\|**

**śrīdhara-svāmī (bhāvārtha-dīpikā) :** putrādarśana-kleśān āha---puṁsa
iti \| suhṛdo bandhūn praty anubhāvitaḥ saṁpādito yas tri-vargaḥ sa hi
puṁso vihito yuktaḥ śāstreṇa vā prokto na sva-mātra-paryavasitaḥ \| atas
teṣu kliśyamāneṣu sukhāya na bhavatīty arthaḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** trivargaḥ
dharma-kāmārtha-rūpaḥ yukta ucitaḥ \| aucityaṁ katham ity ākāṅkṣāyām
āha---śāstreṇa \| ity arthaḥ iti \| loka-garhāhetutvād iti bhāvaḥ \| tad
uktam

> yena jīvena jīvanti viprā mitrāṇi bāndhavāḥ \|
>
> saphalaṁ jīvitaṁ tasya svātmārthaṁ ko na jīvati \|\| iti \|

toṣiṇyāṁ tu mitra-putrādīnām api pālanādinā bhavataḥ parama-kṛtārthā
vṛttaiva ahaṁ tv adhunā dhanādimān api
putra-kalatra-mitrādi-duḥkhenākṛtārtha evety āha vasudevaḥ---puṁsaḥ
puṁmātrasya śleṣeṇa tad eva pauruṣam iti bhāvaḥ \| hi eva anubhāvita eva
niṣpādita eva \| kliśyamāneṣu kleśaṁ prāptavatsu \| arthāya sukhāya na
kalpate kiṁ tu duḥkhāyaiveti bhāvaḥ \| teṣāṁ duḥkhe sati dharmasyāpy
anādaraṇīyatvāt \| vṛddhau ca mātā-pitarau sādhvī bhāryā sutaḥ śiśuḥ apy
akāryaśataṁ kṛtvā bhartavyau manuravratīt \|\| iti smṛteḥ \|\|28\|\|
evaṁ mitra-putrādīnām api pālanādinā bharataḥ parama-kṛtārthatā
vṛttaivāhaṁ tvadhunādimān api putra-kalatra-mitrādi-duḥkhenākṛtārthaṁ
evety āha---puṁsa iti puṁmātrasya, śleṣeṇa tad eva pauruṣam iti bhāvaḥ
\| hi eva, anubhāvita eva, kliśyamāneṣu kleṣaṁ prāptavatsu satsu sukhāya
na klpate, na bhavati, kintu duḥkhāyaivety arthaḥ \| dharmasyāpi
prāyo\'rtha-kāma-phalasya suhṛt-kleśena, duḥkhātmatāyām eva paryavasānāt
\| anyat tair vākhyātam \| yad vā, vihitaḥ kuto\'pi suhṛd praty
anubhāvita eva san arthāya palāya kalpate samartho bhavati, na ca teṣu
kliśyāmāneṣu suhṛdām upayogenaiva samyak phala-siddheḥ \| anyat samānam
\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ mitra-putrādīnām api
pālanādinā bharataḥ parama-kṛtārthatā vṛttaivāhaṁ tvadhunādimān api
putra-kalatra-mitrādi-duḥkhenākṛtārthaṁ evety āha---puṁsa iti
puṁmātrasya, śleṣeṇa tad eva pauruṣam iti bhāvaḥ \| hi eva, anubhāvita
eva, kliśyamāneṣu kleṣaṁ prāptavatsu satsu sukhāya na klpate, na
bhavati, kintu duḥkhāyaivety arthaḥ \| dharmasyāpi
prāyo\'rtha-kāma-phalasya suhṛt-kleśena, duḥkhātmatāyām eva paryavasānāt
\| anyat tair vākhyātam \| yad vā, vihitaḥ kuto\'pi suhṛd praty
anubhāvita eva san arthāya palāya kalpate samartho bhavati, na ca teṣu
kliśyāmāneṣu suhṛdām upayogenaiva samyak phala-siddheḥ \| anyat samānam
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adya satsu sukhāya na
kalpate, na bhavati, kintu duḥkhāyaivety arthaḥ \| dharmasyāpi
prāyo'rthakām aphalakasya suhṛt kleśena, dukhātmatāyām eva paryavasānāt
\| anyattair vyākhyātam \| yad vā, vihitaḥ kṛto'pi suhṛda praty
anubhāvita eva san arthāya phalāya kalpate samartho bhavati, na ca teṣu
kliśyamāneṣu suhṛdām upayogenaiva samyak phala-siddheḥ\| anyat samānam
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** mama tu gṛhāśramo viphala
evety āha---**puṁsaḥ suhṛdaḥ** strī-putrādīn **anu**lakṣīkṛtya
**tri-vargaḥ** śāstreṇa vihito **bhāvitaḥ** svakarmabhiḥ niṣpādita teṣu
suhṛtsviti strī-putrayor mad vicchedāt mama ca putra-lālanādi
sukhānavātyā **na arthāya** na prayojanāya \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.29 \|\|**

**śrī-nanda uvāca---**

**aho te devakī-putrāḥ kaṁsena bahavo hatāḥ \|\|**

**ekāvaśiṣṭāvarajā kanyā sāpi divaṁ gatā \|\|**

**śrīdhara-svāmī (bhāvārtha-dīpikā) :** nando vasudevaṁ sāntvayann
āha---aho iti \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanda iti śrutvā \|
sāntvam āha---tvat-pṛṣṭaṁ mad-vraje kṣemam ahaṁ kiṁ bravīmi, yad ahaṁ
tvad-duḥkhenaiva mahā-duḥkhīty āha---aho iti \| kiṁ ca,
mat-putra-nyāsādikam asya na viditam iti jñātvā vasudevo
gatāśaṅkontarānandito babhūvety api jñeyañcātra \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ duḥkha-śoka-paraṁ
śrī-vasudevam ālakṣya tena pṛṣṭam api nijakṣema-vṛttaṁ vinayena sākṣād
anirūpyā-pratyuttareṇaiva sarvam anumodya taṁ sāntvayati-aho iti khede
\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhavatā yad vrajakṣemaṁ
pṛṣṭaṁ tad asy eva vayaṁ tu tvd duḥkhena tad api kathayituṁ na śaknuma
iti vyañjayaṁs tam evānuśocati---aho iti khede \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvat praṣṭaṁ
mad-vrajakṣemam astīti kiṁ bravīmi yad ahaṁ tvad-duḥkhenaiva
mahā-duḥkhīty āha---aho iti \| tataś ca mat-putranyāsādikam asya na
viditam iti jñātvā vasudevo gatāśaṅko\'ntarā nandito babhūveti jñeyam
\|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.30 \|\|**

**nūnaṁ hy adṛṣṭa-niṣṭho\'yam adṛṣṭa-paramo janaḥ \|**

**adṛṣṭam ātmanas tattvaṁ yo veda na sa muhyati \|\|**

**śrīdhara-svāmī (bhāvārtha-dīpikā) :** adṛṣṭe eva niṣṭhā samāptir yasya
saḥ \| yadaiva putrādi-sukha-pradam adṛṣṭaṁ hīyate tadaiva te putrādayo
na bhavantīty arthaḥ \| adṛṣṭa-paramaḥ tathā adṛṣṭam eva paramaṁ yasya
saḥ \| yady api putrādayo viyuktās tathāpi tān adṛṣṭam eva punaḥ
saṅgamayatīty arthaḥ \| evam adṛṣṭam ātmanas tattvam avyabhicāri-kāraṇaṁ
sukha-duḥkhayor yo veda sa na muhyati \| tasmād idānīṁ tvayā na duḥkhaṁ
bhavanīyam \| mṛtānām api viyuktānām api ca kālāntare darśana-yogayoḥ
sambhavāt \| asmad ādibhir api kālāntare tad-viyoge saty apīti nandasya
daivī vāg eṣā bhāvi-sūcika \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
adṛṣṭādhīnam eva duḥkhādīty arthaḥ \| adṛṣṭaṁ prācīnaṁ karma \| ity
artha iti \| saṁyogāviyogāvapy adṛṣṭādhīnāv iti bhāvaḥ \| mṛtānām apīti
jamadagni-satyavad ādau tathā dṛṣṭatvād iti bhāvaḥ \| asmad ādibhir api
tad viyoge rāma-kṛṣṇa-viyoge \| kālāntare āgāmini samaye \| na duḥkhaṁ
vibhāvanīyam iti saṁbandhaḥ \| yad vā, na mṛṣeti hetor hariṁ manoharaṁ
svasutaṁ pati viśeṣato na jāne tatra kiṁ vṛttam iti cintayan śaraṇaṁ
nija-gṛhaṁ jagāma \| daivī daivoccāritā \| eṣāsmad ādibhir apīty
ādi-rūpā \| bhāvisūcikā bhaviṣyad-bodhikā \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nūnaṁ niścite, hi eva,
adṛṣṭa-niṣṭhaḥ eva, na muhyati mohena śokaṁ na prāpnotīty arthaḥ \|
anyat tair vyākhyātam \| yad vā adṛṣṭād eva niṣṭhā maraṇaṁ yasyeti tava
tvat putrāṇāñcaitādṛśa-dṛṣṭvatvāt te mṛtā ity arthaḥ \| nanu tarhy
ajanmaiva varam ? tatrāha adṛṣṭam eva paraṁ janma-kāraṇaṁ yasyeti
\|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sāntvayati---nūnaṁ niścaye hi
eva adṛṣṭa-niṣṭa eva na muhyati mohena śokaṁ na prāpnotīty arthaḥ \|
anyat taiḥ \| tatra na bhavanti darśanaṁ na prāpnuvantīty arthaḥ \|
mṛtānām apīti jamadagni-satyavad ādau dṛṣṭatvād iti bhāvaḥ \| tasmād
ity-ādikaṁ svasyaiva maty anusāreṇa na tu śrīman nandasyeti na
rasa-bhaṅgaḥ satyapīty asya darśana-yogayoḥ sambhavād ity anenaiva
sambandhaḥ \| yad vā, adṛṣṭād eva niṣṭhā maraṇaṁ yasyeti tava
tat-putrāṇāṁ ca tādṛśād dṛṣṭatvāt te mṛtā ity arthaḥ \|

nanu, tarhy ajanmaiva varaṁ tatrāha---adṛṣṭam eva paramaṁ janma-kāraṇaṁ
yasyeti evaṁ ca paraspara-saṁvādo manuṣya-līlayaiveti jñeyam \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bho bhrātaḥ !
ayanduṣpāro\'pi vipatsindhu-viveka-potenaiva tīryatām ity āha---nūnam
iti \| **adṛṣṭa** eva niṣṭhā samāptir yasya saḥ yadaiva
putrādi-sukha-pradam adṛṣṭa hīyate tadaiva putrādayo na bhavantīty
arthaḥ \| adṛṣṭam eva **paramaṁ** mṛta-viyukta-putrādīnām api
saṅgama-kāraṇaṁ yasya saḥ evam adṛṣṭam **ātmanas** tattvaṁ yo vedeti
tvat tulyaḥ ko\'nyo vivekīti tava māstu moha iti bhāvaḥ \|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.31 \|\|**

**śrī-vasudeva uvāca---**

**karo vai vārṣiko datto rājñe dṛṣṭvā vayaṁ ca vaḥ \|**

**neha stheyaṁ bahu-tithaṁ santy utpātāś ca gokule \|\|**

**śrīdhara-svāmī (bhāvārtha-dīpikā) :** tāṁ buddhvā vasudevo duḥkhaṁ
tyaktvā nandam āha---karo vai iti \| vo yuṣmābhiḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ nanda-proktāṁ vācam \|
iha mathurāyām \| bahutithaṁ cirakālaṁ pūraṇa-pratyaye ḍaṭi tithugāgamaḥ
bahu-pūga-guṇa-sandhasya tithuk iti sūtreṇeti utpātā anartha-sūcakā
upadravāḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho ! te devakī-putrā
ity-ādi śrī-nandoktyā lokeṣu putra-parivartana-jñānādi śaṅkā-nivṛtteḥ
parama-hṛṣṭaḥ śrī-vasudevas taṁ prati samāgama-mūlam upadiśati---kara
iti \| vaḥ iti bahutvaṁ gauravāt tat sandhi-saṅgrahādvā, vayam iti ca
tad-draṣṭratvenātmano bahumānāt \| va ity asya punar uktibhir
nnavākyatvād adoṣaḥ \| yad vā, vo yuṣmākaṁ deyaḥ sarvo\'pi karaḥ, vo
yuṣmadīyā vayam iti vā \| kiṁ vā, vo yuṣmābhir mahādhanibhir ity arthaḥ
\| bahutitha cirakālam iha rāja-dhānyāṁ na stheyam, tathā ca
śrī-viṣṇu-purāṇe---

> datto hi vārṣika-sarvo bhavad bhir nṛpateḥ karaḥ \|
>
> yad artham āgatās tasmān nātra stheyaṁ mahā-dhanaiḥ \|\| \[vi.pu.
> 5.5.3\] iti \|

tathāpi nija-saṅga-sukhāpekṣayā śīghram ajigamiṣum ālakṣya
bhāvayati---saṅgīti \| etad api sarvaṁ \[22śa.ślo\]
svātmaja-prasaktadhītvoktau paryavasyati, utapātāśaṅkayā śrī-nandasya
putrārthaṁ gokula-tyāga-nivāraṇāt tathā vividha-prayatnena tad
āsakti-vivardhanāc ca yady api yathā kathañcid bhagavat
sambandha-mātreṇāśeṣotpātānām abhāvaḥ kutaḥ sākṣat tan nivāsavare
śrī-nanda-gokule tat sambhāvanāpi, tathāpi
nikhila-lokānandaka-śrībhagavan māhātmya-vihāra-viśeṣa-sampatty artham,
tathā tad utpāta-śaṅkaṭataḥ śrī-bhagavati tatratyānāṁ
snehabhara-vṛddhaye ca tad icchayaiva te syur iti jñeyam \| tac cātre
tatra tatra vyaktaṁ bhāti \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho te devakī-putrā ity-ādi
śrī-nandoktyā lokeṣu putra-parivartana-jñānādi-śaṅka-nivṛtteḥ
parama-hṛṣṭa śrī-vasudevas taṁ prati samāgama-mūlam upadiśati-kara iti
\| vo yuṣmābhiḥ karo data eva vayaṁ ca dṛṣṭā eva tasmād vo yuṣmābhir
mahādhanitvena vikhyātair iha lubdhasyāsya samīpe bahutithaṁ cirakālaṁ
na stheyam ata eva va iti paunar uktyaṁ va iti babhutvaṁ gauravāt tat
saṅgi-saṅgrahād vā vayam iti ca tad darśanenātmano bahumānāt va iti
paunaruktyaṁ bhinnavākyatvād adoṣaḥ \| yad vā vo yusmadīyāḥ vayaṁ tvat
snehena dina-katipaya-tiṣṭhāsuntaṁ praty āha---bahu-titham atra
rājadhānyāṁ na stheyaṁ tathā ca śrī-viṣṇu-purāṇo

> datto hi vārṣikaḥ sarvo bhavadbhir nṛpateḥ karaḥ \|
>
> yad artham ārātās tasmān nātra stheyaṁ mahā-dhanaiḥ \|\|

iti karo vaiḥ iti kvacit pāthā bahu-titham iti pūraṇa-pratyaye jhaṭiti
thug āgamāt bahu-puga-gaṇa-saṅghasya tithuk \[5.2.52\] ity anena tato
bahu-tithaṁ yathā syāt tathā na stheyam iti labve bahūnāṁ pūraṇīyā
sthitiḥ sā nānuṣṭheyety arthe cirakālaṁ na stheyam ity eva vivakṣitaṁ
tathāpi nija-saṅga-sukhāpekṣayā śīghram ajigamiṣum ivālakṣya bhāsāayati
santīti \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** jñāta-tattvo vasudevo yad
vaktum āgatas tad āha---kara iti \| **vai** niścitaṁ **vo** yuṣmābhiḥ
**bahutithaṁ** cirakālam \|\|31.32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.5.32 \|\|**

śrī-śuka uvāca---

**iti nandādayo gopāḥ proktās te śauriṇā yayuḥ \|**

**anobhir anaḍud-yuktais tam anujñāpya gokulam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anobhiḥ śakaṭaiḥ, anaḥ
syād vāsudevānye jananyāṁ śakaṭe'pi ca iti dharaṇiḥ \| anaḍ-udyuktair
vṛṣa-yuktaiḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prakarṣeṇa
nyāya-pradarśanādinoktāḥ \| anaḍvāho mahā-vṛṣabhās tad yuktair iti
śīghra-gamanārthaṁ tamanujñāpya tad anujñām ādāya gokulaṁ yayus tatra
prasthānaṁ cakruḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** prakarṣeṇa
nyāya-darśanādinoktāḥ anaṅvāhaḥ anovahana-samarthāḥ mahā-vṛṣabhās tad
uktair iti śīghra-gamanārthaṁ tamanujñāpya tad anujñām ādāya gokulaṁ
yayuḥ pratasthire \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ daśama-skandhe

nandotsavo nāma pañcamo'dhyāyaḥ \|

\|\|10.5\|\|

(10.6)

## ṣaṣṭho'dhyāyaḥ

###  pūtanā-vadhaḥ \|

**\|\| 10.6.1-2 \|\|**

śrī-śuka uvāca---

**nandaḥ pathi vacaḥ śaurer na mṛṣeti vicintayan \|**

**hariṁ jagāma śaraṇam utpātāgama-śaṅkitaḥ \|\|**

**kaṁsena prahitā ghorā pūtanā bāla-ghātinī \|**

**śiśūṁś cacāra nighnantī pura-grāma-vrajādiṣu \|\|**

**śrīdhara-svāmī (bhāvārtha-dīpikā) :**

ṣaṣṭhe sakhyur girā nando vrajaṁ gacchan mṛtāṁ pathi \|

dṛṣṭvā tu rākṣasīṁ tasyā mṛtyuṁ śrutvātha vismitaḥ \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *sakhyur* vasudevasya \|
*tasyā* rākṣasyāḥ \[1\] **śaurer** vasudevasya \| **hariṁ śaraṇaṁ
jagāma** \| \"he hare mama gṛhe kaścid utpāto na bhavet \| yadi bhavet,
tarhi tvam evāsmākaṁ rakṣakaḥ\" iti prārthayāmāsety arthaḥ \| tava
tulyaḥ ko'tra viveky asti \| ato moho nocita iti bhāvaḥ \|\|1\|\|

prahitā preṣitā nighnantī mārayantī \| tad uktaṁ vaiṣṇave---

> yasmai yasmai stanaṁ rātrau pūtanā samprayacchati \|
>
> tasya tasya ksaṇenāṅgaṁ bālakasyopahanyate \|\| \[vi.pu. 5.5.8\] iti
> \|

ādinā sārthādi-grahaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : śiśūṁś
cacāranighnantī**ty-ādi \| śiśūn nighnantīti tācchīlyārthe śatṛ,
śiśu-hanana-śīleti bhāvaḥ \| **pura-grāmākarādiṣu** cacāra,
tādṛśa-śiśūnām anveṣaṇenety arthaḥ \| anyathā bhagavat-kṛte
niraparādhānāṁ śiśūnāṁ nirarthakaṁ hananaṁ bhagavataḥ karuṇā-vyañjakaṁ
na syāt \| yad vā, śiśūn nighnantīti nihaniṣyatī pura-grāmādiṣu cacāra
\|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** pathi vicintayan hariṁ
sarva-bhaya-haraṁ śaraṇaṁ jagāma \| \"bhagavan ! rakṣa rakṣa!\" ity
ārtyā jagāda, hṛdā prārthayāmāseti vā \| nityaṁ śrī-kṛṣṇa-priyatvena
sadā tanmayatvena \| sadā tanmayasyāpi tasya viśeṣatas tadānīṁ
tad-arthaṁ bhāgavata-varyatvāt tac-charaṇa-gamanam **utpāta**-nivṛttaye
vaiṣṇavā bhagavantam eva śaraṇaṁ gaccheyur na cānyat kim api kuryur iti
sādhu-varga-śikṣaṇārtham iva, vastutas tu snehabharasya svabhāvata eveti
\| yad vā, na mṛṣetyato hetor ahariṁ manoharaṁ svasutaṁ pathi viśeṣataś
cintayan---na jāne tatra kiṁ vṛttam astīty ādi-cintāṁ tad arthaṁ kurvan
śaraṇaṁ nija-gṛhaṁ jagāma gacchann abhūt \|\|1\|\|

prahitā prāg eva niyuktā, yato ghorā bāla-ghātinī ca, ata eva nitarāṁ
ghnantī ghnantī durviṣa-stana-dānena sadyo mārayantī \| tathā ca
śrī-viṣṇu-purāṇe---

> yasmai yasmai stanaṁ rātrau pūtanā saṁprayacchati \|
>
> tasya tasya kṣaṇenāṅgaṁ bālakasyeha[^33] hanyate \|\| \[vi.pu. 5.5.8\]
> iti \|

ākāro ratnādy-utpatti-sthānam \| ādi-śabdāt sārthādayaḥ \| purādīnāṁ
yathottaraṁ gṛhādi-sattāpekṣayā nyūnatvam, pāṭhāntare'pi tathaivārthaḥ
\|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pathi vicintayan hariṁ**
sarva-bhaya-haraṁ nijeṣṭa-devatvena sarva-śaraṇam api viśeṣataḥ
sva-putra-maṅgalārthaṁ manasā **śaraṇaṁ jagāma** \| yad vā, **na
mṛṣety** ato hetor hariṁ manoharaṁ sva-sutaṁ pathi viśeṣataś cintayan,
\"na jāne tatra kiṁ vṛttam asti ?\" iti tatra cintāṁ kurvan śaraṇaṁ
nija-gṛhaṁ jagāma gacchann abhūt \|\|1\|\|

atha vraja-vṛttam āha---tatra ca yady api pūrvaṁ tan-mantribhir ṛṣīṇām
eva hiṁsā niścitā tathāpy atibhītena kaṁsena tu paramparayaivopāyo'yam
iti prathamaṁ tām anaṅgīkṛtya sākṣād bāla-hiṁsaivānumatety abhiprety
āha---kaṁseneti \| **prahitā** prāg eva niyuktā yato **ghorā
bāla-ghātinī** ca ata eva **ni**tarāṁ **ghnantī** ghnatī
durviṣa-stana-dānena sadyo mārayantī \| tathā ca śrī-viṣṇu-purāṇe---

> yasmai yasmai stanaṁ rātrau pūtanā samprayacchati \|
>
> tasya tasya kṣaṇenāṅgaṁ bālakasyopahanyate \|\| \[vi.pu. 5.5.8\] iti
> \|

ākaro ratnādy utpatti-sthānaṁ grāmaṁ vrajeti vā pāṭhaḥ ādi-śabdāt
sārthādayaś ca \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ṣaṣṭhe saurūpya-kārūpye jīvan-mṛta-tanor iha \|

nirvarṇyoktaḥ pūtanāyāḥ dāho nandasya cāgamaḥ \|\|1-2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.3 \|\|**

**na yatra śravaṇādīni rakṣo-ghnāni sva-karmasu \|**

**kurvanti sātvatāṁ bhartur yātudhānyaś ca tatra hi \|\|**

**śrīdhara-svāmī (bhāvārtha-dīpikā) :** kṛṣṇa-viṣaye śaṅkamānaṁ rājānaṁ
praty aviṣaye pravṛttā saiva mariṣyatīti sūcayann āha---na yatreti \|
yatra śrī-kṛṣṇasya **śravaṇādīni na santi,** tatraiva tāsāṁ śaktiḥ,
sākṣāt tasminn eva sati kā śaṅketi bhāvaḥ \|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-preṣaṇe rāja-śaṅkām
apānudati aviṣaye māraṇādy-agocare \| saiva pūtanaiva \| bāhubhyāṁ
samudraṁ tarann iveti dṛṣṭānto'tra dhyeyaḥ \| **yatra** yasmin sthāne \|
tatraiva śrī-kṛṣṇa-śravaṇādi-varjita-sthāna eva \| tāsāṁ yātudhānīnām \|
tasminn eva śrī-kṛṣṇa eva \| iti bhāvaḥ iti \| dṛṣṭādṛṣṭa-karmaṇy api
vartamānā janā yatra śravaṇādīni kurvanti tatraiva prabhavanti, kim uta
yatra prādhānyena kurvanti tatra na prabhavantīti, kim utatarāṁ yatra
kaivalyena kurvanti, kimutatamāṁ sākṣād eva yatra sa prādurbhūyāsta iti
tātparyam \| yātudhānī-padam atropalakṣaṇam

> na tatra dānavāḥ santi na piśācā na rākṣasāḥ \|
>
> rakṣa-kinnara-vetāla-bhūta-preta-vināyakāḥ \|\|
>
> yatra devo gṛhe viṣṇuḥ kīrtyate hi sadā satām \| iti rāmāyaṇāt \|

**yatra sva-karmasu** yajñādiṣu \| **sātvatāṁ bhartur** hareḥ \|
**śravaṇādīni** narā **na kurvanti, tatra hi yātudhānyaḥ** santīty
anvayaḥ \| kim-bhūtāni ? **rakṣoghnāni** rakṣa-ādi-nivartakāni \| yad
vā, su ity avyayaṁ śobhane\'rthe pṛthag eva padam \| yatra rakṣoghnāni
sātvatāṁ bhartuḥ śravaṇādīni na tatraiva yātudhānyaḥ sv-akarma
māraṇādi-rūpaṁ su śobhanaṁ kurvantīty anvayaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** teṣāṁ viśeṣam āha---na
yatra śravaṇādīni \| **yatra** pura-grāmādiṣu **śravaṇādīni na** santi,
**tatra** vicacāra ity arthaḥ \| yatra ca svayam evāvatīrṇaḥ, tatra
caraṇe maraṇam evābhūd iti bhāvaḥ \|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śiśūn nighnantī purādiṣu
cacārety uktam \| nanu, tarhi śrī-nanda-vraja-bālānāṁ hanta ! kā vārtety
apekṣāyām āha---neti \| **ādi**-śabdāt kīrtana-smaraṇādīni
**svakarmasv** api sād-guṇyārthaṁ teṣu teṣām avaśyāpekṣyatvāt \|
**sātvatāṁ** bhaktānāṁ **bhartuḥ patyur** iti śravaṇādi-parāṇāṁ rakṣā
tasyāvaśyaṁ kṛtyeti \| yad va, sātvatānāṁ yādavānāṁ
nijāśeṣaiśvarya-prakaṭanārthaṁ yadu-kule'vatīrṇasya tasya
śravaṇādi-sthāne duṣṭa-praveśo na sambhavatīti bhāvaḥ \| tv-arthe
ca-kāro'nukta-samuccaye vā, anye ca duṣṭāḥ \| hi---eva, tatraiva \|
anyat tair vyākhyātam \|

yad vā, tarhi kiṁ tadānīntanāḥ sarve śiśavas tayā bata hatāḥ ?
tatrāha---neti \| bhagavac-chravaṇādi-sthāna-vartino bālakāḥ sarve
kuśalina ity arthaḥ \| tad-arthaṁ tadānīṁ śrī-bhagavad-avatāreṇa
sarvatra tac-chravaṇādi-bhakti-pravṛttyā
tat-kālīna-bālaka-kula-hananāśakteḥ \| tataś ca **nighnantīti** nihantum
ity arthaḥ \|

athavā, yatra bhagavataḥ śravaṇādīni vartante, tatrāpi rākṣasyo na
santi, śrī-nanda-gokule ca sākṣād vartamāne tasmin yat tasyās
tatrāgamanam, tat kenāpi bhāgyodayena
śrī-bhagavan-māhātmya-viśeṣa-kṛtenaiveti bhāvaḥ \| ata evāgre vakṣyate,
yadṛcchayā \[10.6.7\] iti \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śiśūn nighnantī purādiṣu
cacāra ity uktam \| nanu tarhi śrī-nanda-vraja-bālānāṁ hanta kā vārtā ?
ity apekṣayām āha---neti \| **sva-karmasu** yajñādiṣu tat-sādguṇyārthāny
api yatra **śravaṇādīni na kurvanti,** kim punaḥ sva-pradhānānīty arthaḥ
? **sātvatānāṁ** bhaktānāṁ **bhartur** iti teṣām api śravaṇādibhis tā
naśyanti, kim punas tasyety arthaḥ \| tv-arthe ca-kāro'nukta-samuccaye
vā anye ca dṛṣṭā hi eva tatraiva prabhavantīti śeṣaḥ \|

yad vā, kiṁ tadānīntanāḥ sarve śiśavas tayā bata hatāḥ ? tatrāha---neti
\| pūrvavad arthaḥ anye ca bhagavad-vimukhāḥ kaṁsa-pakṣīyā ye, teṣāṁ
bālāḥ śrī-bhagavatā tad-dvāraiva ghātitā iti bhāvaḥ \| iti kaṁsasya
mauḍhyaṁ darśitam \|

tad evaṁ tena sākṣād adhiṣṭhite'pi tādṛśa-duṣṭāgamanaṁ
nikhila-lokānandaka-śrī-bhagaval-līlā-viśeṣa-sampatty-arthaṁ tathā
tādṛśa-hetukotpātaś ca taj-janyādīnāṁ
tad-viṣayaka-prema-viśeṣa-vardhanārthaṁ
tadīya-svarasānusāri-līlā-śaktyaiva sampādyata iti bhāvaḥ \| līlā-nāmnī
śaktiś ca śrī-bhū-līleti mukhya-śakti-traye śrī-vaikuṇṭhe
pādmottara-khaṇḍādi-prasiddhā saiva pādma-kārtika-māhātmyādau
tulasītvena vṛndātvena ca varṇyata iti śrī-kṛṣṇa-līlāyāṁ vṛndā-rūpaiva
sā jñeyā yad-adhiṣṭhānaṁ vṛndāvanam iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-kṛṣṇa-viṣaye
śaṅkamānaṁ rājānam prati viṣaye[^34] pravṛttā saiva mariṣyatīti sūcayann
āha---neti \| **yatra** purādiṣu **sātvatāṁ bhartuḥ śravaṇādīni**
dṛṣṭādṛṣṭa-phaleṣu **sva-karmasv** api vartamānā janā **na kurvanti**,
**tatraiva yātudhānyaḥ** prabhavantīti śeṣaḥ \| kim uta yatra
prādhānyena kurvanti tatra na prabhavantīti \| kimutatarāṁ yatra
kaivalyena kurvanti \| kimutatamāṁ sākṣād eva yatra sa prādurbhūyāsta
iti bhāvaḥ \|\|1.3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.4 \|\|**

**sā khe-cary ekadotpatya pūtanā nanda-gokulam \|**

**yoṣitvā māyayātmānaṁ prāviśat kāma-cāriṇī \|\|**

**śrīdhara-svāmī (bhāvārtha-dīpikā) : yoṣitvā** veṣato varāṁ nārīm
ivātmānaṁ vidhāya \| nanu nirlajjā nirviśaṅkā ca satī kathaṁ
para-sadmani praviṣṭā ? ata āha---**kāma-cāriṇīti** \| na hi
kāma-cāriṇīṣv idaṁ citram ity arthaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā yā preṣitā khecarī bakī
\| aho bakīyaṁ kila kālakūṭam \[bhā.pu. 3.2.23\] ity atra śravaṇāt
nārīṇāṁ hi para-gṛha-praveśe lajjāśaṅke bhavataḥ \| tasyāste kathaṁ neti
śaṅkate---*nanv* iti \| kāmena icchayā carituṁ śīlam asyā iti
**kāma-cāriṇī**, svecchānurūpa-vapūḥ-karaṇa-samarthā \| **yoṣitvā**
yoṣayitvā ṇij-lopas tv ārṣaḥ \| nija-saundaryeṇa sarva-janān mohayitvā
gṛhāntaḥ-purādiṣu sahasā praveṣṭum iti bhāvaḥ \| yadyapi jagan-mohinī
māyāpi tat-siddha-bhaktān mohayituṁ na kṣamā, tathāpi
kṛṣṇa-līlā-śobhā-siddhy-artham aindrajālika-mayena tān api pūtanādi-māyā
bhagavad-icchayā mohayatīti bhāvaḥ \| *ity artha* iti---svacchandeṣv
idam evocitam iti bhāvaḥ \| gopitvā iti pāṭhe vidhāyety arthaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ekadā** ṣaṣṭha-dina iti
loka-prasiddhes tatrāpi rātrau \[vi.pu. 5.5.7\] iti
śrī-parāśara-vaiśampāyanau \| **utpatya** ākāśa-mārgeṇāgatya \| upetyeti
pāṭhaḥ kvacit \| yataḥ **khecarī** sā ghorātvād eva **yoṣitvā**
\|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ekadā rātrau \[vi.pu. 5.5.7\]
iti parāśara-vaiśampāyanau \| utpatyākāśa-mārgeṇāgatya upetyeti pāṭhaḥ
kvacit \| yataḥ **khecarī** sā **ghorātvād** eva **yoṣitveti** atra
yoṣitaṁ karotīti ṇici ṭi-lope ktvā-pratyaye yoṣāyitveti vaktavye ṇico
lopa ārṣaḥ \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad api
pūtanā-vadha-līlāyā āvaśyakatvāl līlā-śakti-preraṇa-vaśād eva mṛtyunā
nimantryamāṇaiva martuṁ gokulaṁ jagāmety āha---seti \| **ekadā** rātrau
ākāśam **utpatya gokulaṁ** praviśya māyayātmānaṁ **yoṣitvā** yoṣitaṁ
kṛtvā, ṇij-lopa ārṣaḥ \| saundaryeṇa sarva-janān mohayitvā
gṛhāntaḥ-purādiṣu sahasā praveṣṭum iti bhāvaḥ \| yadyapi jagan-mohinī
bhagavan-māyāpi tān siddha-bhaktān mohayituṁ notsahate, tad api
kṛṣṇa-līlā-śobhā-siddhy-artham aindrajālika-māyeva tān api pūtanādi-māyā
mohayati bhagavad-icchā-vaśād iti jñeyam \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.5 \|\|**

**tāṁ keśa-bandha-vyatiṣakta-mallikāṁ**

**bṛhan-nitamba-stana-kṛcchra-madhyamām \|**

**suvāsasaṁ kampita-karṇa-bhūṣaṇa-**

**tviṣollasat-kuntala-maṇḍitānanām \|\|**

**śrīdhara-svāmī (bhāvārtha-dīpikā) : tāṁvanitāṁpatiṁ draṣṭum
āgatāmati-rūpavatīṁśriyam ivagopyo'maṁsatety** uttara-ślokenānvayaḥ \|
śrī-sāmyārthāni viśeṣaṇāni \| **keśa-bandha-vyatiṣakta-mallikāṁ**
dhammilla-saṁsakta-mallikā-kusumām \| **bṛhatā nitambena stanābhyāṁ**
cobhayata ākrāntam iva **kṛcchraṁ** kṛśaṁ **madhyamam** udaraṁ yasyās
tām \| **su-vāsasaṁ** śobhane ramaṇīye vāsasī yasyās tām \|
**kampitayoḥkarṇa-bhūṣaṇayostviṣollasadbhiḥkuntalairmaṇḍitam ānanaṁ**
yasyās tām \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁ** svecchā-rūpaṁ kṛtvā
gatām \| *śrī-sāmyārthāni* śrī-tulyatā-bodhakāni \| *ubhayataḥ*
pārśva-dvayataḥ \| *ākrāntaṁ* bheda-śaṅkayeva niruddham \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vyati**-śabdena mallikānāṁ
bahudhā bandhana-sauṣṭhavaṁ vodhyate \| karṇa-bhūṣaṇayoḥ kampitatvaṁ
līlāgaty ādinā \| ataeva sarvataḥ prasarantyā tayostviṣā uccair
lasadbhiḥ śobhamānaiḥ kuntalair alakair **maṇḍitānanām**, **vanitāṁ**
janitātyartha-rāgāṁ striyam, ambhoja-yukta-kareṇa hetunā rūpiṇīm
atyanta-saundaryavatīm, tena viśiṣṭāṁ vā **śriyam**, anena
pūtanā-kāre'pi saundarya-viśeṣārthaṁ līlā-kamalam ūhyam \| yad vā,
ambhojeti pūtanāyā eva viśeṣaṇam \| ato **gopyaḥ śriyam amaṁsatatām**
\|\|5.6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tām iti yugmakam \| **vyatīti
mallikānāṁ** mitho-yojanayā bahudhā sauṣṭhavaṁ bodhyate
**karṇa-bhūṣaṇayoḥ kampitatvaṁ** līlā-gaty-ādinā \| ata eva sarvataḥ
prasarantyā tayos **tviṣā ullasadbhir alakairmaṇḍitānanāṁ
mano-harantīṁ** mano-haravad ācarantīṁ **vanitāṁ** janitātyarthānurāgāṁ
striyam ambhoja-yukta-kareṇa lakṣaṇena rūpiṇīṁ **śriyam evāgatām
amaṁsata** \| śrīr atra jagat sampattiḥ kiṁ kartum iva ? patiṁ draṣṭum
anveṣṭum iva kañcit puṇya-lakṣaṇaṁ janaṁ nijāśrayatvena varītum iva
tādṛśa-lakṣaṇāṁ tu sarvopari śrī-vrajendra-tanaya eva dṛśyata ity āśayās
tato na nivāritavatya iti bhāvaḥ \| atra pati-śabdasya dhavavācitvaṁ
teṣām api na matam, agre ca jananī-bhāvasyaiva darśayiṣyamāṇatvāt \|
anyat taiḥ \|

tatra ākrāntam iva ākrāntatvādiv ety arthaḥ \| kṛcchraṁ kṛśam iti
kārya-kāraṇayor abhedopacāreṇa tadākramādy addukhaṁ jātaṁ tasmād iva
kṛśam ity arthaḥ \| tathā atimanoharaṇād dhetor yaddhṛtamanas tvaṁ
teneti kartṛ-dharma-karma-dharmayor bhedād apaunar uktyam \|\|5-6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.6.6 \|\|**

**valgu-smitāpāṅga-visarga-vīkṣitair**

**mano harantīṁ vanitāṁ vrajaukasām \|**

**amaṁsatāmbhoja-kareṇa rūpiṇīṁ**

**gopyaḥ śriyaṁ draṣṭum ivāgatāṁ patim \|\|**

**śrīdhara-svāmī (bhāvārtha-dīpikā) :
valgu-smitāpāṅga-visarga-vīkṣitaiḥ** valgu ramyaṁ smitaṁ yeṣu te
tathā-bhūtā apāṅga-visargā yeṣu tair vīkṣitair **vrajaukasāṁ mano
harantīm** \| ato gopā hṛta-manastvena tāṁ na nivāritavanta ity uktaṁ
bhavati \| **gopyaś** ca **śriyam iva** matvā tūṣṇīm āsan \| ataḥ kenāpy
anivāritā satī praviveśeti bhāvaḥ \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śriyaṁ** mūrtimatīṁ
ratnādi-dhana-sampattim ivāmbhoja-kareṇopalakṣitāṁ **patiṁ**
śrī-vrajendrasyeṣṭa-devaṁ nārāyaṇaṁ **draṣtum ivāgatāmamaṁsata** \|
**vanitām** atyanurāgavatīm \| vanitā janitāty arthānurāgāyāṁ ca yoṣiti
ity amaraḥ \| \"aho rūpam aho anurāgaḥ\" iti **vrajaukasāṁ mano
harantīm** \| *iti bhāva* iti---surūpa-vastrālaṅkāra-yuta-nivāraṇaṁ gṛhe
viśato bhāgyavac-chaṅkayā na kenacid api kriyate, kiṁ tu
virūpālaṅkāra-vastra-hīnasyaiva tat-kriyate iti tātparyam \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā)**, **jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, kutas tatra śrīr
ghaṭeta ? tatrāha---**patiṁ** nija-bhartāraṁ **draṣṭum ivāgatām** iti \|
ivety utprekṣāyām, tattvatas tad-artha-tad-āgamanābhāvāt \| yad vā,
śriyam iva patiṁ tāsāṁ pālakaṁ śrī-vrajeśvara-putratvāt \| yad va, patiṁ
śrī-nārāyaṇaṁ draṣṭuṁ nija-lokād āgatāṁ śriyam iva **tāṁ vanitāṁ
gopyo'maṁsata** \| tādṛśādbhuta-saundarya-veṣa-sauṣṭhavād atiśayena
tat-tayābhāsasya sambhavāt \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tāṁ śriyaṁ rūpiṇīṁ**
mūrtimatīṁ ratnādi-dhana-sampattim iva **ambhoja-kareṇa** upalakṣitāṁ
patiṁ śrī-vraja-rājeṣṭa-devaṁ śrī-nārāyaṇaṁ **draṣṭum iva āgatām
amaṁsata** ity uttareṇānvayaḥ \| bṛhatā nitambena stanābhyāṁ ca ubhayata
ākrāntam iva kṛcchraṁ kṛśaṁ madhyamam udaṁ yasyās tāṁ vanitām
atyanurāgavatīṁ, vanitā janitātyarthānurāgāyāṁ ca yoṣiti ity amaraḥ \|
\"aho rūpam ! aho anurāgaḥ!\" iti vrajaukasāṁ mano harantīm \| ata
evaite sahasā\'ntaḥpuraṁ praviśantīm api na nivārayāmāsur iti bhāvaḥ
\|\|5-6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.7 \|\|**

**bāla-grahas tatra vicinvatī śiśūn**

**yadṛcchayā nanda-gṛhe \'sad-antakam \|**

**bālaṁ praticchanna-nijoru-tejasaṁ**

**dadarśa talpe \'gnim ivāhitaṁ bhasi \|\|**

**śrīdhara-svāmī (bhāvārtha-dīpikā) : bāla-grahaḥ** pūtanā
**asad-antakaṁ bālaṁ dadarśa** \| asatām antakaṁ dṛṣṭvā kathaṁ na
bibheti ? tatrāha \| **praticchanna-nijoru-tejasam**, bāla-nāṭyena
praticchannaṁ tirohitaṁ nijam uru tejo yena tam \| kam iva ? **bhasi**
bhasmany **āhitam agnimiva** iti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūtanā
revatī-jyeṣṭhā-koṭarā-bhīṣaṇasyā-śuṣkānandādi-bhedaiḥ ṣoḍaśa bāla-grahā
bāla-tantre proktāḥ \| **bāla-grahaḥ**---puṁstvam āviṣṭa-liṅgatvāt
\|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : vicinvatīśiśūn**
vadha-yogyān śiśūn vicinvatī vicārayantīti \| ataḥ svacchanda-hananaṁ
nābhūd eva, **yadṛcchayā** nanda-gṛhe gatvā satī, **asad-antakaṁ bālaṁ**
bālakākāratvena pratīyamānaṁ **praticchanna-nijoru-tejasaṁ talpe
āhitaṁ** nihitam \| kam iva ? **agnim iva** dahantaṁ **dadarśa** \|
talpe katham-bhūte ? **bhasi** bhavastīti bhas tasmin, bhasa
bhartsana-dīptyoḥ kvipi siddham \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatra** gokule **śiśūn
vicinvantī** mṛgayamānā **talpe** bāla-paryaṅke **āhitaṁ** śayitam
**asad-antakam** api **bālaṁ** bālya-līlāṁ kurvantaṁ **dadarśa** \| yad
va, asad-antakam iti śrī-rauhiṇeyo vyāvartitaḥ, tasya kadācid
asad-upekṣaṇāt \| evaṁ tadānīṁ tasya sthitiḥ śrī-rohiṇī-gṛhāntar jñeyā
\| bālam iti sahaja-tadīya-bālya-līlāpekṣayaiva \| kim vā,
bhakti-viśeṣeṇa śrī-vādarāyaṇeḥ kautukokteḥ \| evam agre'py ūhyam \|
kathambhūtam ? **praticchannaṁ** vinaṣṭaṁ **nijaṁ** pūtanāyā **urv** api
**tejo** yasmāt tam iti parama-tejasvitoktā \| tatra
dṛṣṭāntaḥ---**bhasi** aṅgāre nihitam **agnim iva** \| tatra hy agnes
tīkṣṇa-tejaḥ-sphurteḥ \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** seti prakaraṇa-vaśāl labhyate
**bāla-graha** iti tad-viśeṣaṇam eva ajahal-liṅgatvān na strītvaṁ,
**tatra** gokule **śiśūn vicinvatī** mṛgayamāṇā \| tataś ca
**yadṛcchayā** svairitayā, bhagavata eva
tādṛśa-līlā-śakti-preraṇenānusandhānaṁ vināpīty arthaḥ \| sahasā
śrī-nanda-gṛha evāgatya vicinvatī **tam eva talpe dadarśa** \| yadṛcchā
svairitā ity amaraḥ \| **asad-antakam** api **bālaṁ** bālya-mādhurīm
āviṣkurvantam, ata eva talpe **āhitaṁ** santaṁ
**praticchanna-nijoru-tejasaṁ** tad-ābhimukhyena
channa-nija-mahā-prabhāvaṁ dadarśa \| tatra dṛṣṭāntaḥ---**agnim** iti \|
yathā kaścid bhasmany āhitam agniṁ tādṛśaṁ paśyati, tadvad ity arthaḥ \|
**vrajaukasāṁ mano harantīm** ity-ādikam api līlā-śakti-kautukam eva
\|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bāla-grahaḥ** pūtanā
**asad-antakaṁ** sva-hantāram api sva-budhyatvena pratīyamānaṁ **bālaṁ
dadarśa**, yataḥ praticchanneti **bhasi** bhasmany **āhitam** antar
arpitaṁ bhasmācchāditam **agnim** ivety arthaḥ \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.6.8 \|\|

**vibudhya tāṁ bālaka-mārikā-grahaṁ**

**carācarātmā sa nimīlitekṣaṇaḥ \|**

**anantam āropayad aṅkam antakaṁ**

**yathoragaṁ suptam abuddhi-rajju-dhīḥ \|\|**

**śrīdhara-svāmī (bhāvārtha-dīpikā) :** carācarātmatvād eva tāṁ vibudhya
nimīlitekṣaṇa āsa \| svayam anantaṁ duṣṭānām antakaṁ bālaṁ matvā sā
aṅkam āropayat \| yathoragaṁ suptam abuddhiś cāsau rajju-dhīś ca
so'jñānato rajju-buddhyā gṛhṇāti tadvat \|\|8

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nimīlitekṣaṇaḥ
sammīlita-locanaḥ \| atrāyaṁ bhāvaḥ---yena netra-yogo bhavet punas
tasyāniṣṭaṁ notpādanīyam \| prītir nayana-yogataḥ ity ukter
mitra-drohatā mayi mā bhaved ity ālocya netra-nimīlanaṁ kṛtavān \|

yad vā, viṣa-prabhāvo yathā śive na jātas tathā mayy api mā bhūd iti
netramīlanena śivaṁ dadhau viṣa-jarjaratāptaya iti \|

yad vā, bālaghnyā duṣṭāyā darśanamanyāyyam iti \|

yad vā, svasyātyanta-bālatva-bhīrutva-jñāpanāya \|

yad vā, mad-dṛṣṭī-svābhāva evaitad vidhabhayajanikā bhīteyaṁ mā
nivartatām iti \|

**viśvanāthaḥ** \| tataś cānantaṁ tam aṅkam āropayat antakaṁ svasyeti
saṁhāra-śakteḥ sevāvasaro\'tra yasya deśataḥ kālataś cānto nāsti tam
anantam apy aṅkam āropayad atra virodhenādbhuta-raso vyañjitaḥ \|
antakam anantam iti śabda-virodhaḥ \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, kathaṁ tarhi
bhayena na bhagnā, kuto vā duṣṭāyā asad-antaka-darśanam ?
tatrāha---yadṛcchayā śrī-bhagavan-mahimnā kenāpi bhāgyodayeneti \| ayaṁ
hetur agre'pi draṣṭavyaḥ \| tathā tasya gopa-manohara-tādṛśa-veṣe
śrī-gopībhir lakṣmī-manane ca, anyathā gopa-gopībhis tan-nivāraṇāpatteḥ
\| **bālakānāṁ mārikā** mārī tasyā **graham**, āviṣṭa-liṅgatvāt
puṁstvam, **nimīlitekṣaṇo** mudrita-netrābja āsa babhūva, tac ca
tasyāmatyanta-bālatva-bhīrutva-bodhanārtham \| kiṁ vā, sākṣād-dṛṣṭau
tayā grahaṇāśakteḥ \| kiṁ vā, taddhitārthāvaśya-kṛtye'pi vadhe
sarva-sad-guṇa-nidheḥ sākṣāl-lajjādy-utpatteḥ, śrī-rauhiṇeyasya
mātṛ-veṣatvāt, maraṇe tad-vaikalya-darśanāśakter vā \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bālaka-mārikā-sañjñaṁ grahaṁ
carācarasyātmā paramātmā bālya-līlayā sarva-bhāva-grahaṇāt
mudrita-netrābjo babhūva \| tac ca tasyāṁ
nijātyanta-bālatva-bhīrutva-bodhanāya tādṛśa-duṣṭa-darśanābhāvāya
sva-dṛṣṭi-svābhāvika-tad-vidha-dharṣaṇābhāvāya
taddhitārthāvaśyaka-kṛtye'pi vadhe sarva-sad-guṇa-nidheḥ svasya
sākṣāl-lajjācchādanāya maraṇe tad-vaikalya-darśanābhāvāya ca svayam
anantaṁ tādṛśānām antakaṁ abuddhi-viparīta-jñāna-pūrvakaṁ yathā syāt
tathā'ropayat \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : carācarātmā** iti
duṣṭāgamanakāle **sarvajñatā-śakteḥ** **sevāvasaro** darśitaḥ tāṁ
vibuddhya bāla-svabhāvenaiva **nimīlitekṣaṇa** āsadidīpe
nijātyanta-bālatva-bhīrutva-jñāpanāya ca tādṛśāmaṅgala-darśanābhāvāya ca
sva-dṛṣṭi-svābhāvika-tad vidha-dharṣaṇābhāvāya ca mātṛbhāva-darśikāyās
tasyāḥ sva-kartṛka-vadhe lajjānutpattyaiva tan
maraṇa-vaikalya-darśanābhāvāya ca mudrita-netratvaṁ \| tataś cānantaṁ
tam **aṅkam** āropayat **antakaṁ** svasyeti saṁhārikā-śakteḥ sevāvasaraḥ
yasya deśataḥ kālaś ca anto nāsti tam **anantam** api aṅkam āropayad ity
artha-virodhenādbhuta-raso vyañjitaḥ \| antakam anantam iti
śabda-virodhaḥ yathā suptam uragaṁ abuddhyā alpa-buddhyā hetunā
rajju-dhīr jano gṛhnāti, tadvad ity arthaḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.6.9 \|\|

**tāṁ tīkṣṇa-cittām ativāma-ceṣṭitāṁ**

**vīkṣyāntarā koṣa-paricchadāsivat \|**

**vara-striyaṁ tat-prabhayā ca dharṣite**

**nirīkṣamāṇe jananī hy atiṣṭhatām \|\|**

**śrīdhara-svāmī (bhāvārtha-dīpikā) :** nanu yaśodā-rohiṇyau tāṁ kathaṁ
na nyavārayetāṁ ? tatrāha---tām iti \| **vāmaṁ** valgu jananyā iva
**ceṣṭitaṁ** yasyās tāṁ **vara-striyaṁ** ca sahasaivāntarā gṛha-madhye
**vīkṣya** \| antas taikṣṇye bahir mārdave ca
dṛṣṭāntaḥ---**kośa-paricchadāsivat** \| mṛdu-citra-carma-mayaḥ kośaḥ
paricchada āvaraṇaṁ yasyāseḥ khaḍgasya, tadvat \| **tat-prabhayāca
dharṣite**'bhibhūte \| \"aham asya jananī iyaṁ vā ?\" iti mohite ca
satyau **jananī** jananyau **nirīkṣamāṇe** eva kevalam **atiṣṭhatāṁ**,
na tu nivāritavatyau \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛṣṇa-mātarau kutra gate ?
tad ety abhiprety āha---*nanv* iti \| *tāṁ* pūtanām \| vāmaḥ krūre
manohare iti yādavaḥ \| jananīti dvi-vacanam, kṛdikārādaktinaḥ iti
ṅīb-abhāva-pakṣe'yaṁ prayogaḥ \| yad vā, ārṣatvād ekatvam \|

> kośo'strī kuḍmale pātre divya-khaḍga-pidhānake \|
>
> jāti-kope'rthaṅghāte peśyāṁ śabdādi-saṅgrahe \|\| iti medinī \|

paricchada āvaraṇe saṁvidhāne vivastrake iti dharaṇiḥ \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** athāpi, **tāṁ
vara-striyam** api \| **vāmaṁ** vakraṁ **ceṣṭitaṁ** yasyās tathā-bhūtāṁ
tathā **tīkṣṇa-cittām** \| tatra ca, **antarā** sahasā gṛha-madhye
putrāntike **vīkṣyāpijananyau nirīkṣamāṇe evātiṣṭhatām**, na tu
nyavārayetām \| tatra hetuḥ---**tasyāḥ prabhayā** śobhayā mātṛvat
śneha-prakaṭana-pratibhayā vā **avadharṣite** vismayena mohite satyau \|

yad vā, tasya prāṇa-sahita-putanā-stana-pānecchor bhagavatas
tejasābhibhūte, anyathā tābhyāṁ nivāraṇe kṛte tayā svāṅke tad-grahaṇā
śakteḥ \| athavā, **tīkṣṇa-cittām** api **tāṁ vāmaṁ** mātṛval
lālanādi-valgu-ceṣṭitaṁ yasyās tathā-bhūtām, **vīkṣya** ity
antar-duṣṭatā nirastā, duṣṭa-janasya hi sahasānya-gṛhāntaḥ-praveśāśakteḥ
\| tatrāpi **vara-striyam** ity aviśvasanīyatā ca \| viśeṣataś ca tat
prabhayāvadharṣite **nirīkṣamāṇe** kevalam **atiṣṭhatām**, na tu kiñcit
kṛtavantau \| nija-kāryākṣamatve dṛṣṭāntaḥ---koṣeti \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha kārtsnye
kākākṣi-nyāyenobhayatrāpy anvayaḥ \| atīti cit-sukha-pāṭhaḥ \|
**vāma-ceṣṭitatvena** duḥkha-pradatā nirastā \| tatra **antarāvīkṣya**
ity antar-duṣṭatānumitiś ca khaṇḍitā, antar-duṣṭa-janasya sahasā
para-gṛhāntaḥ-praveśe sahasā-sāmarthyāt \| tatrāpi **vara-striyam** ity
aviśvasanīyatā ca nirākṛtā \| viśeṣataś ca **tat-prabhayā** mātṛvat
sneha-prākaṭya-pratibhayā **dharṣite jananī** iti prathamā-dvivacanasya
pūrva-savarṇaś chāndasaḥ, supāṁ suluk pūrva-savarṇā \[7.1.39\] ity-ādinā
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu, yaśodā-rohiṇyau
kathaṁ tāṁ na nyavārayetāṁ ? tatrāha---tām iti \| **vāmaṁ** valgu
jananyā iva **ceṣṭitaṁ** yasyās tām **antarā** gṛha-madhya eva
**vīkṣya** antas taikṣṇye bahir mārdave ca
dṛṣṭāntaḥ---mṛdu-carmamaya-**koṣaḥ paricchada** āvaraṇaṁ yasya
tathā-bhūtam **asir** iveti yasyāḥ **prabhayā** ava**dharṣite**
abhibhūte mat-putrasyābhyudayāya kim iyam ambikā ? kim iyam indrāṇī
mūrtimatī trailokya-sampattir vā vātsalyena stanyaṁ pāyayatīti mohite
satyau **jananī** jananyau **nirīkṣamāṇe** eva kevalam **atiṣṭhatāṁ** na
tu nivāritavatyau \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.10 \|\|**

**tasmin stanaṁ durjara-vīryam ulbaṇaṁ**

**ghorāṅkam ādāya śiśor dadāv atha \|**

**gāḍhaṁ karābhyāṁ bhagavān prapīḍya tat**

**prāṇaiḥ samaṁ roṣa-samanvito \'pibat \|\|**

**śrīdhara-svāmī (bhāvārtha-dīpikā) : tasmin** sthāne **durjaraṁ
vīryaṁ** viṣaṁ yasmiṁs taṁ **stanaṁ** śrī-kṛṣṇam **aṅkam ādāya** tasmai
śiśave **dadau** \| **atha** anantaram eva **prapīḍya** kevalaṁ
viṣama-pathyam iti matveva tasyāḥ **prāṇaiḥ sahāpibat** \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śiśor** iti caturthy-arthe
ṣaṣṭī \| tata āha---*śiśave* \| ahi-phenaṁ rāmaṭhena yuktaṁ tv aviṣavad
bhavet ity-ādi-vākyaiḥ kevalaṁ viṣam apathyam iti **rosa-samanvita** iti
rosāḥ madīya-vraja-bālakān apīyaṁ jighāṁsatīti rosāmayī duṣṭa-saṁhārikā
bhagavac-chaktiḥ tasyā apavitrān **prāṇān apibat,** na tu sa
kuṭhāra-samanvito vṛkṣam acchinad itivat \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tasmin** sthāne'vasare vā
\| ghorātvaṁ darśayati---durjareti, ata evolbaṇam atitīkṣṇaṁ
sparśa-mātreṇāpi mārakam ity arthaḥ \| **aṅkaṁ** prati
prakarṣeṇātiśayeṇa pīḍayitvā stanaṁ bhagavān kāruṇyādi-sad-guṇa-yukto'pi
prāg-bahula-bālaka-vadhena parama-kruddhaḥ san \| yad vā,
**roṣa-samanvita** iva **prāṇaiḥ saha** pānāt, **vastutas tu**
parama-kṛpāmevākarod ity āha---bhagavān iti \| etac cāgre vyaktaṁ bhāvi
\|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tasminn** eva sthāne iti
dhārṣṭyam uktaṁ **ulbaṇaṁ** sparśenāpi mārakam ity arthaḥ \| ata eva
**vīryaṁ** tad viṣa-rūpam eveti tathā tair vyākhyātam \| **ādāya**
ākṛṣya ato dvikarmakatvam api tat **taṁstanaṁ** vraja-bālakānām api
vadhārtham āgatatvena **rosa-samanvitaḥ** san **prāṇaiḥ samam apibat**
yato dambhinyāṁ tasyāṁ dambhenaiva prāṇāpahāro yogya iti bhāvaḥ \|

roṣa-samanvitatvaṁ ca tat stanya-prāṇa-pānārtham evoktaṁ, tataś ca
roṣa-rūpaṁ tat-teja eva tān duṣṭa-bhāva-mayān apavitrān **apibat**
aśoṣayad ity arthaḥ \| kuṭhāra-samanvito vṛkṣam acchinad itivat svayaṁ
tu tad-anukaraṇa-mātraṁ kṛtavān ity arthaḥ \| phalaṁ tu
tad-anukaraṇa-mātrād api syād iti sarvatraivetthaṁ vyākhyeyam \|

roṣaś cāyam āpātata eva pariṇāmatas tu parama-kṛpām evākarod ity
āha---bhagavān iti \| kāruṇyādi-svaruṇāvyabhicāry eva sann ity arthaḥ \|
etac cāgre vyaṅgyām \| kiṁ ca, idaṁ bālya-līlāveśe'pi tādṛśa-śaktau
hetuḥ tad-āveśe'pi sarvāsāṁ śaktīnāṁ sva-samaya-pratīkṣakatvāl
līlānurūpā pravṛttiḥ syād eveti bhāvaḥ \| anyat taiḥ \|

tatra apathyam iti matvevety-ante viṣamaya-jantoḥ prāṇā hi
tad-viṣa-ghātyā na bhavanti, tatas tad ātmatāpadanāya tat-prāṇān eva
sva-prāṇeṣu nibhayāmīti ca gatvaiveti bhāvaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tasminn** eva sthāne
**durjaraṁ** viṣa-rūpaṁ **vīryaṁ** yasya tat **ghorā** pūtanā **śiśoḥ**
śiśave **gāḍhaṁprapīḍyeti** tayā tyājayitum aśakyaḥ sann iti bhāvaḥ \|
**roṣa-samanvita** iti madīyaṁ vraja-bālakān apīyaṁ jighāṁsatīti
roṣamayī duṣṭa-saṁhārikā śaktir evāpavitrān prāṇān stanaṁ ca **apibad**
aśoṣayat \| na tu sa iti kuṭhāra-samanvito vṛkṣam acchinad itivat
\|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.11 \|\|**

**sā muñca muñcālam iti prabhāṣiṇī**

**niṣpīḍyamānākhila-jīva-marmaṇi \|**

**vivṛtya netre caraṇau bhujau muhuḥ**

**prasvinna-gātrā kṣipatī ruroda ha \|\|**

**śrīdhara-svāmī (bhāvārtha-dīpikā) : caraṇau bhujau** ca muhur **muhuḥ
kṣipantī** \| **prasvinnāni** sveda-yuktāni **gātrāṇi** yasyāḥ sā
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> akhila-jīva-marmaṇi sarvasmin jīva-sthāne
>
> yasmin kṛtte mardite ca jīvo naśyati dehataḥ \|
>
> tad aṅgaṁ marma vijñeyaṁ sūkṣmaṁ durjñeyam eva tat \|\| iti vākyāt \|

kaṇṭha-vṛṣaṇādīni marmāṇi \| netre vivṛtya prasārya \| muñca muñcetivad
alam ity api vāraṇe\'tra vīpsāyā abhāvas tu vaktum aśakyatvād eva
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** alam atyartham,
prabhāṣiṇī uccair bhāsamānā, akhile jīvasya marmaṇi nivāsa-sthāne
rurodoccair ārtanādaṁ cakāra, ha harṣe \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** muñca muñcetivad alam ity api
nivāraṇe \| atra tu vīpsāyā abhāvaḥ punar vaktum aśaktatvāt \| akhile
jīva-marmaṇi jīvanāśraye **ruroda**, uccaiḥ sa-rodanam ārta-nādaṁ cakāra
\| **ha** harṣe \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : niṣpīḍyamānā** arthād
bālakena **caraṇau bhujau** ca **muhur muhur nikṣipatī** \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.12 \|\|**

**tasyāḥ svanenātigabhīra-raṁhasā**

**sādrir mahī dyauś ca cacāla sa-grahā \|**

**rasā diśaś ca pratinedire janāḥ**

**petuḥ kṣitau vajra-nipāta-śaṅkayā \|\|**

**śrīdhara-svāmī (bhāvārtha-dīpikā) :** rasāḥ rasā-talāni ca \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vajra-nipāto vidyutpātaḥ
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rasāś ca celuḥ \| kiṁ vā,
vivaramayatvāt pratinedur eva, janā iti lokāḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rasāś celuḥ pratineduś ca
diśas tu pratinedur evety arthaḥ \| vajreti loke tad
ūrdhva-śabdasyāprasiddheḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** 10.6.12 rasā rasātalāni
ca \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.13 \|\|**

**niśā-carītthaṁ vyathita-stanā vyasur**

**vyādāya keśāṁś caraṇau bhujāv api \|**

**prasārya goṣṭhe nija-rūpam āsthitā**

**vajrāhato vṛtra ivāpatan nṛpa \|\|**

**śrīdhara-svāmī (bhāvārtha-dīpikā) :** vyādāya mukhaṁ vivṛtya \|
nija-rūpam āsthitā maraṇa-samaye kapaṭam ayuktam itīva \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nija-rūpam ulūkikā-rūpam
\| goṣṭhe lakṣaṇayā tat-samīpadeśe godohārthāvarodhana-sthale na tu
janavāse ca na tu drumāṇām eva cūrṇitatvenoktatvāt \| caraṇayoḥ
pakṣātmaka-bhujayoś ca vikṣepaṇotpātāt sā khecaryekadopetya iti
pūrvokteḥ etādṛśa-śakathodbodhanena tvaṁ nṝn-pāsīti sambuddhyabhiprāyaḥ
\| nija-rūpāśrayaṇaṁ tu mṛtyupīḍitāyās tasyā māyāyā naṣṭatvāt tad
rūpasya ca yoṣitvā māyayātmānam ity ukter māyikatvat kāraṇābhāve kāryaṁ
svayam eva naśyatīti bhāvaḥ \| vyasuḥ satyapatat \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vyathita-staneti vyasutve
stana-vyathāyā eva mukhya-hetutvāt \| yad vā, vyathitaḥ savyatho
vyathitasyeva vā svano nādo yasyāḥ sā, vṛtra iveti śarīrasya
vṛhattaratvāt, ante sadgati-prāpteś ca \| he nṛpeti praharṣāt, yathā
bhavādṛk duṣṭebhyo nṝn pāti tathā śrī-kṛṣo'pi pūtanā-dehād-vrajavāsino
rakṣitā iti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nija-rūpam ulūkī-svarūpaṁ
goṣṭhe lakṣaṇayā goṣṭha-samīpa-deśe godohārthāvarodha-sthāne na tu
jana-vāse drumāṇām eva cūrṇitatvena kathyamānatvāt caraṇayoḥ
pakṣātmaka-bhūjayoś ca vikṣepeṇotpatanāt sā khecaryekadotpatyeti
pūrva-daśitatvāc ca nṛpa ! etādṛśa-kathodbodhanena nṛn pāsīti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nija-rūpam āsthitā
mṛtyu-pīḍitayā tayā nija-māyayā rakṣitum aśakyatvāt \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.14 \|\|**

**patamāno \'pi tad-dehas tri-gavyūty-antara-drumān \|**

**cūrṇayām āsa rājendra mahad āsīt tad adbhutam \|\|**

**śrīdhara-svāmī (bhāvārtha-dīpikā) :** patann api tasyā dehaḥ
paṭa-kośa-madhya-vartino drumāṁś cūrṇī-cakāra \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** patamānaḥ
pīḍā-vaiyāgrya-vaśād antaḥ purāt tasmād uptplutya grāmam apy ullaṅghya
tad-bahiḥ-pradeśe patann ity arthaḥ \| api-kāreṇa na kevalaṁ jīvanty eva
sā jīvān jaṅghān api tu mṛtāpīti bhāvaḥ \| ṣaṭ-krośa-madhya-vartino
drumān tāvatāṁ drumāṇāṁ cūrṇanaṁ druma-mātra-cūrṇanaṁ grāmollaṅghanaṁ
cety atyadbhutaṁ drumāś ca te kaṁsārāmasthās tad-bhogya-phalā iti
vaiṣṇava-toṣaṇī \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** patamāṇo\'pi tad
deha-strigvyūty antara-drumānity anena śrī-kṛṣṇam ādāya gṛhād
bahirbhūtāyās tasyā deha iti mantavyam \| anyathā
gṛhādi-bhaṅga-prasaṅgo\'pi syāt \| athavā, stanaṁ pītvā aṣṭhir iva tat
tanus tenaiva dūre nikṣiptā \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tad evāha---**patamāna iti
\| pūrvaṁ jīvane prāṇono mārayāmāsa, adhunā maraṇe'pi bahūn jīvān
jaghānety api-śabdārthaḥ \| yad vā, patannapīti paramārtatayā \| kiṁ vā,
, tad deho'pīti bṛhat taratayā sarva-mārakatā sambhāvitā, tathāpi
ṣaṭ-krośī-madhyavartino drumān eva cūrṇayāmāsa, na tv anyānata eva
parama-vismayena sambodhayati---rājendreti, rājendratvāt tavaivātra
viśvāsaḥ, na tv anyasya syād iti bhāvaḥ \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatrānyad āścaryam
āha---eveti \| na kevalaṁ jīvann eva jīvān jaghāna mriyamāṇo'py atitarām
ity api śabdārthaḥ tad eva ṣaṭkrośī-druma-cūrṇitvaṁ tatrāpi tan
mātra-cūrṇitvaṁ ca yat tad adbhutaṁ mahad evāsīt sa eva ca tasyāḥ
śrī-bhagaval līlā-śakter eva mahimā ity avagamayituṁ stauti---rājendreti
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** [+++]{.mark} tyantara-drumān
pātayāmāseti kathaṁ saṅgacchatām ? vastutas tu gṛha-madhye gatvā stanaṁ
dadau \| tatraiva mamāra ca \| tatraiva cet śarīra-vṛddhyā saha maraṇam
\| tadā gṛhādi-bhaṅga-prasaṅgaḥ \| tad-anyathā-bhāve gṛhād bahirbhūya
kiyad dūraṁ gatvā stanaṁ dadau \| na tad api saṅgacchate \| tena stanaṁ
pibataiva tena tām ādāya vinirgacchatā purād vidūre nikṣiptā \|
tad-āsaṅgena parito dvādaśa-daṇḍa-parimita-bhūbhāge ye drumāḥ sthitās te
te cūrṇā babhūvur iti sandarbhaḥ \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** patmanānaḥ
pīḍā-vaiyāgrya-vaśād antaḥ purāt tasmād uptplutya grāmam apy ullaṅghya
tad-bahiḥ-pradeśe patann ity arthaḥ \| api-kāreṇa na kevalaṁ jīvanty eva
sā jīvān jaṅghān api tu mṛtāpīti bhāvaḥ \| ṣaṭ-krośa-madhya-vartino
drumān tāvatāṁ drumāṇāṁ cūrṇanaṁ druma-mātra-cūrṇanaṁ grāmollaṅghanaṁ
cety atyadbhutaṁ drumāś ca te kaṁsārāmasthās tad-bhogya-phalā iti
vaiṣṇava-toṣaṇī\|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.15-17 \|\|**

**īṣā-mātrogra-daṁṣṭrāsyaṁ giri-kandara-nāsikam \|**

**gaṇḍa-śaila-stanaṁ raudraṁ prakīrṇāruṇa-mūrdhajam \|\|**

**andha-kūpa-gabhīrākṣaṁ pulināroha-bhīṣaṇam \|**

**baddha-setu-bhujorv-aṅghri śūnya-toya-hradodaram \|\|**

**santatrasuḥ sma tad vīkṣya gopā gopyaḥ kalevaram \|**

**pūrvaṁ tu tan-niḥsvanita- bhinna-hṛt-karṇa-mastakāḥ \|\|**

**śrīdhara-svāmī (bhāvārtha-dīpikā) :** īṣā-mātrogra-daṁṣṭrāsyam, īṣā
lāṅgala-daṇḍas tat pramāṇogrā daṁṣṭrā yasmiṁs tat tathā-bhūtam āsyaṁ
yasmiṁs tat tasyāḥ kalevaraṁ vīkṣya gopā gopyaś ca santa-trasuḥ \|
santrāsa-hetutvena punar aṣṭabhiḥ padair viśinaṣṭi \|
giri-kandara-van-nāsike yasmiṁs tat \| gireś cyutau sthūlopalau tāv iva
stanau yasmiṁs tat \| raudraṁ ghoram \| prakīrṇā aruṇā mūrdha-jā yasmiṁs
tat \|\|

andha-kūpāv iva gabhīre akṣiṇī yasmiṁs tat \| pulina-vad ārohau jaghane
tābhyāṁ bhīṣaṇam \| baddhāḥ setava iva bhūjau ūrū aṅghrī ca yasmiṁs tat
\| śūnya-toya-hrada ivodaraṁ yasmiṁs tat \|\|

pūrvam eva tasyāḥ śabdena bhītāḥ punar-darśanenātita-trasur ity
āha---pūrvaṁ tv iti \| tasyāḥ niḥsvanitaṁ śabdas tena nirbhinnāni
hṛt-karṇa-mastakāni yeṣāṁ te \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** īṣā lāṅgala-daṇḍo
rathāvayavo\'pi \| gaṇḍaśailāstu cyutāḥ sthūlopalā gireḥ ity amaraḥ
\|\|15\|\|

gabhīre nimne nimnaṁ gabhīraṁ gambhīram ity amaraḥ \| śūnyaṁ toyaṁ yatra
sa cāsau hṛdaś ca \|\|16\|\|

tat-kalevaraṁ vīkṣyeti sambandhaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : raudratvam eva
darśayati---**īṣety adyaṣṭa-viceṣaṇaiḥ \| tatra ca bhīṣaṇam iti punar
uttir jaghanayor atibhayaṅkaratvābhiprāyeṇa, pūrvaṁ tasya
niṣṭhurataraṁ-nādenādhunā ca tādṛg deha-darśanena daitya-jñānataḥ
śrī-kṛṣṇārthaṁ snehabhareṇa samyak trastā babhūvur ity arthaḥ \| sma
prasiddhau---etad vyaktam evety arthaḥ \|\|15.17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iṣeti trikam \| raudratvam
eva darśayati---īṣety ādy aṣṭa-viśeṣaṇaiḥ \| tathā ca bhīṣaṇam iti punar
uktir jaghanayor ati-bhayaṅkaratvābhiprāyeṇa tasyā niṣṭhurataranādena
adhunā ca tad bāla-haraṇam ajānanto gopā gopyaś ca tādṛg deha-darśanena
samyak trastā babhūvur ity arthaḥ \| sma prasiddhau etad vyaktam evety
arthaḥ \|\|15.16\|\|

atha bāla-haraṇavṛttaṁ jānantyaḥ śrī-yaśodā-nikaṭasthā gopyas tu
moha-vyāpte śrī-yaśodā-rohiṇyau parityajya vidrutās tan mṛtaka dehāt taṁ
bālaṁ gṛhītvā gṛhamānītavatya ity āha---bālaṁ ceti \| tatra bālam iti
tathāpi tal līlā-mātrāviṣkāreṇa tāsāṁ tad buddhyā ca sneha-vṛddhiḥ
sūcitā bālatvād evākutobhayaṁ vastutas tu na kuto'pi bhayam anyeṣām api
yasmāt tam ata eva tasyā urasi krīḍantaṁ
sahasāvaloka-pūrvaka-śrī-hasta-pāda-nartanādinā krīḍāṁ kurvantam ata eva
jātaḥ sambhramo vismayo harṣāvego vā yāsāṁ tathā-bhūtāḥ satyaḥ sākṣāt
patita-pūtanāmahoc ca dehārohaṇe'py atiryavatayābhimukhaṁ gatvā jagṛhuḥ
yato gopyaḥ śrī-kṛṣṇe sahaja-snehākulatvena prasiddhāḥ tenaiva
sarva-śaktimatyaś cety arthaḥ \| tathaiva nyāsādittva-jñānam api
vakṣyate etā hi prāyaḥ śrī-vrajeśvarī-savayaskā jñeyāḥ mātṛvat snehena
rakṣādyācaraṇāt \|\|17.18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** next comment at verse 25.

---------------------------------------------------------------------------------------------------------------------

**viśvanāthaḥ:** tasyā kalevaraṁ vīkṣya gopā gopyaś ca tatrasuḥ \| īśā
lāṅgala daṇḍas tat-pramāṇā ugra-daṁṣṭrā yasmiṁs tad āsya yasya \|
pulinavad āroho-jaghanaṁ tena bhīṣaṇam \| baddhāḥ setava iva bhujāv ūrū
aṅghrī ca yasmin tat śūnya-toya-hrada iva udaraṁ yasmin tat \| pūrvaṁ tu
tasyāḥ śabdena bhinnāni vidīrṇāni hradādīni yeṣāṁ te tāś ca
\|\|15-17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** [+++]{.mark}

**\...**

**\|\| 10.6.18 \|\|**

**bālaṁ ca tasyā urasi krīḍantam akutobhayam \|**

**gopyas tūrṇaṁ samabhyetya jagṛhur jāta-sambhramāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tūrṇaṁ śīghram \|
jātas-ambhrāmāḥ jāta-saṁvegāḥ sambhramaḥ sādhvase'pi syāt-saṁvegādarayor
api iti medinī \| krīḍataṁ hasta-pāda-nartanādinā krīḍāṁ kurvatam \|
gopyaḥ śrī-yaśodā savayaskā yaśodā-rohiṇyau moha-vyāpte parityajya
mātṛvat snehākulā mṛta-pūtanā-dehāt kṛṣṇam uttārya gṛhamāninyuḥ
\|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bālam iti tasmin
bāla-vuddhyā tāsāṁ snehabharaḥ sūcitaḥ \| na kuto'pi bhayam anyeṣām api
yasmāt tam, ataeva tasyā urasi krīḍantaṁ
sahāsāvaloka-pūrvaka-śrī-hasta-pāda-nartanādinā krīḍāṁ kurvantam \| yad
vā, na jātaṁ kuto'pi tan-mahā-nādāder bhayaṁ yasya tathā-bhūtaṁ ca, ata
eva jātaḥ sambhramo vismayo harṣāvego vā yāsāṁ tathā-bhūtāḥ satyaḥ
samyak patita-pūtanā-mahocca-dehārohaṇe'py atiryakṛtayābhimukhaṁ gatvā
jagṛhur yato gopyaḥ sahaja-snehākulāḥ sarva-śakti-matyaś cety arthaḥ \|
etā hi prāyaḥ śrī-vrajeśvarī-sakhyo jñeyāḥ, mātṛvat snehena rakṣādy
ācaraṇāt \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** urasi prvatavad utuṅge
krīḍantaṁ praveṣtuṁ sūtikāgāram anīśānāṁ vanaukasāṁ didṛkṣāpūrvata iva
niṣkrāntaṁ svapurād-bahiḥ \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.19 \|\|**

**yaśodā-rohiṇībhyāṁ tāḥ samaṁ bālasya sarvataḥ \|**

**rakṣāṁ vidadhire samyag go-puccha-bhramaṇādibhiḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** samaṁ sārdham \| sarvaśaḥ
sarva-prakāreṇa \| rakṣāvidhāne yaśodā rohiṇyor aprādhānyaṁ tu
śokāviṣtatvāt tayos tatrāśakter iti jñeyam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bālasyeti snehabhareṇa
tādṛśa-rakṣā-yogyatvaṁ vodhayati, evam agre'pi \| yaśodā-rohiṇībhyāṁ
samam iti tayoḥ prāk-putrāniṣṭa-śaṅkayātivyākulatvena kiñcit kartum
aśaktes tatrāprādhānyāt, sāhityaṁ ca tayoḥ samyak-śokopaśamanārthaṁ
jñeyam \| sarvaśa iti dravya-bhedena bāhyāntarādi-bhedena ca samyag
uttama-prakāraṁ yathā syāt \| ādi-śabdena
sarṣapa-nirmañchana-śūrpakoṇa-sparśanādīni \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bālasyeti, sneha-bhareṇa
tādṛśa-rakā-yogyatvaṁ bodhayati \| evam agre'pi yaśodā-rohiṇībhyāṁ samam
iti tayoḥ prāk putrāriṣṭa-śaṅkayāti-vyākulatvena kiñcit kartum aśakter
atrāprādhānyāt sāhityaṁ ca tayoḥ samyak śokopaśamanārthaṁ jñeyaṁ sarvaśa
iti bahvarthātkārakāt māṅgalikārtho'yaṁ śas-pratyayaḥ
bāhyābhyantarādi-bhedena sarvataivety arthaḥ \| samyag uttama-prakāraṁ
yathā syāt ādi-śabdena sarṣapa-nirmañchana-sūrya-koṇa-sparśanādīni
\|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rakṣā-vidhāne
yaśodā-rohiṇyor aprādhānyaṁ tayoḥ śokottha-vaiyagryātiśayena sarvaśaḥ
sarveṣv aṅgeṣu ādi-śabdena sarṣapa-nirmañchana-sūrpakoṇasparśādīni
\|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.20 \|\|**

**go-mūtreṇa snāpayitvā punar go-rajasārbhakam \|**

**rakṣāṁ cakruś ca śakṛtā dvādaśāṅgeṣu nāmabhiḥ \|\|**

**śrīdhara-svāmī (bhāvārtha-dīpikā) :** dvādaśāṅgeṣu lalāṭādiṣu
keśavādi-dvādaśa-nāmabhiḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādinā
sarṣapa-nirmachana-sūrpasparśādi-grahaḥ \| prakāram evāha---gomūtreṇety
ādi \| gośakṛtā gomayena \| śakṛte iti pāṭhe goṛ iti śeṣaḥ \|
dvādaśāṅeṣu dvādaśa-tilaka-sthāneṣu \| nāmabhis tat tat-tilaka-vihiteḥ
\| tathā hi,

> lalāṭe keśavaḥ pātu nābhau nārāyaṇo'vatu \|
>
> mādhavaḥ pātu hṛdaye govindaḥ kaṇṭhatas tv adhaḥ \|
>
> daksā-kukṣau tathā viṣṇus tad-bhuje madhusūdanaḥ \|
>
> trivikramas tu tat-kaṇṭhe vāma-kukṣau tu vāmanaḥ \|
>
> śrīdharo vāma-bāhau ca hṛṣīkeśas tu tad-gale \|

kaṭyāṁ padmanābhas tu kakud dāmodaro\'vatu \|\| iti \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyaktvam
evāha---gomūtreṇeti lalāṭādi-dvādaśāṅgeṣu keśavādi-dvādaśanāmabhiḥ
śakṛtā gomayena rakṣāṁ cakruḥ \| tāni ca vivicyoktāni pādmottara-khaṇḍe
tilaka-nirmāṇa-vidhau---

> lalāṭe keśavaṁ dhāyen nārāyaṇa-mathodare \|
>
> vakṣaḥ-sthāle mādhavantu govindaṁ kaṭha-kūpake \|\|
>
> viṣṇuṁ ca dakṣiṇe kukṣau bāhau ca madhusūdanam \|
>
> trivikramaṁ kandhare tu vāmanaṁ vāma-pārśvake \|\|
>
> śrī-dharaṁ vāma-bāhau tu rūṣīkeśantu kandhare[^35] \|
>
> pṛṣṭhe ca padmanābhaṁ ca kaṭyāṁ dāmodaraṁ nyaset \|\| iti \|

etac ca krameṇa mārgādi-dvādaśa-māsādhipāḥ \| yady api bahavo'nya
rakṣā-vidhayaḥ[^36] santi, tathāpi sahaja-parama-vaiṣṇavatayā
śrī-bhagavan nāma-rakṣā-vidhir eva tābhyo rocata iti tathaiva
rakṣāṁcakruḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** samyak tvam eva
darśayati---go-mūtreṇeti \| lalāṭādi-dvādaśāṅkeṣu
keśavādi-dvādaśa-nāmabhiḥ śakṛtā gomayena rakṣāṁ cakruḥ tāni ca
vivicyoktāni pādmottarakhaṇḍe tilaka-nirmāṇa-vidhau---

> lalāṭe keśavaṁ dhyāyen nārāyaṇam athodare \|
>
> vakṣaḥ-sthale mādhavaṁ tu govindaṁ kaṇṭha-kūpake \|\|
>
> viṣṇuṁ ca dakṣiṇe kukṣau bāhau ca madhusūdanam \|
>
> trivikramaṁ kandhare tu vāmanaṁ vāma-pārśvake \|\|
>
> śrīdharaṁ vāma-bāhau tu hṛṣīkeśaṁ tu kandhare \|
>
> pṛṣṭhe tu padma-nābhaṁ ca kaṭyāṁ dāmodaraṁ nyaset \|\|iti \|

evaṁ sahaja-parama-vaiṣṇavatayā śrī-bhagavan nāmabhir eva rakṣāvidhiḥ
kṛta iti jñeyam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śakṛtā gomayena
dvādaśāṅgeṣu lalāṭādiṣu nāmabhiḥ keśavādyaiḥ \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.6.21 \|\|

**gopyaḥ saṁspṛṣṭa-salilā aṅgeṣu karayoḥ pṛthak \|**

**nyasyātmany atha bālasya bīja-nyāsam akurvata \|\|**

**śrīdhara-svāmī (bhāvārtha-dīpikā) :** anācāntā eva
prathamamati-sambhrameṇaiva rakṣāṁ kṛtvā kiñcil labdhaś cāsāḥ punas
tātparyeṇa bīja-nyāsam akurvatety āha---gopya iti \| saṁspṛṣṭa-salilā
ācāntāḥ ātmani prathamam aṅgeṣu karayoś ca pṛthak \|
ajādy-ekādaśa-bījānāṁ madhye kara-śuddhau trīṇi, karayoḥ sandhiṣu
catvāri catvāri, tathā aṅghry-ādāv ekaikasminn aṅge ajādy-ekaikaṁ bojaṁ
nyasya bālasyāpy aṅgeṣu tathaivākurvat \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sambhrameṇa---iti
viśvanāthaḥ \| hṛt jīvādhāra-padmam \| trīṇi ajo maṇimānyajñaś ca me
karau śodhayantviti vācyam \| acyutahayāsyakeśaveśā me
dakṣiṇa-kara-sandhīn śodhayantu \| ina-viṣṇurukrameśvarā me
vāma-kara-sandhīn śodhayantv iti \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha rakṣāntaraṁ gopya
iti śrī-yaśodā-rohiṇyau vyāvartayati, tayoḥ putra-snehākulatayā
nyāsādinā rakṣā-vidhi-viśeṣāśakteḥ \| ata eva vakṣyate---gopībhir iti \|
māteti ca \| tābhyaḥ pṛthaktvena nyasyājād īśvarāntaikādaśa-bījāni teṣām
eva nyāsaṁ cakruḥ \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha rakṣānantaraṁ gopya iti
śrī-yaśodā-rohiṇyau vyāvartayati pūrvavat ata eva vakṣyate'pi gopībhir
iti, māteti ca, tābhyaḥ pṛthaktvena tābhyās tatra vakṣyamāṇarītyā
ajādīśvarāntaikādaśa-bījāni sānusvāratat tad ādy akṣara-rūpāṇi
namaḥ-śabdāntāni jñeyāni \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamam anācāntā
evātisambhrameṇaiva rakṣāṁ kṛtvā paścāl labdhāśvāsā yathā-vidhānam eva
rakṣāṁ cakrur ity āha---gopya iti \| **saṁspṛṣṭa-salilā** ācāntā
**ātmani** ātmanaḥ **aṅgeṣu karayoś** ca **nyasya**
aṅga-nyāsa-kara-nyāsau kṛtvety arthaḥ \| atha anantaraṁ **bālasya**
aṅgeṣv aṅghry-ādiṣu bījasyājādi-nāmādy ekaikākṣarasya sānusvārasya
namaḥ-śabdāntasya nyāsaṁ tena aṁ namo'jas tavāṅghrī avyāt maṁ namo
maṇimāṁs tava jānunī avyād ity evaṁ prayogaḥ \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.22 \|\|**

**avyād ajo \'ṅghri maṇimāṁs tava jānv athorū**

**yajño ñcyutaḥ kaṭi-taṭaṁ jaṭharaṁ hayāsyaḥ \|**

**hṛt keśavas tvad-ura īśa inas tu kaṇṭhaṁ**

**viṣṇur bhujaṁ mukham urukrama īśvaraḥ kam \|\|**

**śrīdhara-svāmī (bhāvārtha-dīpikā) : aṅghri** aṅghrī \| **jānu** jānunī
\| **bhujaṁ** bhujau \| **kaṁ** śiraḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aja iti---

> na jāto'haṁ na jāyeyaṁ na janiṣye kadācana \|
>
> kṣetrajñaḥ sarva-bhūtānāṁ tasmād aham ajaḥ smṛtaḥ \|\| iti mahābhārate
> \|

maṇimān kaustubha-dharaḥ maṇi-dharaḥ kvacid āgaṇayan gāḥ ity agre
vakṣyamāṇatvād vā \| go-gaṇārthaṁ tulasy-ādi-maṇidhara iti
kalpāntarīyānupūrvyā bhāvinām asūcanam \| yajñe vai viṣṇur iti śrute
yajñāvatāra ākūtisūnuḥ \| ijyate makheṣu tat devatārūpeṇeti vyutpatteḥ
\| sarva-deva-rūpo vā \| acyutaḥ yāskokta-ṣaḍbhāva-vikāra-hīnaḥ \|
śāśvataṁ śivam acyutam iti śruteḥ \| jaṭharam udaram \| hayāsyo
hayagrīvaḥ \| keśa-saṁjñitāḥ sūryādi-saṅkrāntā aṁśavas tadvattayā
keśavaḥ \|

> aṁśavo ye prakāśante mamaite keśa-sañjñitāḥ \|
>
> sarvajñāḥ keśavaṁ tasmān māmāhur dvijasattamāḥ \|\| iti bhārate \|

brahma-viṣṇu-rudrākhyāḥ śaktayaḥ keśa-sañjñitās tadvattayā vā keśavaḥ \|

> ko brahmeti samākhyāta īśo'haṁ sarva-dehinām \|
>
> āvāṁ tavāṁśasambhūtas tataḥ keśava-nāmavān \|\| iti harivaṁśe \|

kaś ceśaś ca keśau tau veti janayati vī gati-vyāpti-prajane ity ādy
arthaka-dhātoḥ prayogaḥ \| tvad uras tava vakṣaḥ \| īṣṭe itīśaḥ
sarvādhipaḥ eṣa sarveśvaraḥ \| inaḥ sūrya-rūpaḥ syādinaḥ svāmi-sūryayoḥ
iti vaijayantī \| dhyeyaḥ sadā savitṛ-maṇḍala-madhyavartī nārāyaṇaḥ \|
iti bhaviṣye \| veveṣṭi vyāpnotīti viṣṇuḥ viplṛ-vyāptau nuk pratyayaḥ \|
veti dīvyatīti vīgatyādau kānty arthād veteḥ ṣṇu-pratyayo dhātor hṛsvaś
ca \| viśeṣeṇa krāmatīti vi-pūrvāt krameḥ ṣṇu-pratyayo dhātu-lopaś ca
pṛṣodarāditvād iti \| tad uktaṁ mahābhārate---

> vyāpte me rodasī pārtha kāntiścāpy adhikā sthitā \|
>
> kramaṇāc cāpy ahaṁ pārtha viṣṇor ity abhisañjñitaḥ \|\| iti \|

uru adhikam ekaikapādenaikaikaṁ bhuvanaṁ krāmati pramātīty urukramo
vāmanaḥ \| idaṁ viṣṇu-vicakrame tredhā nidadhe padam iti śruteḥ \|
īśvaraḥ sarva-śaktimān eṣo'nanta-śaktiḥ iti śruteḥ \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad eva vivicyāha---avyād
iti \| ajādīnāṁ prāyo nāma-mātratve tātparyam \| maṇimān kaustubhī \|
yadyapi sāmyena sarveṣām eva nāmnāṁ sarvatropayogas tac ca
śrī-bhagavan-nāma-kaumudī-kārādibhir vivṛtam eva \| tathāpi
tat-tad-vacanānāṁ mantrātmakatayā tathā tathaiva tat-tac-chakter
drutāvirbhāvābhiprāyeṇa \| kiṁ vā, śrī-viṣṇudharmādy-uktānusāreṇa
prayojana-viśeṣāpekṣayā tasya tasya nāmnas tatra tatraiva viniyogaḥ \|
hṛd-urasor adha-ūrdhva-bhāga-bhedena bhedaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca padyair etair akṣāṁ
cakrur ity āha---avyād iti \| aṅghrijānvity anayoḥ supāṁ suluk
\[7.1.39\] chāndasa-sūtreṇa subluk bhujam ity atra supāṁsupaḥ iti
auṭs-sthāne amādeśaḥ ajādyāḥ keśavādivat tat tan nāma-pradhānā
mūrti-bhedāḥ maṇimānity api tan nāmā bhagavat prādur bhāva-viśeṣaḥ hṛt
jīvādhārapadmama uro vakṣaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca padyair etai
rakṣāṁ cakrur ity āha---avyād iti aṅghrī aṅghrī maṇimān tan-nāmā
bhagavat-prādurbhāva-viśeṣaḥ \| jānū jānunī jaṅghe'cyuta iti sandhir
ārṣaḥ \| yajño'cyuta iti ca pāṭhaḥ \| hṛt jīvādhāra-padmaṁ uro vakṣaḥ
\|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.23 \|\|**

**cakry agrataḥ saha-gado harir astu paścāt**

**tvat-pārśvayor dhanur-asī madhu-hājanaś ca \|**

**koṇeṣu śaṅkha urugāya upary upendras**

**tārkṣyaḥ kṣitau haladharaḥ puruṣaḥ samantāt \|\|**

**śrīdhara-svāmī (bhāvārtha-dīpikā) :** tathā dikṣu rakṣām akurvann ity
āha---cakry agrata iti \| cakra-sahito haris tavāgrato'stu \| saha-gado
gadāsahito haris tava paścād astu \| tvat-pārśvayor dhanur-dharo
madhu-hāsi-dharo'janaś caitāv āstām \| śaṅkha-ghara urugāyaś
catuṣ-koṇeṣu \| kṣitāv adhas tāt \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yathāṅgeṣu rakṣāṁ
gopyo'kurvas tathā dikṣvapy akurvann ity arthaḥ \| dhanurasiśabdau
tadvati lākṣaṇikau śaṅkhyosyāstīti śaṅkhaḥ matvarthīyoc \|
vijayadhvajastu---maduhādayaś catvāraś catuḥkoṇeṣv iti jagāda
uparideśe---

> mamopari yathedratvaṁ sthāpito gobhirīśvaraḥ \|

upendra iti kṛṣṇa tvāṁ gāsyanti bhuvi devatāḥ \|\| iti harivaṁśe
\|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** puruṣaḥ puruṣottamaḥ
\|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tārkṣa-sahita upendraḥ
puruṣaḥ puruṣottamaḥ \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tathā dikṣu rakṣām
akurvann ity āha---cakry agrata iti \| cakra-sahito haris tavāgrato'stu
saha-gado gadā-sahito haris tava paścād astu tat pārśvayor dhanurdharo
madhuhā asi-dharo'janaś cāstu koṇeṣu śaṅkha-dhara ūrugāyas tu upary
upendro'stu tārkṣyaḥ kṣitāv adhastād astu haladharaḥ puruṣaḥ samantād
astu \|\|23\|\|

**\...**

**\|\| 10.6.24 \|\|**

**indriyāṇi hṛṣīkeśaḥ prāṇān nārāyaṇo \'vatu \|**

**śvetadvīpa-patiś cittaṁ mano yogeśvaro \'vatu \|\|**

**śrīdhara-svāmī (bhāvārtha-dīpikā) :** evaṁ bahī rakṣāṁ kṛtvāntaraṅgām
akurvann ity āha---indriyāṇīti \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** antaraṅgā śarīrāntardeśeṣv
ity arthaḥ \| indriyāṇi śrotrādīni

> sūryācandramasau śaśvadaṁśubhiḥ keśa-sañjñitaiḥ \|
>
> bodhayan svāpayaṁś caiva jagad uttiṣṭhate pṛthak \|\|
>
> bodhanāt svāpanāc caiva jagato harṣaṇaṁ bhavet \|
>
> agniṣom akṛtair evaṁ karmabhiḥ pāṇḍu-nandana \|\|
>
> hṛṣīkeśo hayīśāno varado loka-bhāvataḥ \|\| iti bhārate \|

naraḥ paramātma tato nārāyaṇaḥ \|

> yac ca kiñcaj jagat sarvaṁ dṛśyate śrūyate\'pi vā \|
>
> antarbahiś ca tat-sarvaṁ vyāpya nārāyaṇaḥ sthitaḥ \|\| iti mantrāt \|

śveta-dīpa-patir aniruddhaḥ \| yogeśvaraḥ kapilaḥ \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avatv iti punar uktī
rakṣaṇe'tyanta-vaiyagryāt \| evam agre pātu ity ādy api \| paro bhagavān
śrī-vāsudevaḥ \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** indriyāṇīti sārdhakam \|
avatviti punar uktiḥ rakṣaṇetraty antavaiyarthyāt evam agre
pātvityādyavi paro bhagavān yaḥ svayaṁ bhagavān ity arthaḥ \|
sarasvatī-saṁvādaścāyaṁ teṣāṁ tad aṁśatvena mamatāspadatvāt svasya
svayaṁ bhagavattvenavāhantāspadatvāc ca aṁśenāṁśasya rakṣā bhavatu
svayaṁ ca svasyeti prārthayām aha ity arthaḥ \| atas tat tad aṅgāvatārās
tad āvaraṇa-rūpaś ca te iti jñeyam \|\|24.25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.25-29 \|\|**

**pṛśnigarbhas tu te buddhim ātmānaṁ bhagavān paraḥ \|**

**krīḍantaṁ pātu govindaḥ śayānaṁ pātu mādhavaḥ \|\|**

**vrajantam avyād vaikuṇṭha āsīnaṁ tvāṁ śriyaḥ patiḥ \|**

**bhuñjānaṁ yajñabhuk pātu sarva-graha-bhayaṅkaraḥ \|\|**

**ḍākinyo yātudhānyaś ca kuṣmāṇḍā ye \'rbhaka-grahāḥ \|**

**bhūta-preta-piśācāś ca yakṣa-rakṣo-vināyakāḥ \|\|**

**koṭarā revatī jyeṣṭhā pūtanā mātṛkādayaḥ \|**

**unmādā ye hy apasmārā deha-prāṇendriya-druhaḥ \|\|**

**svapna-dṛṣṭā mahotpātā vṛddhā bāla-grahāś ca ye \|**

**sarve naśyantu te viṣṇor nāma-grahaṇa-bhīravaḥ \|\|**

**śrīdhara-svāmī (bhāvārtha-dīpikā) :** ātmānam ahaṅkāram \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmānam ahaṅkāram---iti
viśvanātha-sandarbhau \|

> naṣṭāṁ vai dharaṇīṁ pūrvam avidaṁ yadguhāgatām \|
>
> govinda iti tenāhaṁ devair vāgbhir abhiṣṭutaḥ \|\|

iti mokṣa-dharme \|

> ahaṁ klendro devānāṁ tvaṁ gavām indratāṁ gataḥ \|
>
> govinda iti lokās tvāṁ stoṣyanti bhuvi śāśvatam \|\|

iti \| yad vā,

> gaureṣā bhavato vāṇī tāṁ ca veda yato bhavān \|
>
> govindastu tato deva munibhiḥ kathyate sadā \|\|

iti harivaṁśe \|

> mā vidyā ca hareḥ proktā tasyā īśo yato bhavān \|
>
> tasmān mādhavanāmāsi dhavaḥ svāmīti kīrtitaḥ \|\| ity api tatraiva
> \|\|25\|\|

vigatā kuṇṭhā nāśo yasya tad vikuṇṭhaṁ jñānaṁ sthānaṁ vā tad vidyate
svarūpatvenāśrayatvena vāsyeti vaikuṇṭha \| jyotsnāditvādaṇ yad vā,
jagad ārambhe viśilaṣṭāni bhūtāni saṁśleṣayaṁs teṣāṁ gatiṁ pratyabandhād
iti vaikuṇṭhaḥ \|

> mayā saṁśleṣitā bhūmiradbhir vyoma ca vāyunā \|
>
> vāyuś ca tejasā sārdhaṁ vaikuṇṭhatvaṁ tato mama \|\|

iti śānti-parvaṇi \| yajñaṁ bhunakti brahma-rūpeṇa pālayatīti yajñabhuk
evaṁ viddha vai brahmā yajñaṁ yajamānaṁ sarvāścartvijobhir akṣati iti
śruteḥ \| sarve gṛhnanti svañattaṁ kurvantyanavadhānam iti grāhā
brahma-rākṣāsādayaḥ sarve ca te grāhās teṣāṁ bhayaṅkaraḥ narasiṁhaḥ
\|\|26\|\|

ḍākinī kāla-khaṇḍaṁ mantrabalena niṣkāṣya bhakṣati yā sā bhavatīti \|
kau pṛthivyām ūṣmā yasmāt tad aṇḍaṁ teṣāṁ te kūṣmāṇḍāste
copadrava-viśeṣāḥ vināyakā nāyaka-hīnā vighna-viśeṣāḥ vināyakastu
heraṁve tārkṣye vighne jine gurau iti kośāt \| ḍākinyādayo mātṛkādyantā
yerbhaka-grāhāḥ arbhaka-rūpeṇa ye prāṇino gṛhnanti te'rbhaka-grahāḥ
piśāca-bhedā iti kecid āhuḥ arbhakaḥ kathito bāle mūrkhe'pi ca iti
medinī \| ye unmādā dehasmṛti-vighātakā apasmārāḥ ye ca dehādi-nāśakāḥ
mahotpātā dhūma-ketūdayādayas tadvad bhaya-sūcakā ye svapna-dṛṣṭā
gardabhayānakardamapātādayaḥ vṛddhā ye bāla-grahāḥ vṛddhā vidyante
grāhyatvena yeṣāṁ te matvarthīyo'c \| kāsaśvāsādayo roga-viśeṣāste sarve
nāma-grahaṇenaiva bhīravo bhītāḥ santo naśyantviti dvayoḥ saṁbandhaḥ
\|\|27.29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** krīḍantaṁ pātu
govindaḥ ity anena govindādīni nitya-siddhāny eva, na tu
govindābhiṣekata eva, govinda āsaṅgava \[bhā.pu.6.8.20\] ity ukteś ca
\|\|25\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarva-grahāṇāṁ bhayaṅkara
ity asya sarvānte nirdeśāt sarvair apy anvayaḥ \| krīḍādiṣu
nija-nija-samaye kadācid aśubhānām api grahāṇāṁ tat-tan-nāma-viśeṣeṇa
doṣa-nivartanārtham \| ādi-śabdāc ca bakī-jvālā-mukhyādyā devyā gaṇāḥ \|
bāla-grahā iti punar-uktis tadānīṁ tasya bālyāpekṣayā \| kecid
āhuḥ---arbhaka-rūpeṇa ye prāṇino gṛhṇanti te'rbhaka-grahāḥ piśāca-bhedāḥ
iti \|\|25-29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** krīḍantam iti ca sārdhakam \|
govinda ity-ādikaṁ tu tat tat krīḍānurūpeṇa tatra govindo go-madhye
krīḍāparaḥ kaścid deva iti tāsāṁ bhānaṁ mādhavaḥ
lakṣmī-saṁvāhyāmāna-caraṇaḥ śeṣaśāyī vaikuṇṭho vikuṇṭhāsuto
jaya-vijaya-sanakādi-samādhānārthaṁ kṛpayā svayaṁ pāda-vrajyayaiva bahir
nirgato yaḥ sa ity arthaḥ \| śriyaḥ patiḥ parama-vyoma-sihāsanastho
mahā-nārāyaṇaḥ yajñabhuk spaṣṭa eveti sarva-graha-bhayaṅkara ity asya
savarapy anvayaḥ \| krīḍādiṣu grahadoṣebhyo'pi rakṣārtham \|\|26\|\|

ḍākinya iti trikam \| ādi-śabdāc carakī-jvālāmukhādyā devyāgaṇaḥ
bāla-grahā iti punar uktir bālake tebhyo bhayādhikyāt kecid āhuḥ
arbhaka-rūpeṇa ye prāṇino grahvati te'rbhaka-grahāḥ piśāca-bhedā iti
\|\|27.29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tathāvidha-mahopadrave
śrī-vrajeśvarī-prabhṛtibhiḥ puru-purandhrībhis tan-nāmabhir
evaitad-rakṣā vyadhāyīti vaicitry-arthaṁ pradarśayati---krīḍantaṁ pātu
govinda ity-ādi \| govindādīni nāmāni nitya-siddhāny eva---govinda
āsaṅgavam ātta-veṇuḥ ity ādy-ukteḥ \| tena govindābhiṣeka eva
tan-nāmotpattir iti na mantavyam \|\|25\|\| (no other comments until
verse 35)

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.30 \|\|**

śrī-śuka uvāca---

**iti praṇaya-baddhābhir gopībhiḥ kṛta-rakṣaṇam \|**

**pāyayitvā stanaṁ mātā sannyaveśayad ātmajam \|\|**

**śrīdhara-svāmī (bhāvārtha-dīpikā) :** sannyaveśayac chādayām āsa
\|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** stana-śabdo'tra stanye
lākṣaṇikaḥ praṇaaraśanayā baddhābhiḥ \|
stana-pānenaivārbhaka-svāsthya-jñānāt tad apāyayad ity arthaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity evaṁ kṛtaṁ rakṣaṇaṁ
rakṣā yasya tam \| tatra hetuḥ---praṇayena snehena baddhābhir
vaśīkṛtābhir iti śrī-yaśodā-gṛhe baddhavat tāsāṁ sadāvasthitis tathā
śrī-bhagavad-arthaṁ parama-vyagratayā vividha-vyāpāra-paratā ca jñeyā \|
stanaṁ pāyayitveti mātṛ-sneha-svabhāvatas tathā loke stana-pānena
bālasya svāsthya-jñānāc ca \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti evaṁ kṛtaṁ rakṣaṇaṁ rakṣā
yasya taṁ tatra hetuḥ praṇayena snehena baddhābhiḥ vaśīkṛtābhiḥ iti
śrī-yaśodā-gṛhe baddhavat tāsāṁ dhātrī tayā sadāvasthitiḥ tathā ca
śrī-bhagavad arthaḥ parama-vyagratayā vividha-vyāpāraparatā ca jñeyā
stanaṁ pāyayitveti mātuḥ sneha-svabhāvataḥ tathā loke stana-pānena
bālasya svāsthya-jñānāya \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : praṇaya**-rasanayā yaśodā
gṛhe eva **baddhābhiḥ** **pāyayitvā** iti stana-pānam eva bālānāṁ
svāsthya-lakṣaṇam iti bhāvaḥ \| **saṁnyaveśayat** śāyayāmāsa \|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.31 \|\|**

**tāvan nandādayo gopā mathurāyā vrajaṁ gatāḥ \|**

**vilokya pūtanā-dehaṁ babhūvur ativismitāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yāvan mātā saṁnyaveśayat
tāvan nandādaya iti saṁbandhaḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāvad iti gamane
śaighryam uktam \| mathurā-puryāḥ sakāśād vrajaṁ vrajāntikaṁ prāptā
vilokya vartmany eva dūra-pradeśa-vyāpitvād ativismitā ity akasmāt
mṛtakasya patanād bṛhattaratvāc ca vismitās tatra ca
śrī-vasudevokta-saṁvādenātyantaṁ vismitā ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tāvad iti gamane
śaighrya-muktaṁ mathurā-puryāḥ sakāśāt vrajaṁ vraja-darśana-yogya-deśaṁ
prāptāḥ vilokya dūrato vividha-kalpanayā nabho-vyāpi-parvatākāratvena
dūrata eva darśanāsambhavāt tatra ca
śrī-vasudevokta-sambādenātyanta-vismitā ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ativismitāḥ** kiṁ śakreṇa
bhramād acchinna-pakṣaḥ ko'pi parvato nabho-vyāpino'py atratyān
mahīruhāṁś cūrṇayitvā papāta kiṁ vā vayam eva sāhajikyā bhrāntyā kayāpi
yoginyā vā deśāntaraṁ prāpitāḥ smaḥ kiṁ vā kasyāpy aindrajālikasyedaṁ
karmeti sandihānā ity arthaḥ \| \|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.32 \|\|**

**nūnaṁ batarṣiḥ sañjāto yogeśo vā samāsa saḥ \|**

**sa eva dṛṣṭo hy utpāto yad āhānakadundubhiḥ \|\|**

**śrīdhara-svāmī (bhāvārtha-dīpikā) :** vismayam evāha---**nūnam** iti
\| **bata** vismaye \| sāṁprataṁ sa ṛṣis tapaḥ-prabhāvavān yogeśo jñānī
vā samyag āsa \| yataḥ sa eva dṛṣṭa iti \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vismayam abhinayati---iha
yam iti tac chabda-śruter jñeyam \| vismayam āha---kiṁ śakreṇa
bhramādcchinna-pakṣaḥ ko\'pi parvato nabhovyāpino\'py atratyān drumāṁś
curṇayitvā papāta \| kiṁ vā-vayam eva sāhajikayā bhrāntyā kayāpi
yoginyāṁ vā deśāntaraṁ prāpitāḥ smaḥ \| kiṁ
vā---kasyāpyaidrajālikasyedaṁ karmeti sandihānā ity arthaḥ \| vrajaṁ
vraja-darśana-yogyaṁ deśaṁ prāptā anyānyam ūcuḥ vasudevaḥ prāg etādṛśo
nāsīd adhunā ṛṣirāsa ṛṣi-vākyasyaiva prāmāṇyāt sarvajñatvād anumīyate
yogeśo vā āsa dīpyate sma āsa dīptau \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ativismitānāṁ teṣām
anyonyoktim āha---nūnam iti vitarke \| sa ānakadundubhiḥ prāg etādṛśo
nāsīd adhunā ca ṛṣiḥ samyak jāto vṛttaḥ \| ṛṣi-vākyasyaiva prāmāṇyāt \|
nanu, ṛṣitva-mātreṇa tādṛg-jñānaṁ na syād ity āśaṅkya pakṣāntaram
āha---yogeśa iti \| samyag āsa babhūva \| saṁ-śabdābhyāṁ tat-tan-niṣṭhā
bodhyate \| tatra hetuḥ---sa evety ānakadundubhir iti tasya janmani
devair ānakādi-vādanenārtha-vitarkaṁ pramāṇayanti \| kiṁ vā tasya
tādṛśoktau yogyatāṁ bodhayanti \| anyat tair vyākhyātam \| yad vā, ko'pi
yaḥ pūrva-janmani ṛṣir yogeśo vā samāsa \| sa evānakadundubhiḥ san
sañjātaḥ \| anyat samānam \| evaṁ sarvajñatvād eva so'vadad iti tair
gopair matam \| ata eva suvismitāḥ, na tu kaṁsa-durmantraṇa-jñānam ity
anyathā kaṁsa-durmantraṇa-kāraṇa-devī-vākya-jñāne sati -- jñātaṁ khalu
tavāntakṛt iti tad-uktyā sva-putre bhagavattvādi-śaṅkāyāḥ sambhavaḥ \|
sā caivaṁ nirastā \| ata eva śrī-vasudevenāpi---santy utpātāś ca gokule
\[bhā.pu. 10.5.31\] iti nirviśeṣa-muktam ity evam agre'py ūhyam
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ati-vismitānāṁ teṣām
anyonyoktim āha---nūnam iti \| vitarke sa prāhānakadundubhiḥ prāg tādṛśo
nāsīt adhunā ca ṛṣiḥ samyak jñāto vṛttaḥ ṛṣi-vākyasyaiva prāṇānyāt \|

nanu, ṛṣitva-cihnaṁ kim api na dṛṣṭam ity āśaṅkya pakṣāntaram
āha---yogeśa iti \| antaḥ upāsanā-niṣṭhaḥ saṁśabdābhyāṁ tat tan niṣṭhā
bodhyaye \| tatra hetuḥsa eveti ānaka-dundubhir iti tādṛśa-janmatvena
yogyatāmbodhayanti, anyat taiḥ \| yad vā ko'pi yaḥ pūrva-janmani ṛṣir
yogeśo vā samāsa atra saneha eva vikalpaḥ sa evānakadundubhiḥ san
sañjātaḥ anyat samānam evaṁ sarvajñatvād eva so'vadad iti tair matam ata
eva suvismitāḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra śrī-vrajarājas tu
niścinoti **nūnaṁ** niścitam eva **ṛṣir** asmat-kule vasudevaḥ
sarvajñatvād anumīyate **yogeśo**'ṣtāṅga-yogābhyāsī yogaja-netreṇa
bhāvi-vṛtta-darśitvāt \| **samāsa** samyag dīpyate sma, as dīptau
\|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.33 \|\|**

**kalevaraṁ paraśubhiś chittvā tat te vrajaukasaḥ \|**

**dūre kṣiptvāvayavaśo nyadahan kāṣṭha-veṣṭitam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat ṣaḍyojanagama \|
avayava-śastat tat-pāda-hastādy avayavaṁ pṛthak
atrādherakāralopaśchāndasaḥ vrajaukasa upanandādy ādiṣṭā atyantā
niśśeṣeṇa dehaṁ punar jīvana-śaṅkayā viṣadhara-jīvānāṁ dāhenaivopaśānteḥ
\|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te gokula-rakṣāyāṁ
śrī-nanda-niyuktā gopāḥ \| kiṁ vā, pūtanā-deha-darśanādinā santrastāḥ
sarve'pi vraja-vāsino niḥśeṣeṇādahan punar-jīvana-śaṅkayā \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ yāvac chrī-nandādayo
nikaṭam āyānti tāvat taiḥ gokula-rakṣāyāṁ sthitaiḥ śrīmad-upanandādibhir
niyuktās tad ucitā vrajaukaso vrajāśritāḥ kaniṣṭha-jātayo nitarām adahan
punar jīvana-śaṅkayā nirdehur iti pāṭhaḥ kvacit \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrajaukaso'ntyajā
upanandādy-ādiṣṭāḥ \| niḥśeṣeṇādahan punar-jīva-śaṅkayā
viṣadhara-jīvānāṁ dāhenaivopaśānteḥ \|\|33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.34 \|\|**

**dahyamānasya dehasya dhūmaś cāguru-saurabhaḥ \|**

**utthitaḥ kṛṣṇa-nirbhukta-sapady āhata-pāpmanaḥ \|\|**

**śrīdhara-svāmī (bhāvārtha-dīpikā) :** vismayāntaram
āha---dahyamānasyeti \| kṛṣṇena nirbhukto'ta eva sapady āhataḥ pāpmā
yasya \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anyad apy adbhutam
āha-nirbhuktaḥ pāna-sambandhena bhoga-viṣayīkṛtaḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aguruto'py utkṛṣṭaṁ
saurabhaṁ yasya saḥ \| kṛṣṇena nijāśeṣotkarṣābhivyañjakena bhagavatā
niḥśeṣeṇa bhuktaḥ prāṇaiḥ saha stana-pānād ata eva sapadi
dhūmrāghrāṇa-samaya eva ā samyag hato nāśitaḥ pāpmā dhūma-sevinām api
sarveṣāṁ yena sa cāsau sa ca tasya, evaṁ sapady āhata-pāpmā \| tasyety
eva lekhas teṣāṁ jñeyo'nyathā nirbhukta iti prathamāntatayā asaṅgatiḥ \|
etad uktaṁ bhavati---yathā mumukṣubhir arpitaṁ śrī-bhagavad-upabhuktaṁ
sad-viṣaya-mahā-viṣayam api saṁsāra-mahā-roga-haraṁ paramāmṛtaṁ syāt
tathā tad upabhuktaṁ pūtanā-deham api parama-nirdoṣaṁ mahā-pāvanaṁ ca
jātam iti tad-dhūma-saurabhyaṁ yuktam eveti \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** agaruto'pi saurabhaṁ yasya
saḥ dhūmaśceti cakāreṇa pūtanayā deho'pi kṛṣṇa-nirbhuktatvād
agaru-saurabho'bhūt tad vaktra-sambandhādiso\'py ucyate tatra hetuḥ
kṛṣṇena saugandhya-saurūpyādi-nijāśeṣotkarṣa-vyañjakena bhagavatā
niḥśeṣeṇa muktaḥ prāṇaiḥ saha stana-pānāt ata eva sapadi
dhūma-ghrāṇa-samaya eva ā samyak hato nāśitaḥ pāpmā dhūma-sevinām api
sarvaiṣāṁ yena sa cāsau sa ca tasya evaṁ bhagavad ucchiṣṭasya mahimā
darśitaḥ pavitraṁ vastu bhaktyā samarpitaṁ kim uteti vakṣyate ca
pūtanety ādinā \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad-**dehasya**
kṛṣṇa-mukha-sparśotthaṁ mahimānam āha---dahyamānasyeti kna nirbhuktena
kṛṣṇa-kṛta-stanya-pānena sapady **āhataḥ pāpmā** yasya tasya \|\|34\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.35-36 \|\|**

**pūtanā loka-bāla-ghnī rākṣasī rudhirāśanā \|**

**jighāṁsayāpi haraye stanaṁ dattvāpa sad-gatim \|\|**

**kiṁ punaḥ śraddhayā bhaktyā kṛṣṇāya paramātmane \|**

**yacchan priyatamaṁ kiṁ nu raktās tan-mātaro yathā \|\|**

**śrīdhara-svāmī (bhāvārtha-dīpikā) :** prasaṅgāt kaimutya-nyāyena
bhakti-vaibhavam āha---pūtaneti \|\| **śraddhayā** āstikyena **bhaktyā**
premṇā \| **raktāḥ** snigdhāḥ \| **tan-mātara** iti
vatsāharaṇa-līlābhiprāyeṇa bahu-vacanam \| go-gopikās tadā
mātaro'bhavann iti \|\|35-36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *bhakti-vaibhavaṁ*
bhakty-utkarṣam \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** stanaṁ dattvāpa
sad-gatim ity-ādi \| satī mātā tasyā gatim \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : satīm** uttamām \| yad vā,
**satāṁ** mumukṣu-bhaktānām iva **gatiṁ,** mokṣāvāptyā
janma-maraṇādi-duḥkha-nivṛttyā bhakta-prāpya-sāmyāpatteḥ \| tac ca
**stanaṁdattvā** iti stana-dāna-phalam ity atroktam \| **rākṣasī,**
tatrāpi **loka-bālaghnī,** tatrāpi **rudhirāśanā** \| **haraya** iti
tat-tad-doṣa-haraṇābhiprāyeṇa paramātmane ātmano'py adhika-priyāyety
arthaḥ \| ata eva **śraddhayā** viśvāsena, **bhaktyā** ca premṇā, **kiṁ
nu** kim apy uttamaṁ dravyam ? tatrāpi kṛṣṇasyātmano vā **priyatamaṁ
yacchan** san kṛṣṇānurakta-**tan-mātara** iva sad-bhaktiṁ prāpsyantīti
kiṁ vaktavyam ity arthaḥ \| yacchann iti vartamānayā tad-dehe eva
tat-samaye eveti bodhyate \| yad vā, kiṁ punar
vaktavyam---śraddhayāstikyena, bhaktyādareṇa, priyatamaṁ yathā yacchan
sad-gatim āpnotīti, ataś ca kiṁ vaktavyam---**raktāḥ** snigdhās
**tan-mātaraḥ** prāpsyantīty arthaḥ \| kiṁ vā, raktāḥ
svabhāvato\'nuraktā janā yathā mātaras tathā prāpnuvantī \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pūtaneti yugmakam \| jātyā
**rāksāsī**, tatrāpi **loka-bālaghnī**, tatrāpi **rudhirāśanāharaya**
iti tat-tad-doṣa-haraṇābhiprāyeṇa **paramātmane** mṛta-prāyeṣv antar
bahir indriyeṣu jñāna-kriyā-śakti-pradatvena sāmānyas tāvad dhitāya
**kṛṣṇāya** viśeṣataḥ pūtanādīnām api tādṛśa-hita-kāritva-rūpo yo
guṇaika-deśas tad-ādi-guṇa-gaṇa-prakaṭanena sarva-cittānāṁ svabhāvata
eva svasminn ākarṣakāya tasmai tad-vidviṣā-bhāvena **yacchansad-gatiṁ**
satāṁ gatiṁ śrī-kṛṣṇam eva prāpnotīti \|\|35\|\|

**kiṁ punaḥ** kim utety arthaḥ \| tatrāpi **śraddhayā** viśvāsena, kim
uta tatrāpi **bhaktyā** ādareṇa, kim uta **priyatamam** ity ukteḥ
krama-prāptyā cāyam artho labhyate---tatrāpi prītyā svasya śrī-kṛṣṇasya
vā priyaṁ yacchan, kim uta tatrāpi prīty-atiśayena priyataraṁ yacchan,
kim utety evārthaḥ tatrāpy atiprīty-atiśayena priyatamaṁ yacchan kim uta
iti \| kiṁ ca, tatrāpi raktās tad-eka-jīvanās tat-sukhaika-sukhāś ca
yathā yacchanti tathā yacchan, kintu kim utety evārthaḥ punar uktiḥ
kaimutye'pi vaiśiṣṭyāya tatrāpi **tan-mātaro** yathā yacchanti, tathā
kim uteti \| ata eva mātaraḥ sarva-dṛṣṭāntatvena sarvopari pṛthag eva
sthāpitāḥ \| bhojana-viṣaye mātṝṇām eva sarvādhikarāṇāt
preyasy-ādayo\'pi na dṛṣṭāntitā iti jñeyam \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jighāṁsayāpi**
stana-pradānena sā jananī-gatim eva prāpeti bhagavat-kāruṇyaṁ
pradarśayann āha---pūtanā loka-bāla-ghnīty-ādi \| **sad-gatiṁ** satī
mātā, tasyā gatim \|

**jighāṁsayāpi** kim audāsīnyena, kimutatarāṁ śraddhayā, kimutatamāṁ
śraddhayā bhaktyety arthaḥ \| **haraye** bhagavat-prādurbhāva-mātrāya,
kimuta **kṛṣṇāya paramātmane** sarva-parama-svarūpāyāvatāriṇe
viṣa-stanam api, kimuta viṣetara-vastu, kimutatarāṁ priyaṁ, kimutatamāṁ
priyataraṁ, kimutātitamāṁ priyatamam \| pūtanā-nāmnī rākṣasy api, kimuta
mānuṣyaḥ, kimutatarāṁ bhaktāḥ, kimutatamāṁ raktā anurāga-yuktāḥ \|
tatrāpi kimutatamāṁ **tan-mātaro**'tivatsalā vatsā-haraṇa-lilā-gatās
tāsv apy atitamā anirvācyatvāc chrī-yaśodā tu dūrata eva
praṇati-pātrīkṛtyaiva sthāpitā, na tu likhiteti
karaṇa-sampradāna-karma-kartṛ-padeṣu kaimutya-maṇḍalīyam \|
**priyatamaṁ** pāyasādi **yacchan** dadat \| **kinnu** kiñcit \|

vijayadhvajas tu \"kiñcit priyatamam\" ity eva papāṭha \|\|35-36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.37-38 \|\|**

**padbhyāṁ bhakta-hṛdi-sthābhyāṁ vandyābhyāṁ loka-vanditaiḥ \|**

**aṅgaṁ**[^37] **yasyāḥ samākramya bhagavān api tat-stanam \|\|**

**yātudhāny api sā svargam avāpa jananī-gatim \|**

**kṛṣṇa-bhukta-stana-kṣīrāḥ kim u gāvo\'numātaraḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : loka-vanditair**
brahmādibhiḥ \| **yasyāḥ** pūtanāyāḥ \| **sā** pūtanā \|
**jananī-gatiṁ** mātṛ-yogyāṁ gatiṁ \| **apinā** tasyās tad-yogyatvaṁ
sūcyate \| nahi pāpa-kṛtāṁ rakṣasāṁ svargo labdhuṁ yogya iti bhāvaḥ \|
dvayor anvayaḥ \| **kṛṣṇena bhuktaṁ** pītaṁ **stana-kṣīraṁ** yāsāṁ tās
tathā stana-padena gavādi-payo-nivṛttiḥ \|

\[viśvanāthaḥ\] bhagavato niṣkāraṇa-kṛpā-dattaṁ pūtanā-saubhāgyaṁ
paśyatety āha---**padbhyām** iti dvābhyām \| **bhakta-hṛdi-sthābhyām**
iti pūtanā na bhaktā nāpy abhaktā, kiṁ tu vairiṇīti \|
brahma-rudrādibhir api **vandyābhyām** iti \| pūtanayā tu pādau na
vanditau, nāpy avanditau, kiṁ tu maraṇa-samaye sva-hṛdayān niṣkāsayitum
aśaknuvatyā sva-pāṇibhyāṁ yathā-balaṁ tādītāv eveti bhāvaḥ \|
**svargaṁ** vaikuṇṭhaṁ, brahmādayo loka-pālāḥ svar-vāsaṁ me'bhikāṅkṣiṇaḥ
\[11.7.1\]itivat pūtanāpi sakulā tvām eva devāpita \[10.14.35\] iti
brahmokteś ca \| tad api jananyāḥ yaśodāyāḥ prakāśa-bhedena gatir yatra
tam iti golokam eva, na tu jananī-saṁbandhinīṁ gatim iti \| **raktās
tan-mātaro yathā** iti pūrvatra, **kim u gāvo nu mātaraḥ** ity uttaratra
coktes tan-mātṝṇām anyāsām api tata ādhikya-pratipādanāt \| lebhe gatiṁ
dhātry-ucitām \[3.2.23\] ity uddhavokteś ca jananī-padenātra dhātry eva
grāhyeti \|\|37.38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** etad eva dūre vivṛṇoti
\| **yātudhāny** api sā **svargam** avāpa, jananī-gatiṁ jananī-lokam
avāpa, karma-labhyāṁ gatim ity arthaḥ \| etena janaka-jananyādīnāṁ
pṛthak pṛthak loko\'stīti mantavyam \|\|38\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra ca tādṛśyā api
tasyās tādṛśa-sad-gati-prāptyāti-vismitatvāt punar api tad eva prastavan
mātur iva śrī-bhagavatā tasyā aṅkam ākramya stana-pānān mātṛvad
gati-prāptim āha---padbhyām iti sārdhena \| **bhaktānāṁhṛdi-sthābhyāṁ**
sadā dhyāyamānābhyām ity arthaḥ \| **loka-vanditaiḥ** śrī-brahmādibhir
**vandyābhyām** uddeśa-mātreṇa vandituṁ yogyābhyām, teṣāṁ tad-dhyāne\'py
aśakteḥ \| **samyagākramya aṅke** grahaṇāj jananyāḥ śrī-devakyā vā,
vatsa-vatsapa-rūpa-dhāraṇe **stana-pānena** mātṛtā-prāptānām iva
**gatiṁ** prāpyam \| tathā coktam uddhavena---lebhe gatiṁ dhātry-ucitām
\[bhā.pu. 3.2.23\] iti \|

nanu tarhi kiṁ vaikuṇṭha-lokādikam ? nety āha---**svargam** \| tathā ca
vakṣyate-- ya etat pūtanā-mokṣam \[10.6.44\] iti \| yad vā, jananyā
gatim, tām evābhivyañjayati---svargam iti śrī-viṣṇu-loka-viśeṣam, tathā
cāgre śrī-brahma-stutau sad-veṣād iva pūtanāpi sakulā tvām eva devāpitā
\[10.14.35\] iti \| *tvāṁ* tvat-sambandhi-sukham ity arthaḥ \| evam
anya-daityebhyas tasyā gatau viśeṣa uktaḥ \| ataś ca **kṛṣṇena bhuktāni
stana-kṣīrāṇi** yāsāṁ **tā gāvaḥ**, **nu** samuccaye, **mātaraś** ca
svargam avāpsyantīti kiṁ vaktavyam ? ity arthaḥ \| punas tathaivoktiḥ
sarva-sandeha-nirasanārtham \|

evaṁ tādṛśāneka-doṣavatyā jighāṁsayaiva stana-mātraṁ dattavatyās
tādṛśa-gaty avāptau maraṇa-samaye
tādṛśa-śrī-mat-pādābja-sparśa-saubhāgyam api kāraṇāntaraṁ jñeyam,
vastutas tu tasyā maraṇaṁ mahā-duḥa-darśanādinā para-duḥkha-kātarasya
śrī-bhagavataḥ kāruṇyabharodayād eva sad gati-prāptiḥ \| tathā coktam
uddhavena tat-tattvajñena[^38]tato\'nyaṁ kaṁ vā dayāluṁ śaraṇaṁ vrajema
\[bhā.pu. 3.2.23\] iti \| tatra ca jananīvad-gatir mātṛvat-stana-dānena
lālanādi-valgu-ceṣṭitena ceti tattvaṁ, siddhāntas tu likhita eva \|

athavā, **yātudhānyapi svargam avāpa**, ato gāvo jananī-gatim
avāpsyantīti kiṁ vaktavyam ? **nu** vitarke \| yatas tā **mātara** eva
\| yad vā, **anumātara** upamātaraḥ \| tat kutaḥ ?
**kṛṣṇa-bhukta-stana-kṣīrāḥ** \| anyat samānam \|\|37.38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, yady evaṁ duṣṭā, tarhi
kathaṁ sad-gatim āpa ? ucyate---tan-mahima-dṛṣṭyā nāścaryaṁ, tad apīti
vadaṁs tasyās tām eva sad-gatiṁ punar āścarya-viśeṣāta parama-viśeṣato
darśayati---padbhyām api yugmakena \| bhaktānām eva nānyeṣāṁ hṛdy eva
sthitābhyām \|

nanu, sākṣāt-kartuṁ śakyābhyāṁ ye sarvair api lokair **vanditā**
śrī-brahma-śivādayo'pi mahā-bhaktāḥ, tair apy uddeśa-mātreṇa vandituṁ
yogyābhyāṁ, na tu sākṣāt sevyābhyāṁ samyag ākramya, na tu yathā
kathañcit spṛṣṭvā, **yasyāḥ stanam apy apibat** tathā-bhūtā satī sad
gatim āpeti kim āścaryam ity arthaḥ \| tatra ca mātṛ-veṣa-bhāvānukaraṇe
kāraṇāt tat-karuṇaiva kāraṇam iti bhāvaḥ \| tad uktaṁ---sad veṣād iva
pūtanā \[10.14.35\] iti, kaṁ vā dayālu śaraṇaṁ vrajema \[3.2.23\] iti
ca, brahmā bhavo loka-pālāḥ svar-vāsaṁ me\'bhikāṅkṣiṇaḥ \[11.7.1\]
itivat svargaṁ parama-sukhānubhava-sthānam \| ya etat pūtanā-mokṣam
\[10.6.44\] iti vakṣyamāṇa-rītyā prapañcātītaṁ, pūtanāpi sakulātvām eva
devāpitā \[10.14.35\] iti rītyā, gokulaṁ vana-vaikuṇṭham iti
śrī-kṛṣṇopaniṣad-rītyā, gokulākhyaṁ mahat padam \[bra.saṁ. 5.2\] iti
śrī-brahma-saṁhitā-rītyā ca śrī-gokulasyaiva prāpañcika-lokān
abhivyaktatvaṁ, cintāmaṇi-prakara-sadmasu \[bra.saṁ. 5.29\]
ity-ādi-brahma-saṁhitā-varṇita-prakāra-viśeṣaṁ, goloka eva nivasaty
akhilātma-bhūto govindam ādi-puruṣaṁ tam ahaṁ bhajāmi \[bra.saṁ. 5.33\]
iti tatra prasiddhyā śrī-golokākhyaṁ śrī-kṛṣṇa-lokam eva \| ata eva
jananī-rātiṁ tatrāpi jananyā śrī-yaśodāyā iva gatiṁ
nija-lālanādy-adhikṛta-dhātrī-varga-praveśam ity arthaḥ \| niṣetsyate ca
jananīnām asya gatir iti bhāvaḥ \| tad uktaṁ---tvām eva devāpitā
\[10.14.35\] iti, lebhe gatiṁ dhātry-ucitām \[3.2.23\] iti ca \|

nanu, dṛṣāntatvena mātṝṇām api tatraiva gatir abhipreyate ? nety
āha---kṛṣṇeti \| tasmād eva **gāvo** mātaraś ca **jananī-gatimavāpur**
iti **kim u** vaktavyaṁ ? gavas tās tadīyā gāvaḥ eva mātaraś ca mātara
eva nityam ity arthaḥ \| aprastutānāṁ gavāṁ prayogo mātṛṣu kaimutyāya
**anumātara** iti vā chedaḥ \| yad vā, **kim u gāvaḥ** ? yatas tā
anumātaraḥ mātṛ-sadṛśya eva \| ataḥ śrī-yaśodā tu sarvam ūrdhva-maṇivad
eva dūre rakṣiteti jñeyam \| atra kṣīra-padādhikyāt pūtanāyāṁ tad
anukaraṇam ity eva ca siddham \|\|37-38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** ata āha---**yātudhāny api**
yā **svargam avāpajananī-gatim**, **sā** pūtanā svargaṁ svaḥ svargeṣu
brahma-loka-paryanteṣu gīyate iti svargaṁ
bhagaval-lokasyāvāntara-pradeśa-viśeṣam \| kīdṛśaṁ ? jananī-gatiṁ
jananī-lokaṁ nitya-siddham \| etena bhagavad-avatāreṣu yā yā jananyo ye
ye vā janakās tāsāṁ teṣāṁ ca pṛthak pṛthak loko'stīti mantavyam
\|\|38\|\|

iti śrī-daśame bṛhat-krama-sandarbhe ṣaṣṭho'dhyāyaḥ \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavato
niṣkāraṇaka-kṛpā-prāpitaṁ pūtanāyāṁ saubhāgyaṁ tāvat paśyety
āha---padbhyām iti dvābhyāṁ \| **bhakta-hṛdi-sthābhyām** iti pūtanā na
bhaktā, nāpy abhaktā, kintu tasya vairiṇīti bhāvaḥ \| **loka-vanditair**
brahma-rudrābhir api **vandyābhyām** iti pūtanayā tu pādau na vanditau
nāpy avanditau, kintu maraṇa-samaye sva-hṛdayāt sakāśāt niṣkāsayituṁ
yatamānayāpy aśaknuvatyā sva-pāṇibhyāṁ yāvad balaṁ tāḍitau eveti bhāvaḥ
\| samyag ākramya na tu yathā kathañcit spṛṣṭvā, **svargaṁ** "brahmādayo
lokapālāḥ svar-vāsaṁ me'bhikāṅkṣiṇaḥ" itivat pūtanāpi sakulā tvām eva
devāpitā \[bhā.pu. 10.14.35\] iti brahmokteḥ \| vaikuṇṭham eva na tu
naśvaraṁ svargam \| tam api kīdṛśaṁ ? **jananyāḥ** śrī-yaśodāyāḥ
prakāśa-bhedena **gatir** yatra tam iti śrī-golokam eva \| tasyeha
svarga-padenoktyā sukhaiśvaryottaraṁ sālokyam avāpa, na tu
prema-sevottaram iti budhyate, jananyāḥ sambandhinīṁ gatim iti tu na
vyākhyeyam \|

**raktās tan-mātaro yathā** iti pūrvatra, **kṛṣṇa-bhukta-stana-kṣīrāḥ
kim u gāvo\'numātaraḥ** ity uttaratra ca tataḥ sakāśāt tan-mātṝṇām apy
anyāsām apy ādhikya-pratipādanāt \| vairitvena kaṁsādi-sāmye'pi yasyā
veṣa-bhāvānukaraṇa-kāraṇād evaitāvat kṛpā-pātrī babhūva \| pūtanā tasyāḥ
śrī-yaśodāyā gatiṁ prāptuṁ yogyatāṁ sā kathaṁ dhattān ? ity ata eva
lebhe gatiṁ dhātry-ucitām \[bhā.pu. 3.2.23\] ity uddhavenoktam \| ata
evātrāpi jananī śabdena dhātry eva vyākhyeyati kecit tatrāpi
dhātry-ucitā iti śabdena dhātrī-sambandhinī gatir na labhyate
mahārājocitā sampadasyetyukte maharaja tulyaiva sampat pratīyate na tu
maharaja-sambandhinīti tasmāt sukhaiśvaryottare goloke dhātrī sārūpyaṁ
pūtanā prāpeti siddhāntaḥ \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.39 \|\|**

**payāṁsi yāsām apibat putra-sneha-snutāny alam \|**

**bhagavān devakī-putraḥ kaivalyādy-akhila-pradaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** punar dvābhyām---yāsāṁ
gavāṁ gopīnām \| devakī-yaśodā vasudeva-bhāryā vā dvayor devakīnām
avattvāt \| caturvargāntatve\'pi kaivalyasya prema-pāravaśyāt
kaivalyādīty uktaṁ mahāmuninā \| yad vā, kaivalyam ādi pradhāna yatra te
kaivalyādayaste ca te'khilās tat-padaḥ \| kaivalyasyādikāraṇaṁ dharmas
tato'khilā artha-kāma-mokṣās tat-padaḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ataḥ katham api tan mātṛ
tṛṇāṁ kiñcid api duḥkhaṁ naiva ghaṭate, kintu sarvathā parama-sukham
eveti prasaṅgād āha---pathāṁsīti dvābhyām \| yāsāṁ payāṁsi stanyāni,
devakī-putra iti---kaḥ prajā-patir-dakṣaḥ śrī-nanda eva---nandaḥ
prajāpatir dakṣaḥ iti bhaviṣyottare\'bhidhānāt, kasya patnī devakī,
cāsau kī ca devakī yaśodā, tasyāḥ sākṣād eva putra iti go gopībhyas tad
utkarṣaḥ sūcitaḥ \| tāsāṁ na kalpate nija-svābhāvaṁ darśayituṁ samartho
na bhavatiḥ, tatra hetuḥ---ajñānena sambhavo yasya sa iti śrī-bhagavad
bhakti-viśeṣeṇa tāsām aśeṣa-jñāna-siddheḥ \| punar iti vākyālaṅkāre,
tvarthe vā pūrvato viśeṣāpekṣayā \| kiñca, kaivalyaṁ mokṣaḥ premā vā,
tad ādikam akhilam arthaṁ bhaktebhyo dadātīti tathā saḥ \| alam apivat,
pāne hetuḥ---putra-snehena snutāni svayaṁ kṣaritāni, tatrāpi
hetuḥ---sutekṣaṇaṁ mama suto\'yam iti dṛṣṭim avirataṁ kurvatīnām \| he
rājann iti nara-śreṣṭhena sarvatra prakāśamānena vā tvayā tat tattvaṁ
budhyata eveti bhāvaḥ \| yad vā, rājamānaḥ sarvatra sphuṭaṁ
vartamāno\'pi saṁsāro\'thavātaḥ kathañcid api tāsāṁ mokṣo na yujyate,
kintu śrī-vaikuṇṭha-loka evety āha---payāṁsīti \| saṁ samyak-sāraścatuḥ
puruṣārtha-śraṣṭho mokṣo na kalpate na yogyo bhavati \| tatra
hetuḥ---jñānād api sambhava udayo yasya \| parama-bhaktimatīnāṁ tāsāṁ
jñāna-prāptyasyārthasyāyo0gyatvāt \| parama-bhaktim eva
darśayati---aviratam iti \| ato bhagavān api tābhyo mokṣādikaṁ tuccham
arthaṁ na dadātīty āha---kaivalyaṁ mokṣa ādyaṁ śreṣṭhaṁ yeṣu tān akhilān
anyūnān śrī-vaikuṇṭha-lokasya tādṛśa-snehabharasya
vāpekṣayāti-tucchā-dṛśyate ? tatrāha---tāsām iti saṁsāro na kalpate, na
yujyate, nāsty evety arthaḥ, nityam uktatvāt \| anyat samānam
\|\|39.40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyāḥ svarāṁ viśeṣṭuṁ tad
viśeṣaṇaṁ jananī-gatiṁ viśinaṣṭi---payāṁsīti, yugmakena \| ayam arthaḥ
kaivalyādy akhilārthadaḥ kāmināṁ dharmādi-mātrārthadaḥ na tu
sva-svarūpa-vyañjakaḥ mumukṣūṇāṁ tu kaivalyado
nirviśeṣa-brahmākhya-sva-svarūpa-tādātmya-mātra-prāpakaḥ na tu
saviśeṣa-bhagavad ākhya-sva-svarūpo-palambhakaḥ tathā bhagavān bhaktānām
api bhagavat svarūpa-mātreṇa na tu mamatāviśeṣamaya-prema-viśeṣa-pradena
putrānirūpeṇa tat prāpaka ity arthaḥ \| tathā śrī-devakī-putraḥ
śrī-devakyā api janmanaiva putraḥ na tu pitarau

nanv avindetām ity-ādinā ślāghiṣyamāṇa-tādṛśa-bhāvamaya-lālanenāpīty
arthaḥ \| sa eṣa yāsāṁ gavāṁ mātṝṇāṁ ca alam arthaḥṁ putra-sneha-snutaṁ
alam artham evāpibat parasparaṁ tad bhāvasya gāḍhatvenādhikyena ca
sarvottamatvaṁ darśitam etac ca itthaṁ satāṁ brahma-sukhānubhūtyā
ity-ādivaj jñeyam atas tāsām ajñāna-sambhavaḥ saṁsāraḥ saṁsāritvaṁ na
punar na tu kalpate ghaṭate jñānād uparyupari samārūḍhatvāt saṁsārikeṣu
muktānām api siddhānām ity-ādi-nyāyena śuddha-bhaktasyāpy ekasya
parama-durlabhatvāt tad vidhānām asambhava iti \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.6.40 \|\|**

**tāsām avirataṁ kṛṣṇe kurvatīnāṁ sutekṣaṇam \|**

**na punaḥ kalpate rājan saṁsāro\'jñāna-sambhavaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avirataṁ satatam \|
santātāviratāniśam ity amaraḥ \| sutekṣaṇaṁ putra-dṛṣṭim \| nirantaraṁ
suta-dṛṣṭyā bhagavat smṛter ajñānasya naṣṭatvāt tat-kṛta-saṁsāraḥ kathaṁ
bhaved iti bhāvaḥ \| devakyāḥ sakāśād api tāsām ādhikyaṁ dhvanitaṁ
devakī-putro\'pi tāsāṁ stanam apiban na tu tasyā iti na ca tāsāṁ
saṁsāra-dhvaṁsa-rūpaṁ phalaṁ dātavyam iti vācyaṁ saṁsāro hi
deha-geha-pati-putrādy āsakti-lakṣaṇas tatrāsāṁ deha-saṁbandhi
stanyāmṛtaṁ kṛṣṇaḥ pibati \| gehe kṛṣṇaḥ khelati patiḥ kṛṣṇasya pitā
putraḥ svayaṁ kṛṣṇa eveti tadādy āsakteḥ saṁsāratvaṁ na ghaṭateti \|
ajñāna-saṁbhāva iti jñānināṁ brahmānubhava eva saṁsāritvābhāvakaraḥ \|
brahmālnubhavato'pi brahmatayā bhagavad anubhavaḥ śreṣṭha iti \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya vyākhyā
draṣṭavyā.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad eva vyañjayati---avirataṁ
nityam eva śrī-kṛṣṇe sutekṣaṇaṁ suta-bhāvaṁ kurvatīnām eva satīnāṁ yatra
śrī-kṛṣṇas tatra nityam evaitādṛśīnām evety arthaḥ \| he rājan !
bhagavat tattva-jñāne virājamāneti siddhānte sāvadhānaṁ karoti ataḥ
svargasya jananī-gatim iti viśeṣaṇenāprāpañcikatvam eva sutarām iti
cāgatam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu kim u gāvo'numātara
iti kaimutyena mātṝṇām api vaikuṇṭha prāptir eva yady abhipreyate tarhi
vaira-bhāva-vātsalya-bhāvayos tulyatvāpattiḥ sā ca bhagavaty
avivecakatva-lakṣaṇaṁ doṣam eva samarpayet \| yadi ca yātudhāny api sā
vaikuṇṭham avāpa kim utānuraktāḥ parama-vatsalāḥ mātaro gāvaś ca, kintu
tās tato'py uttamaṁ phalaṁ labhante sma ity abhipreyate tarhi tad
evābhivyajyatām \| kiṁ tad ? ity apekṣāyām āha---payāṁsīti \| anyebhyaḥ
**kaivalyādy-akhila-phala-prado**'pi yāsāṁ **payāṁsi** \| **alaṁ**
atiśayena durlabha-buddhyā **apibat** \| stanyāmṛtaṁ pītam atīva te mudā
\[bhā.pu.10.14.31\] iti brahmokteś ca tena tābhyaḥ kim ayaṁ vāñchitaṁ
dāsyati pratyuta tā evāsmai vāñchitaṁ dadatīti
sva-vāñchita-pūraṇa-yogyatā lakṣaṇaṁ phalaṁ go-gopībhyaḥ kṛṣṇo dadāv ity
artha āyātaḥ, tataś ca vaikuṇṭha-sthiter goloka-sthiteś ca sakāśāt
tat-tad-rūpaiva sthitis tāsāṁ sarvotkṛṣṭeti siddhānto'vagataḥ **devakyāḥ
putro** 'pi tāsāṁ payāṁsy apibat na tu tasyā iti tato'pi tāsām utkarṣo
dhvanitaḥ \| na ca tāsāṁ saṁsāra dhvaṁsa lakṣaṇaṁ phalam eva dātavyam
astīti vācyam \| **saṁsāro** hi deha-geha-pati-putrādy-āsakti-rūpas
tatrāsāṁ deha-sambandhi-stanyāmṛtaṁ kṛṣṇaḥ pibati \| gehe kṛṣṇaḥ khelati
patiḥ kṛṣṇasya pita \| putra svayaṁ kṛṣṇa eveti tadādyāsakteḥ
saṁsāratvaṁ na ghaṭata ity āha---tāsām iti \| **sutekṣaṇaṁ** sutabhāvam,
**na** tu **kalpate** na ghaṭate **ajñāna**-sambhava iti jñānināṁ
brahmānubhava eva tāvat saṁsāritvābhāva pratipādakaḥ brahmānubhavād api
śāntabhaktānāṁ brahmatayā bhagavad-anubhavaḥ śreṣṭhaḥ, tato 'pi dāsya
bhāvavatā bhagavataḥ prabhutvenānubhavaḥ śreṣṭha iti saṁsārābhāve 'pi
kaimutyaṁ bhakti-rasāmṛta-sindhor avagantavyam \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.41 \|\|**

**kaṭa-dhūmasya saurabhyam avaghrāya vrajaukasaḥ \|**

**kim idaṁ kuta eveti vadanto vrajam āyayuḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṭadhūmasya śabadhūmasya
śave śroṇau kiliñje ca gaja-gaṇḍe bhṛśe kaṭe iti śāśvataḥ \| kim idam
iti \| kimetāvān agurudhūma indrapurān nissṛtya bhūtalam api bhittvā
sutalaṁ praveṣṭum utsahate kiṁ vā bali-sadmano nirgatyāmarāvatīm
adhirohati \| kiṁ vā kuberapurā-dvaruṇapurād veti bahudhā sandihānāḥ
dhanyo vasudeva ity evaṁ vadato'ho vinā viṣṇuṁ kodya bāla-rakṣāṁ kuryād
iti ca vadantaṁ āyayuḥ \|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kaṭa-dhūmasya
śava-dhūmasya, vrajaukaso vraja-vāsinaḥ śrī-nandādaya eva \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kaṭaḥ śmaśānam iti
kṣīra-svāmī vrajaukasaḥ ye tadvṛttāntāt pūrvam anyatra gatās te tathā
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prāsaṅgikaṁ siddhāntaṁ
samāpya prastutam āha---kaṭa-dhūmasyeti \| kaṭaḥ śmaśānam iti
kṣīrasvāmī, **kutaḥ** **kim idam** iti kimetāvān aguru-dhūpa-dhūma
indrapurān nissṛtya bhūtalam api bhitvā sutalaṁ praveṣṭum utsahate kiṁ
vā, bali-sadmato niḥsṛtyāmarāvatīm aghirohati kim udīcyāt kubera-purāt
kiṁ vā pratīcyād varuṇālayād ity evaṁ bahudhā sandihānā ity arthaḥ
\|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.42 \|\|**

**te tatra varṇitaṁ gopaiḥ pūtanāgamanādikam \|**

**śrutvā tan-nidhanaṁ svasti śiśoś cāsan suvismitāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** te nandādayaḥ \| tatra
vraje tan nidhanaṁ pūtanā-maraṇam \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopair gokula-rakṣārthaṁ
niyuktair anyaiś ca gokula-sthitair agre\'bhigataiḥ \| tatra vraje
pūtanā-gamanādikam ādi-śabdāt \[pūtanāyāḥ\] stana-dāna-mahārtanādādi
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** te pūrvoktāḥ śrīman
nandādayaś ca sampratyāgatāḥ gopaiḥ śrī-gokula-rakṣā-niyuktādibhiḥ tatra
vraje pūtanāgamanādikaṁ viśeṣataḥ śrutvā ādi-śabdāt
stana-dāna-mahārtanād ādi śiśoś ca svasti śrutveti tena suvismayena
vātsalya-poṣaṇaṁ dhvanitam \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : suvismitā** iti dhanyo
vasudevaḥ satyam āha-īdṛśyām api vipattau **śiśoḥ** svapi nārāyaṇaṁ vinā
kaḥ kuryād ityādy uktavantaḥ \|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.43 \|\|**

**nandaḥ sva-putram ādāya pretyāgatam udāra-dhīḥ \|**

**mūrdhny upāghrāya paramāṁ mudaṁ lebhe kurūdvaha \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : proṣya** pravāsaṁ kṛtvā
\|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** teṣv api nandasya
vaiśiṣṭyam āha---**nanda** iti \| sambhrame gate sati **paramāṁ mudaṁ
lebhe** \| tatra hetavaḥ---nāmnaiva tāc chrī-nandaḥ \| tatrāpy
**udāra-dhīḥ** dayādi-guṇa-gaṇārṇava-mānasaḥ \| tatrāpi sva-putram
**ādāya** aṅke kṛtvā \| tatrāpi **mūrdhny** **avaghrāya** iti \| kintu
**proṣya** āgata iti \"hanta mat-pravāsād evānartho jāta iti
paścāttāpavān apīti gamyate \| **kurūdvaha** ! iti pūrvavat \| etad
ārabhya ca śrī-kṛṣṇasyādhokṣajety-ākhyā vraja-janaiḥ kṛtā, yathā ca
śrī-harivaṁśe vāsudeva-māhātmye---

> adho'nena śayānena śakaṭāntara-cāriṇā \|
>
> rākṣasī nihatā raudrā śakunī-veṣa-dhāriṇo \|\|
>
> pūtanā nāma ghorā sā mahā-kāyā mahā-balā \|
>
> viṣa-dagdhaṁ stanaṁ kṣudrā prayacchantī janārdane \|\|
>
> dadṛśur nihatāṁ tatra rākṣasīṁ vana-gocarāḥ \|
>
> punar jāto'yam ity āhur uktas tasmād adhokṣajaḥ \|\| iti \|\|43\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.128\] evaṁ sāmānyena
dvayor api tayor māhātmyam uktam adhunā tatra viśeṣeṇādau śrī-nandasya
pūtanā-mocanākhyānānte śrī-śuka-pādāḥ śrī-madhu-purī-sakāśāt svavrajam
āgatasya śrī-nandasya caritam āhuḥ---**nandaḥ** \[bhā.pu. 10.6.43\] iti
\|

**svasya putram** iti vasudevasya tādṛśa-bhāvoktyāpi tathā
mahārākṣasī-pātanena vrajaukasāṁ vismayotpattiṁ sambhāvya
aiśvaryādi-śaṅkayāpi nandasya tasmin putratvābhi-mānasyāpagama-kāraṇe
vartamāne\'pi na kathañcid api so\'pagata iti sva-śabda-prayogeṇa
snehātirekaṁ dṛḍhayanti \| ata eva **ādāya** svāṅke gṛhītvā samāliṅgyety
arthaḥ \| kiṁ ca, **mūrdhni** putrasya **avaghrāya** tad-ghrāṇam ādāya
etac cātyanta-sneha-lakṣaṇam mudam ānandaṁ paramām utkṛṣṭāṁ
paramāntya-sīmā-gatām ity arthaḥ \|

yad vā, bhinnā pṛthag-bhūtā mā lakṣmīr api yasyāṁ tāṁ
sarva-bhakta-gaṇa-pūjyatamayā mahā-lakṣmyāpy alabhyām ity arthaḥ \|
tatra hetuḥ---**udāra-dhiīḥ** udārā dāna-śīlā dhīr yasya saḥ, ekadaiva
bhagavaj-jāta-karmaṇi tat-tan-mahā-dāna-karaṇāt \| kiṁ vā, mahā-buddhiḥ
sarva-nairapekṣyeṇa śrī-brahmaṇi bhagavad-bhakti-varaika-prārthanāt \|

nanu tarhi jāta-yonau mahā-deve bhuvi viśveśvare harau \| bhaktiḥ syāt
paramā \[bhā.pu. 10.8.49\] iti prārthanā-sāmyena śrī-yaśodāyā api tādṛśa
evānandaḥ syāt \| kiṁ ca, loke pituḥ sakāśāt putre mātur adhika-sneho
dṛśyata iti kathaṁ śrī-nanda eva tatra viśiṣyate ? tatrāhuḥ---**proṣya**
mathurā-gamanena pravāsaṁ kṛtvā nija-gṛham āgataḥ sann iti \|
dūra-gamanena cirād darśanāj jātayā paramotkaṇṭhayā
priyatama-jana-darśanena svata evānandādhikyaṁ syād iti bhāvaḥ \|
śrī-yaśodāyāṁ tu sadaiva tādṛśaḥ sneha iti jñeyam \| yadyapi tādṛśānāṁ
mahattamānāṁ bhagavati snehaḥ paramām eva kāṣṭhāṁ gato\'to na jātu
kṣīyate na vardhate cety evaṁ proṣyāgamanādinā param anyan na sambhavet,
tathāpi loka-vyavahārāpekṣayā tathoktam \| yad vā, idam eva
parama-prema-sampadaḥ
pratikṣaṇa-nūtanatvādi-vicitra-mādhurya-viśeṣodayena muktair apy adhikaṁ
māhātmyam \| tac ca pūrvaṁ vistāreṇoktam evāste \| ata eva
paramāścaryeṇa sambodhanam---he kurūdvaheti \|\|128\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tādṛśa-mahā-vismaye\'pi
śrī-nandasyānanda-bharo\'bhūd ity āha---**nanda** iti \| **paramāṁ mudaṁ
lebhe** \| tatra hetavaḥ---svasya putram ādāya aṅke gṛhītvā, sva-śabdena
śrī-vasudeva sākutoktyāpi svakīya-putra-jñānān apagamāt, tathā kasmāt
pūtanā-pāta-janita-mahā-vismayānumeyaiśvarya-jñānānudayāt
sneha-vivṛddheḥ \| kiñcodāra-dhīr mahā-śayas tādṛśa-vismayenāpy
akṣobhitacitvāt \| kiṁ vā, sahaja-śrī-bhagavat-snehārdra-hṛdayatvāt \|
kiñcana, mūrddhni putra yā-vaghāya tad āghrāṇam ādāya, etac ca
sneha-viśeṣa-lakṣaṇam \| eṣāṁ paramam udā upalabdhi-hetutvena
yathottaraṁ śraiṣṭhyam \| kurūd vaheti kurū-kula-santāna-bījasya
parama-bhāgavatasya tava darśanādinā śrī-yudhiṣṭhirādayo yathā
paramānandaṁ prāpur iti \| kiṁ vā, śrī-nandasya mahā-bhāgyānusandhānena
praharṣāt sambodhayati \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teṣv api nandasya vaiśiṣṭyam
āha---**nanda** iti \| sambhrame gate sati **paramāṁ mudaṁ lebhe** \|
tatra hetavaḥ nāmnaiva tac chrī-**nandaḥ**, tatrāpy **udāradhīḥ**
dayādi-guṇa-gaṇārṇava-mānasaḥ \| tatrāpi sva-**putram ādāya** aṅke kṛtvā
proṣvāgatā tatrāpi mūrddhnyavaghrāyeti kintu proṣvāgata iti hanta mat
pravāsād evānanartho jāta iti paścāttāpavān apīti gamyate kurūdvaheti
pūrvavat etad ārabhya ca śrī-kṛṣṇasyādhokṣajety ākhyā vraja-janaiḥ kṛtā
yathā ca śrī-harivaṁśe vāsudeva-māhātmye---

> adho'nena śayānena śakaṭāntara-cāriṇā \|
>
> rākṣasī nihatā raudrā śakunī-veṣadhāriṇo \|\|
>
> pūtanā nāma ghorā sā mahā-kāyā mahā-balā \|
>
> viṣa-dagdhaṁ stanaṁ kṣudrā prayacchantī janārdane \|\|
>
> dadṛśur nihatāṁ tatra rākṣasīṁ vana-gocarāḥ \|

punar jāto'yam ity āhur uktas tasmād adhokṣajaḥ \|\| iti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : proṣya** āgata iti \"hanta!
mat-pravāsād evaitāvān anartho jāta iti kim ahaṁ mathurām agaccham ?\"
iti paścāt-tāpaḥ \| **udāra-dhīr** iti \"hanta! nirbuddhayo dvāra-pālā
api ke'pi tāṁ puraṁ praveṣṭuṁ na nyaṣiddhan ?\" iti sarveṣāṁ dhiyo
nininda \|\|43\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.6.44 \|\|**

**ya etat pūtanā-mokṣaṁ kṛṣṇasyārbhakam adbhutam \|**

**śṛṇuyāc chraddhayā martyo govinde labhate ratim \|\|**

**śrīdhara-svāmī (bhāvārtha-dīpikā) :** etad ārbhakam arbhaka-caritam \|
kiṁ tat ? pūtanā-mokṣam iti \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adbhutam atīva
bālenāti-vistṛta-deha-pātanasya durghaṭatvād āścaryakaram \|\|iti
\|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho kiṁ
vaktavyam-stana-pānādinā śrī-kṛṣṇa-prabhāvāt pūtanā-mokṣādikam ? tad
vārtā-śravaṇenāpi tasmin premāpi sarvo vindatīty āha---yaiti, yo martyaḥ
śṛṇuyād ity adhikāra pekṣā nirastā, martya iti prāyas tasyaiva śradhayā
tac cravaṇādi-sampatteḥ, sa govinde śrī-gokulendre bhagavati iti
labhate---tādṛśa-duṣṭa-pūtanāyā api sad-gati-dāna-tas tadīya-kāruṇya
mahimā-locanena svato bhakti-sampatteḥ \| niśamyeti pāṭhe---sa eva
śraddhā-yukto manuṣya \| yad vā, yaḥ śraddhayā viśiṣṭo bhavati, sa ratiṁ
labhate sa eva martya akāra-praśleṣeṇā-martyo
vā-maraṇa-lakṣaṇa-saṁsāra-dharmātītta ity arthaḥ \| pāṭhas tvayaṁ teṣām
asammato\'saṅgatasyāpy asyāvyākyānāt \|

avidyāyāḥ kṣayād eva labhyo'ham iti tanmayīm \|

prāg ahan pūtanāṁ kṛṣṇo rāghavas tāḍakām iva \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho pūtanāyāḥ sākṣāt
sambandhādinā tādṛśyāṅgatau kim āścaryaṁ tad vārtā-śravaṇenāpi sarvo'pi
tasmin ratim api labhata ity āha---ya iti \| yo martyo maraṇa-dharmā yaḥ
kaścid etac crī-kṛṣṇasyādbhutārbhaka-caritaṁ śrṛṇuyāt sa govinde
gokulendre bhagavati ratiṁ labhate ity arthānusandhāne sati
kāruṇya-viśeṣālocanāt phalasya śaighyra-vaiśiṣṭye gamyete kīdṛśaṁ
pūtanāyā api mokṣaḥ saṁsārāt tuccha-phalāntarāc ca nirgamo yena tat ata
evādbhutam arbhakamāvāparityāge'pi tādṛśa-māraṇa-mokṣaṇādinā
vismaya-kautukāvahaṁ niśamyeti pāṭhe yas tasmin niśamya bhavati sa
śraddhayā saha ratiṁ pāṭhas tv ayaṁ teṣām asammataḥ asaṅgatasyāpy
asyāvyākhyānāt---

> avidyāyā kṣayād eva labhyo'ham iti tanmayīm \|
>
> prāgahan pūtanāṁ kṛṣṇo rāghavas tāḍakām iva \|\|

kiṁ ca---

> ārambhād eva līlāyā bakī-dhātrī-gati-pradaḥ \|
>
> kṛṣṇaḥ sva-guṇa-mādhurye tṛṣṇayāmāsa vaiṣṇavān \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ya etat ārbhakam
**arbhaka**-caritaṁ pūtanāyā api mokṣo yatra tat, ata eva **adbhutaṁ**
**śṛṇuyāt**, sa **ratiṁ labhate** \| niśamya pāṭhe tuṣyet tiṣṭhed iti
vādhyāhāryam \| yad vā, yaḥ śraddhayā niśamya labhate sa govinde
govinda-viṣayaka-ratimān bhaved ity arthaḥ \|\|44\|\|

iti sārārtha-darśinyaṁ harṣiṇyāṁ bhakta-cetasām \|

ṣaṣṭho 'dhyāyo 'tra daśame saṅgataḥ saṅgataḥ satām \|\|

iti śrī-viśvanātha-cakravartī-ṭhakkura-kṛtā

śrī-bhāgavata-daśama-skandhe ṣaṣṭho'dhyāyasya

sārārtha-darśiṇī ṭīkā samāptā.

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

(10.7)

## saptamo'dhyāyaḥ

### śakaṭa-bhaṅgaḥ, tṛṇāvarta-vadhaḥ, jṛmbhamāṇasya bhagavato mukhe yaśodayā\'kāśādi-darśanaṁ ca \|

\|\| 10.7.1 \|\|

**śrī-rājovāca---**

**yena yenāvatāreṇa bhagavān harir īśvaraḥ \|**

**karoti karṇa-ramyāṇi**[^39] **mano-jñāni ca naḥ prabho \|\|**

**śrīdhara-svāmī (bhāvārtha-dīpikā) :**

attuṁ daitya-kulān īśaḥ pūtanāyāḥ śiśu-cchalāt \|

stanyāpośantaḥ prāṇaiḥ prāṇāhutim akalpayat \|\|\*

utkṣipan śakaṭaṁ vyomni tṛṇāvartam adhaḥ kṣipan \|

darśayan viśvam āsye ca kṛṣṇaḥ krīḍati saptame \|\|\*\*

kṛṣṇārbhaka-sudhā-sindhu- saṁplavānanda-nirbharaḥ \|

bhūyas tad eva saṁpraṣṭuṁ rājānyad abhinandati \|\|\*\*\*

**yena yena** iti \| **yena yena** matsyādy-**avatāreṇāpi** yāni yāni
karmāṇi **karoti,** tāni **naḥ** **karṇa**-suhāvahāni manaḥ-prīti-karāṇi
ca bhavanty eva \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : utkṣipann** ūrdhvaṁ kṣipan
\[\*\] **kṛṣṇārbhaka** eva **sudhā-sindhur** amṛtābdhis tatra
**saṁplavaḥ** snānaṁ tena ānanda-**nirbharam** ānandādhikyaṁ yasya sa
tathā \| tad eva kṛṣṇārbhakam eva \| anyānyāvatāra-caritam abhinandati
ślāghate \[\*\*\*\] **karṇa-rasyāni** śrotra-sukhāvahāni \| kvacit
karṇaramyāṇīti pāṭhas tasyāpy ayam evārthaḥ \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** govinde labhate ratim
\[bhā.pu.10.6.44\] ity uktyā śravaṇa-kīrtanādy-aśeṣa-sādhanānāṁ
prema-phala-rūpāyāḥ śrī-bhagavad-rateḥ pūtanā-mocana-tac-caritād eva
siddher anyatra kathayitavyam ity āśaṅkya tādṛśa-caritāntaraṁ praṣṭum
ādau tadīyāśeṣa-caritāny abhinandati---**yena** iti \| **bhagavān**
ity-ādi-pada-trayeṇa tat-karmaṇām api krameṇa sarvaiśvarya-yuktatvam,
tathāśeṣa-doṣa-duḥka-haratvaṁ manoharatvaṁ ca, tathāvaśya-sevyatvam
anyathā datta-kartṛtvam api sūcitam \| etad
evābhivyañjayati---**karṇa**- ity-ādi-pada-dvayena \| **naḥ** iti
bahutvam---tādṛśa-bhagavac-carita-śravaṇenātmano bahu-mānāt \| yad vā,
sarveṣāṁ śrotṝṇām apekṣayā, sā ca nijauddhatya-parihārārtham,
tac-carita-māhātmyārthaṁ vā \| **prabho** ! he sarva-śakti-yukta ! iti
sarvam asmākam indriya-vṛttaṁ tvayā jñāyata eveti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yena** iti yugmakam \| tatra ca
govinde labhate ratim \[bhā.pu. 10.6.44\] ity-uktyā
śravaṇa-kīrtanādy-aśeṣa-sādhanānāṁ parama-phala-rūpāyāḥ
śrī-bhagavad-rateḥ siddhiṁ bāla-caritārambhād eva śrutvā svasyāpi
tad-uddīpanam anubhūya jāta-paramānandaḥ san paramautsukyena kadācit
kathāntarāpāta-śaṅkayā tādṛśa tac-caritāntaram eva praṣṭum ādau
tadīyāśeṣāvatāra-caritāny abhinandati---**yena** iti \| **bhagavān**
ity-ādi-pada-trayeṇa tat- karmaṇām api krameṇa sarvaiśvarya-yuktatvaṁ \|
tathā aśeṣa-doṣa-duḥkha-haratvam antar-bahir-indriya-haratvaṁ ca
tathāvaśya-sevyatvam, anyathā daṇḍa-kartṛtvam apy abhipretam \|
**karṇa-ramyatvena** śabdasyaiva tādṛśa-mādhurī-mayatvaṁ dhvanitaṁ
**manojñatvena** arthasya ceti **prabho** ! he sarva-śakti-yukta ! iti
sarvam asmākam indriya-vṛtti-vṛttaṁ tvayā jñāyata eveti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bālya-līlārambhata eva rati-phalaṁ
śrutvā svasyāpi tad-uddīpanam anubhūya jāta-paramānandas tad eva bhūyaḥ
pṛcchati---**yena** iti tribhiḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

snātaḥ suptotthitaḥ kṛṣṇaḥ saptame\'na udakṣipat \|

tṛṇāvartam ahann āsye viśvaṁ mātaram aikṣayat \|\|

radacchadabalaṁ vyaktaṁ pūtanā-stana-cūṣaṇe \|

śakaṭe\'ṅghribalaṁ pāṇyostṛṇāvarta-vadhe balam \|\|

viśva-rūpa-dvaye tāvad aiśvaryaṁ nijamātari \|

evam ādimamaiśvarya-yugme bālye pradarśitam \|\|

aho bhagavad avatārānta-līlā-mātrasyāpy asman-manoharatve \'pi
śrī-kṛṣṇa-bālya-līlā mām atilobhayati \| atas tām eva brūhīty
āśayenāha---**yena yena** matsyādy-**avatāreṇāpi** yāni karmāṇi karoti,
tāny api **naḥ** **karṇābhyāṁ ramyāṇy** āsvādyāni **manojñāni** mano'py
ānandayituṁ jānanty eva, kintu teṣv api madhye \|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\
\|\| 10.7.2 \|\|**

**yac-chṛṇvato'paity aratir vitṛṣṇā**

**sattvaṁ ca śuddhyaty acireṇa puṁsaḥ \|**

**bhaktir harau tat-puruṣe ca sakhyaṁ**

**tad eva hāraṁ vada manyase cet \|\|**

**śrīdhara-svāmī (bhāvārtha-dīpikā) :** tathāpi **tac chṛṇvataḥ**
**puṁsaḥ** puruṣa-mātrasya **aratir** mano-glāniḥ, tan-mūla-bhūtā
**vividhā tṛṣṇā** cāpagacchati, tathā
**sattva-śuddhi**-hari-bhakti-hari-dāsa-sakhyāni ca bhavanti \| **tad
eva** **hāraṁ** hareś caritaṁ, mano-haraṁ vā **vada manyase cet**
anugrahaṁ yadi karoṣīti \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tathāpi karṇa-mano
ramyate\'pi \| **yac caritaṁ śṛṇvatas** tad eveti
hara-carita-bhrānti-vāraṇāya, pakṣāntaraṁ manoharam \| sveti \|
*mano-glāniś* citta-vaikalyam \| yad vā, **ratir** vāsudeva-prītir
bhavati \| **sattvam** antaḥ-karaṇam \| śleṣeṇa **hāraṁ** hāram iva
hṛdaye dhāryam \| yady api bhagavac-carita-mātrasya araty-ādi-nivṛttyā
premānta-vastu-prāpaṇe sāmarthyam asti, tathāpi
śrī-kṛṣṇa-bālyādi-caritam **acireṇaiva** tat tat prāpayatīti **manyase**
yadi tava etat-sammataṁ syād iti bhāvaḥ \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : śṛṇvata** iti vartamānatayā
śravaṇe pravṛtta-mātrasyety arthaḥ \| **aratiḥ** śravaṇādau
mano\'pravṛttiḥ, pravṛttau ca satyāṁ **vi**vidhā **tṛṣṇā**, kāmo lobho
vā \| **sattvaṁ** cittaṁ **śudhyati** durvāsanā-kṣayeṇa nairmalyād
rasa-grahaṇa-samarthaṁ bhavati \| **acireṇa** ity asya sarvair apy
anvayaḥ \| anyaiś cireṇāpi tat-tad-asiddheḥ \| **harau** vrajasya mama
tava vā manohare bhagavati **bhaktiḥ** premā, **tasya puruṣe** jane
bhakta ity arthaḥ \| anyat tair vyākhyātam \|

yad vā, etac cālpa-buddhir ahaṁ manye, kintu tatra satyatā mamāpi
dṛḍhatā tava mahā-buddher mananād eva syād ity āha---yadi tvaṁ tathā
**manyase**, tadā **vada**, parama-vinayoktir iyam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pipṛkṣitam āha---yac chṛṇvata
iti \| aratiḥ śravaṇādau mano'pravṛttiḥ pravṛttau ca satyāṁ vividhā
tṛṣṇā sattvaṁ cittaṁ śuddhyati durvāsanākṣayena nairmalyāt
rasa-grahaṇa-samarthaṁ bhavati acireṇety asya sarvair apy anvayaḥ \|
anyaś cireṇaiva tat tat siddheḥ harau vrajasya mama tava ca manohare
bhagavati bhaktiḥ premā tasya puruṣe jane bhakte ity arthaḥ \| anyat
taiḥ \| etac cālpa-buddhir ahaṁ manye kintu tatra mamāpi dṛḍhatā tava
mahā-buddher abhyupagamād eva syād ity āha---yadi tvaṁ tathā manyase
tadā vada parama-vinayoktir iyaṁ yad vā yadi punar adhunāpi guptaṁ na
karoṣīty arthaḥ \| savinaya-narmoktir iyam \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vadetyanena yadyapi tathāpi
yattadanyadapīti śṛṅkhalayā trayāṇāṁ kiñcidadhyāhāreṇānvayaḥ \| karṇeti
padadvayaṁ śabdārthayoḥ pṛthaṅmādhuryānubhavena hāraṁ hāravat spṛhayā
hṛdi dhāryaṁ **cen manyase** pūrvavat tṛptaṁ na karīṣīty arthaḥ \|
tat-tādṛśamanyad api tokācaritam eva vaded ity anvayaḥ \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yat śṛṇvanta **puṁsaḥ**
puṁ-mātrasyāpi **aratiḥ** śravaṇādāv apravṛttir apaiti naśyati
anartha-nivṛttyā niṣṭhotpadyata ity arthaḥ \| tataś ca **vitṛṣṇā** tatra
tṛṣṇābhāvaḥ apaiti racyutpatyā ākāṅkṣā jāyata ity arthaḥ \| tataś ca
sattvaṁ cittaṁ **śuddhyati** durvāsanā-nivṛtyā
bhakti-rasāsvāda-sāmarthyaṁ bhavati, yathā paittika-roga-nivṛttyā
rasanāsitā-mādhurya-grahaṇa-samarthā syāt \| āsakty-utpattyā ratir
jāyata ity arthaḥ \| **acireṇa** iti sarvatra yojyaṁ \| tataś ca
bhakti-premā syāt **tat-puruṣe** vaiṣṇave **sakhyam** iti \| yady api
bhakty-ārambhata eva vaiṣṇave **sakhyaṁ** vihitaṁ, tad api pregṇi saty
evaṁ vaiṣṇava-mātre nirupādhikaṁ bhaved ity atraivoktaṁ **hāraṁ** hareś
caritaṁ, śleṣeṇa hāram iva hṛdaye dhāryaṁ \| yady api
bhagavac-carita-mātrasyāpy arati-nivṛtty-ādi-premāntar-vastu-prāpaṇe
sāmarthyam asty eva, tad api śrī-kṛṣṇa-bālyādi-caritam **acireṇaiva**
tat tat prāpayatīty atraivokta **manyase ced** iti, yadi tavaitat
sammataṁ syād iti bhāvaḥ \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.3 \|\|**

**athānyad api kṛṣṇasya tokācaritam adbhutam \|**

**mānuṣaṁ lokam āsādya taj-jātim anurundhataḥ \|\|**

**śrīdhara-svāmī (bhāvārtha-dīpikā) :** atyautsukyena punar viśinaṣṭi,
atheti \| **anurundhato**'nukurvataḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
atyautsukyenātyutkaṇṭhaṇṭhayā \| **tokena** bālena \| **ācaritaṁ** kṛtam
\| **taj-jātiṁ** gopa-jātim \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : athānyad api** ity-ādi
\| **mānuṣaṁ lokaṁ** bhū-talam **āsādya** **taj-jātim anu** lakṣyī-kṛtya
**rundhata** āvṛṇvato mānuṣa-loke\'pi mānuṣa-bhāvam aprakāśayataḥ
\|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tādṛśaṁ tu
śrī-kṛṣṇa-bālya-caritam evety āśayenāha---**atha** iti \| ato hetoḥ
**kṛṣṇasya** sākṣād bhagavato\'**nyat** pūtanā-vadhād itarad api
**tokācaritaṁ** bālya-līlām **adbhūtam** alaukikaṁ bālya-līlāyām api
madhura-paramaiśvarya-pradarśanena parama-vismayāvaham ity arthaḥ \|
tatra hetuḥ---**mānuṣaṁ lokam āsādya** martya-loke\'vatīrya manuṣyākāraṁ
vā prakaṭīkṛtya, tatrāpi **tāṁ** parama-rasamayatvādinā nirvacanīyāṁ
gopa-lakṣaṇāṁ **jātiṁ** prāpnuvato bahu-manyamānasya vā \| yad vā,
**taj-jātiṁ** sarvān eva gopa-gopī-gaṇān ity arthaḥ, prema-vistāraṇena
vaśīkurvataḥ parameśvarasyāpi tādṛśa-bālya-caritāt \| kiṁ vā,
bālya-līlā-samānam \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kīdṛśaṁ tat tava cittasthaṁ
hāram ? tatrāha---**atha** iti \| **atha** anantaram eva na
tūpodghātādināpi vyavadhānena śrī-**kṛṣṇasya** līlā-mādhurībhiś
cittākarṣakasya **tokācaritam** eva vadeti pūrveṇaivānvayaḥ \| tad evaṁ
sva-camatkāre hetum āha---**adbhutaṁ** rūpa-guṇa-vilāsa-līlā-cāturībhiḥ
kvacit tad-anugata-durūhaiśvarya-milanena ca vismayāvahaḥ \| tac cāsmān
manuṣyān eva kṛpayituṁ prakaṭitam ity āha---**mānuṣaṁ lokam** **āsādya**
martya-loke'vatīrya **taj-jātim** api sva-līlayātmasāt-kurvataḥ
svābhedena vyavaharata ity arthaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** atyautsukyena tad eva
punaḥ spaṣtayati---**atha** iti \| **taj-jātiṁ** mānuṣa-jātim
**anurundhata** iti **mānuṣa**-jāty anurodhenaiva bhūr **loke**
prākaṭyaṁ, na tu devādi-jāty-anurodhena devādi-loka iti devādibhyo'pi
mānuṣāṇāṁ saubhāgyaṁ dyotitam \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.4 \|\|**

śrī-śuka uvāca---

**kadācid autthānika-kautukāplave**

**janmarkṣa-yoge samaveta-yoṣitām \|**

**vāditra-gīta-dvija-mantra-vācakaiś**

**cakāra sūnor abhiṣecanaṁ satī \|\|**

**śrīdhara-svāmī (bhāvārtha-dīpikā) : utthānaṁ** śiśor aṅga-parivartanaṁ
tatra karaṇīye **kautukāplave** utsavābhiṣeke tathā tasminn eva dine
**janma-rkṣasyāpi yoge**'timahotsave **samaveta-yoṣitāṁ**
milita-purandhrīṇāṁ madhye **vāditrādibhiḥ** śobhitam **abhiṣecanaṁ
satī** yaśodā **cakāra** \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mantrān bruvantīti
**mantra-vācakāḥ** \| bruvo vaciḥ \| dvijeṣu mantra-vācakā
**dvija-mantra-vācakāḥ** \| punar vāditrādibhir dvandvaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-bādarāyaṇir api tad
uktam evānumanyamānaḥ krama-prāptāṁ bālya-līlām eva
kathayati---**kadācid** ity-ādinā \| **kadācit** māsa-traya-vayaḥ
prākaṭye traimāsikasya ca padā śakaṭo\'pavṛttaḥ \[bhā.pu. 2.7.27\] iti
dvitīya-skandhokteḥ \| **autthānikaṁ** bahir niṣkramaṇam iti kecit \|
**sūnor** iti tad-eka-putrāyās tasyāḥ sneha-bhareṇa tan-mahotsave
paramāsaktiṁ bodhayati \| **satī** sarva-karmasv evottamety arthaḥ \|
ataḥ kalaśa-sthāpana-pūrvakaṁ brāhmaṇa-kriyamāṇa-mantravat prokṣaṇādinā
**abhiṣekam akarod** iti jñeyaḥ \| śrī-nandasya mukhyatve\'pi tasyā
evātra nirdeśas tādṛśa-karmasu purandhrīṇāṁ prādhānyāt \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-śukadevo'pi tad uktam
evānumodamānaḥ karma-prāptāṁ bālya-līlām eva kathayati---**kadācid**
ity-ādinā \| **kadācit** māsa-traya eva vayaḥ prākaṭya-samaye
traimāsikasya ca padā śakaṭo'pavṛttaḥ \[bhā.pu. 2.7.27\] iti dvitīyokteḥ
\| tatraiva **janma-rkṣa-yoge** iti nākṣatra-māso\'bhipretaḥ \| tatraiva
ca daivād **autthānikaṁ** yat **kautukaṁ** vṛttaṁ tasya **āplave**
sarvato vyāptau satyām autthānikaṁ bahir niṣkramaṇam iti kecit, tat tu
cintyam \| caturthe māsi niṣkāmaḥ iti smṛteḥ \| tatra ca
sāvana-māsa-grahaṇāt **sūnor** iti \| tad-eka-putrāyās tasyāḥ
sneha-bhareṇa tan-mohatsave paramāsaktiṁ bodhayati sati sarva-karmasv
evottamety arthaḥ \| strī-prasādhana-karmatvād asyā eva kartṛtvam uktaṁ,
na tu prāgvat chrī-nandasya \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : abhiṣecanaṁ** kuśāgreṇeti jñeyaṁ \|
**cakāra** kārayāmāsa \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kadācin** māsa-traya-vayasi
sati, traimāsikasya ca padā śakaṭo\'pavṛttaḥ \[bhā.pu. 2.7.27\] iti
dvitīyokteḥ \| māsy asya caraṇāv udagit yatra māsās trayaḥ paricchedakā
yasyeti vyākhyeyam \| utthānam utthāna-śāyinaḥ śiśos tiryak
śayana-sāmarthyodgamaḥ \| tatra bhave **kautukāplave** tad draṣṭuṁ
vraja-vāsināṁ kutūhala-samudra-nimajjane satīty arthaḥ \| tasminn eva
dine **janma-rkṣasyāpi yoge** sati **samaveta-yoṣitāṁ**
milita-purandhrīṇāṁ madhye vāditrādibhiḥ śobhitam **abhiṣecanaṁ** yaśodā
**cakāra** \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.5 \|\|**

**nandasya patnī kṛta-majjanādikaṁ**

**vipraiḥ kṛta-svastyayanaṁ supūjitaiḥ \|**

**annādya-vāsaḥ-srag-abhīṣṭa-dhenubhiḥ**

**sañjāta-nidrākṣam aśīśayac chanaiḥ \|\|**

**śrīdhara-svāmī (bhāvārtha-dīpikā) :** annādibhiḥ supūjitair vipraiḥ
kṛta-maṅgalam \| sañjāta-nidre akṣiṇī yasya tam aśīśayac chāyita-vratī
\| śakaṭasyādhastāt preṅkhe \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṛtasvāstyayanaṁ
kṛta-māṅgalya-vacanam \| śakaṭasyādhas tāt-preṅkhe ity ayam arthaḥ \|
svāmi-caraṇair akṣarair na gṛhītaḥ kintu kathaṁ svayaṁ vai śakaṭaṁ
vyaparyagāt ity ukter iti jñeyam \| śanair iti \| nidrābhaṅga-śaṅkayā
kroḍe nispandaṁ dhṛtyaiva svayam api śāyitvāśīśayat \| preṅkhe
āndolana-yantre \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nandasya patnīti tatra
tasyānumatiḥ sāhāyyaṁ ca tathā tasyā api tad vad aiśvaryaṁ
sarvānandakatvaṁ ca sūcitam \| kṛtaṁ tayā gopībhiś ca maja janādikaṁ
yasya tam, ādi-śabdād gorocanātilaka-sauvarṇābharaṇa-veṣādi \| tathā ca
vārāhe gopī-tīrtha-prasaṅge etal līlānantaram eva---gopī-maṇḍala-pāṭhena
snāpito hema-kuṇḍalaḥ iti svasty ayanaṁ rakṣā-bandhanādi-maṅgala-karma
\| annādy ayor bhakṣya-bhojya-bhedena vā bhedaḥ \| ājyam iti kecit,
tataś ca ghṛtam, sug-ratnādi-mālā, abhīṣṭam ātmano viprāṇāṁ vā yasya yat
priyaṁ dravyam, dhenu-viśeṣaṇaṁ vā \| sañjāta-nidre akṣiṇī yasyeti
nidrāṁ prati śrī-bhagavatā svanetrayor vāsa-pradānāt \| tac ca
bhaviṣyottaraṁ śayana-prasaṅge vyaktam eva \| yad vā, śakaṭa-bhañjanāya
tad adhaḥ śayanārthaṁ nidrayevākṣi-mudraṇāt \| śanair iti sukumāratayā
nidrā-bhaṅga-śaṅkayā vā \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nandasya patnīti tadvad
audāryaṁ tatra tasyānumatiḥ sāhacaryaṁ ca sūcitaṁ kṛtaṁ tayā gopībhiś ca
majjanādikaṁ yasya tam ādi-śabdād
gorocanā-tilaka-veśādi-pūrvoktābhṣekotyatrāntarbhāvyate svastyayanaṁ
svasti-vācanādi maṅgala-karma annādyam annaṁ tad upakaraṇaṁ ca ājyam iti
kecit srak ratnādi-mālā abhīṣṭam ātmano viprāṇāṁ vā yasya yat priyaṁ
dravyaṁ dhenu-viśeṣaṇaṁ vā śanar iti sukumāratayā nidrā-bhaṅga-śaṅkayā
ca \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** annādyam annaṁ tad-upakaraṇaṁ ca
\|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : annādibhir** annādi-dānena
**suṣṭhu-pūjitair** **vipraiḥ** **kṛta-maṅgalaṁ** sañjāta-nidre akṣaṇī
yasya taṁ bālaṁ **śanair** iti nidrā-bhaṅga-śaṅkayā kroḍe niṣpandaṁ
dhatvaiva svayam api śayitvā **aśīśayat** bṛhat-prāṅgaṇaikadeśa-sthasya
śakaṭasyādhaḥ sthite palyaṅke niścalaṁ niścalaṁ niḥśabdaṁ ca śāyayāmāsa
\| tataś ca nidrā-pūrti jñātvaiva svayam uttasthāviti śanaiḥ padenaiva
dyotitaṁ jñeyam \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.6 \|\|**

**autthānikautsukya-manā manasvinī**

**samāgatān pūjayatī vrajaukasaḥ \|**

**naivāśṛṇod vai ruditaṁ sutasya sā**

**rudaṁs tanārthī caraṇāv udakṣipat \|\|**

**śrīdhara-svāmī (bhāvārtha-dīpikā) :** udkṣipad ūrdhvaṁ cālitavān
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** autthānike autsukyaṁ mano
yasyāḥ sā tathā \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** manasvinī
parama-modāra-cittetyabhyāgata-pūjāyāṁ śraddhā dakṣatā coktā \| yad vā,
sarvānusandhāna-nipuṇāpi \| kiṁ vā, śrī-kṛṣṇa-saṁlagna-cittāpi
naivāśṛṇot \| kutaḥ ? autthānike putrārthotsava-viśeṣe autsukyaṁ
vaiyagryam utkaṇṭhā vā yasya tathā-bhūtaṁ mano yasthāḥ sāḥ, ataḥ
samāgatān sarvān eva vraja-vāsino janān gandha-puṣpādibhiḥ pūjayantyato
nija-dāsa-bālakān eva putra-pārśva rakṣitavatīti jñeyam \| eva-kāreṇa
kathañcit kiñcid api tac chravaṇaṁ nābhūd iti bodhitam \| vai
prasiddham, satyaṁ veti saśa-pathaṁ tad eva dṛḍhī-kṛtam
anyathāśeṣa-kṛtya-parityāgenāpy avaśyam āgatā syāt \| sa ca rodanenāpi
mātaram aprāpya stanārthī san rudann eva caraṇāv ūudhvaṁ prasārayāmāseti
bālya-līlā-sauṣṭavam uktam \| kecit tu śakaṭāsura-bhañjana iti
brahmāṇḍa-purāṇoktānusāreṇa śakaṭāviṣṭasya daityasya vadhārtham ity
ācakṣate---\[kṛṣṇasya\] rodanaṁ ca mātuḥ prema-vaśyatayā, bubhukṣayāvā
mātuḥ stanya-pānārtham---stanārthīty ukteḥ, nijaiśvaryāc chādanārthaṁ
tathā sarveṣāṁ tatrātyānāṁ snehabhara-vṛddhaye ceti \| itthaṁ
śrī-bhagavatś caritam ekam api bahu prayojana-karam, tac ca jagataḥ
kṣemāyaivety uktam eva \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aśravaṇe hetuḥ, manasvinī
paramodāra-cittety abhyāgata-pūjāyāṁ śraddhā dakṣatā sāvadhānatā coktā
tathā autthānike paramollāsamaya-putrotsava-viśeṣe autsukyaṁ
karma-sāṅgatārtham utkaṇṭhā vaiyagryaṁ yasya tathā-bhūtaṁ mano yasyāḥ
tathā-bhūtā ca sate samāgatān sarvān eva vraja-vāsino janān
gandha-mālyābharaṇādibhiḥ pūjayantīti ato ye ca vakṣyamāṇā bālās
tatrāsaṁs te tathā putra-pārśve rakṣitā eva prāyaśo bhaveyur iti jñeyam
\| evakāreṇa kiñcid api tac-chravaṇaṁ pratyākhyātaṁ vai niścaye tena ca
satyam etad iti sa-śapathaṁ tad eva dṛḍhīkṛtam anyathā
śeṣa-kṛtya-parityāgenāpy avaśyam āgatā syād iti bhāvaḥ \| sa ca
rodanenāpi mātaram aprāpya stanārthī rudann eva caraṇāv ūrdhvaṁ muhur
utkṣiptavān iti bālya-līlā-sauṣṭham uktam śakaṭāsura-bhañjanaḥ iti
brahmāṇḍa-purāṇoktānusāreṇa śakaṭāviṣṭasya daityasya vadhārtham iti
labhyate tac cānuṣaṅgikam eva bhavatu śrī-bhagavac caritasya svabhāvata
eva sarva-samādhāna-śaktim ayatvāt rodanaṁ ca mātuḥ stanya-pānārthaṁ
stanārthīty ukteḥ \| asya tan manaḥ-sthita-bhāvasya
munīndreṇānusmaraṇādy athārtham eva cedaṁ tac ca tad
vātsalyavaśyatāmaya-bālya-līlāvaśena jñeyam bhaktabhāva-vaśyatvāt
lokaval līlā-kaivalyāc ca iti siddhāntaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** rasanārthīti bālya-līlā-veśo
darśitaḥ \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : autthānike** utsave
**autsukya**-yuktaṁ mano yasyāḥ sā **manasvinī**
vastrālaṅkāra-mālya-gandha-candana-taila-sindūrādikaṁ dadānā vrajaukaso
mahotsavāgata-nārīḥ naiveti
vraja-strī-jana-sammāna-nava-canaprati-vacanādy-āveśavaśādity arthaḥ \|
**stanārthī** iti nidrānta eva kṣudhodgamād iti bhāvaḥ \|
madīya-rodana-śabdena nāvadadhāsi tiṣṭha
tvad-gṛha-śakaṭa-sphoṭana-śabdenaiva tvām avadhāpayānīti mātre kupyann
iva śakaṭa-bhaṅgārtham eva caraṇau uccikṣepety utprekṣā gamyā \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.7.7 \|\|

**adhaḥ-śayānasya śiśor ano'lpaka-**

**pravāla-mṛdv-aṅghri-hataṁ vyavartata \|**

**vidhvasta-nānā-rasa-kupya-bhājanaṁ**

**vyatyasta-cakrākṣa-vibhinna-kūbaram \|\|**

**śrīdhara-svāmī (bhāvārtha-dīpikā) :** tad-adhaḥ-śayānasya śiśor
alpakaś cāsau pravālavan mṛduś ca yo'ṅghris tena hata-manaḥ śakaṭaṁ
tad-ākāro'suraḥ vyavartata viparītam apatat \| katham ? viṣvastāni
nānā-rasavanti kupya-bhājanāni svarṇa-rajatātirikta-kāṁsyādi-mayāni
bhājanāni yathā bhavanti tathā \| cakre ca akṣaś ca cakrākṣaḥ vyatyastāś
cakrākṣā yasmin vibhinnaḥ kūbaro yugandharo yasya tac ca tac ca yathā
bhavati tathā vyavartateti \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tad adhaḥ śakaṭādhodeśe \|
kupyam \| tathābhyāṁ yad anyat tat-kupyam ity amaraḥ \| tābhyāṁ
hema-rūpyābhyām \| yad vā-dvīpāntarīyamṛdracitāni pātrāṇi kupyāni \|
akṣaś cakraproto lohādi-racito daṇḍaḥ \| anaḥ śayānasya iti pāṭhaṁ tu
vijayadhvajo vyācakhyau \| kvacit tu śiśor anolpake iti pāṭhaḥ \| bahuṣu
pustakeṣu śiśor athālpake iti paṭhas tatrāna iti śeṣaḥ \| śakaṭaṁ
vyaparyagād iti vakṣyamāṇatvād vā jñeyam \| śakaṭāsura-bhañjanaḥ iti
brahmāṇḍokteḥ śakaṭa-sthāsurāviṣṭatvena bhū-praviṣṭa-cakratva-malakṣya
taṁ pādāgreṇāhan antardhāne nāviṣṭamantardhānenaivāhan bālya-līlāyām api
nijaiśvarya-darśanāc chrī-kṛṣṇa-mahimādbhutatama eva tad uktaṁ
viṣṇu-dharme'rjunena

> tālocchritāgra-guru-bhāra-sāra-
>
> māyām avistāravad adya jātaḥ \|
>
> pādāgra-vikṣepa-vibhinna-bhāṇḍaḥ
>
> cikṣepaḥ ko\'nyaḥ śakaṭaṁ yathā tvam \|\| iti \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhaḥ
śakaṭāsura-khaṇḍhanecchayā gṛhād vahir mahā-śakaṭasyādhas tād
bāla-paryaṅkikāyāṁ śayānasyālpakena bālyāviṣkārād aty alpa-pramāṇena,
ata eva pravālato\'pi mṛdu-nāḍi-ghraṇaikena hataṁ prahatam \| yad vā,
hanter gaty arthād gataṁ prāptaṁ spṛṣṭam ity arthaḥ \| vidhvas tetyāsi
tair vyākhyātam eva \| yad vā, katham-bhūtam ? sad ity eva viśeṣaṇām,
tasya ca mahā-śakaṭasyāsurā-viṣṭasyāpi vidhvastety ādi sūcitam \|
mahāvegena viparīta-patanaṁ śrī-bhagavato vicitra-līlā-viṣkāraṁ
bodhayati \| evaṁ bālya-līlāyam eva tad avyabhicāreṇa
nijaiśvarya-viśeṣāvirbhāvāc chrīkṛṣṇasya sarvato viśiṣṭo mahimā
darśitaḥ, yataḥ svayaṁ śrī-viṣṇu-rūpeṇa śrī-nṛsiṁhādy avatāreṇa
cāsuraghādikaṁ yudghāṭopa-vikrama-viśeṣeṇaiva, śrī-raghunāthādy
avatāreṇa ca bālye kevalaṁ laukika-līlaiva \| atra cavicitram,
maghura-laukika-bālya-līlā-sadmani tamevaiśvarya-viśeṣa-prakaṭanam iti
samagra-bhagavattā mādhurī siddhā, ata evoktaṁ śrī-brahmaṇā
dvitīya-skandhe---

> tokena jīva-haraṇaṁ yad ulukikāyās
>
> traimāsikasya ca padā śakaṭo\'pavṛtaḥ \|
>
> yad riṇgatāntara-gatena divispṛśeṇa,
>
> unmulanantvitarathārjunayor na bhāvavyam \|\|\[bhā.pu.2.7.27\]

ity asyārthaḥ---tokena bālena satā, ulukikāyāḥ pūtanāyā
antargatenārjunayor eva madhya-prāptena kṛṣṇenetarathā śrī-kṛṣṇasya
bhagavattā-viśeṣa-prakaṭanaṁ vinā nabhāvyaṁ na sambhāvyam \|
bhāvi-kathanād bhaviṣyan nirdeśo nasambhaved ity arthaḥ \| ata eva
tatraivādau

> bhūmeḥ suretara-varūtha-vimarditāyāḥ
>
> kleśa-vyayāya kalayā sita-kṛṣṇa-keśaḥ \|
>
> jātaḥ kariṣyati janānupalakṣya-mārgaḥ
>
> karmāṇi cātma-mahimopanibandhanāni \|\| \[bhā.pu.2.7.26\]

ity asyārthaḥ---suretarā asurāṅgod-bhūtā rājānas teṣāṁ sainyair
vimarhitāyā bhāreṇa pīḍitāyāḥ, kalāyā śrī-baladevena saha sitā
veṇītrayā-baddhāḥ kṛṣṇāḥ keśā yena saḥ \| anena saundaryaṁ sadā
duṣṭa-vadhody atatvañ copalakṣitam \| yad vā, kalayoṁśena yaḥ
sita-kṛsṇa-keśo nārāyaṇo\'pi yasyāṁśaḥ sa ity arthaḥ \| janair jīvair
upalakṣayitum apy aśakyo mārgo\'pi yasya so\'pi jātaḥ san ātma-mahimā
sādhāraṇa-nija-māhātmya-bhagavattā-lakṣaṇaṁ tad upa-nibandhanāni tad
abhivyañjanārthāni karmāṇīti \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhaḥ gṛhād bahir
mahā-śakaṭasyādhastād-bāla-paryaṅkikāyāṁ śayānasya alpakena
atyalpa-pramāṇena pravālato'pi mṛdunā ca aṅghriṇaikena hataṁ
hanana-mudrayā spṛṣṭa-mātram ity arthaḥ \| yad vā hanter gaty arthavāt
gataṁ prāptam ity arthaḥ \| tac ca asurāviṣṭatvāc chakaṭatvasyoccasyāpi
bhūmi-praviśac cakratvān nikaṭa-prāptatvena bhagavad vigrahasya
vibhutāsvabhāvena vā sambhāvyam asurastvantardhānena tadāviṣṭa ity
antardhānenaiva vilayaṁ prāpita iti jñeyam evaṁ bālya-līlāyām eva tad
vybhicāreṇa nijaśvarya-viśeṣāvirbhāvāc chrī-kṛṣṇasya sarvato viśiṣṭo
mahimā darśitaḥ yataḥ svayaṁ śrī-viṣṇu-rūpeṇa nṛsiṁhādy avatāreṇa
cāsura-ghātādikaṁ vigrahādy āṭopa-vikrama-viṣeṇaiva śrī-raghunāthādy
avatāreṇa ca bālye kevalaṁ laukika-līlaiva atra tu
vicitra-madhura-laukika-bālya-līlānugatam evaiśvaryam iti
paramādbhuta-bhagavattā mādhurī siddhā śrī-viṣṇu-dharme\'pi tad uktaṁ
śrī-mad arjunena---

> tālocchritāgraṁ gurubhāra-sāramāyām avistāra-vadadya jātaḥ \|
>
> padāgra-vikṣepa-vibhinna-bhāṇḍaṁ vikṣepa ko'nyaḥ śakaṭaṁ tvam \|\|

iti atra tāla-śabdena ṣaṣṭi-hasta-pramāṇa-pariṇata-tāla-vṛkṣa evocyate
bṛhattasyaiva vivakṣitvāt tathā śrī-brahmaṇā dvitīya-skandhe---

> tokena jīva-haraṇaṁ yad ulukikāyās
>
> traimāsikasya ca padā śakaṭo\'pavṛtaḥ \|
>
> yad riṇgatāntara-gatena divispṛśeṇa,
>
> unmulanantvitarathārjunayor na bhāvavyam \|\|\[bhā.pu.2.7.27\] iti \|

asyārthaḥ tokena bālena satā ulūkikāyāḥ pūtanāyām antara-gatena
arjunayor eva madhya-prāptena kṛṣṇena itarathā śrī-kṛṣṇasya
bhagavattā-viśeṣa-prakaṭanaṁ vinā na sambhāvyaṁ na sambhaved ity arthaḥ
\| ataḥ śakaṭasyāti-bṛhattamatvāt mātāpi tad adhaḥ putraṁ śāyitavatīti
jñeyam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** adha iti śakaṭāsura-bhañjana iti
\| brahmāṇḍā-purāṇāt asurāveśenaiva bhūmau praviśac cakatvāduccasyāpi
śakaṭasyālpakena caraṇena sparśo jñeyaḥ \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : alpakaś** cāsau
**pravālavan** **mṛduś** ca yo **aṅghris** tena hatam iti tena
vāmanāvatārasya kaṭāha-bhedārtham iva śakaṭa-bhaṅgārthaṁ tac
caraṇa-yugaṁ na vardhitaṁ nāpi nṛsiṁhāvatārasya
kaṭhora-hiraṇyakaśipu-vidāraṇārtham iva jātyaivātikaṭhinam iti bhāvaḥ \|
bālyādi-līlā-mādhuryāvirodhy-atisudurghaṭam aiśvaryam etat kṛṣṇasya
pūrṇatva-pratipādakaṁ vyavartata viparyastī-bhūyāpatat bidhvas tāni
nānā-rasavanti kupyabhājanāni svarṇa-rajatātirikta-kāṁsyādimayāni
pātrāṇi yatra yad yathā syāt tathā vyatyas tāni viparyas tāni **cakre**
ca **akṣāś** ca cakrākṣāḥ vyatyasthāś cakrākṣā yasmin vidīrṇaḥ
**kūbaro** yugandharaś ca yatra yad yathā-syāt tathā śakaṭāsura-bhañjana
iti brahmāṇḍa-purāṇāt asurāveśenaiva bhūmau praviśac cakratvād uccasyāpi
śakaṭasya nikaṭe prāntatvelpakena caraṇena sparśo jñeya iti
vaiṣṇava-toṣiṇī \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.7.8 \|\|

**dṛṣṭvā yaśodā-pramukhā vraja-striya**

**autthānike karmaṇi yāḥ samāgatāḥ \|**

**nandādayaś cādbhuta-darśanākulāḥ**

**kathaṁ svayaṁ vai śakaṭaṁ viparyagāt \|\|**

**śrīdhara-svāmī (bhāvārtha-dīpikā) :** adbhuta-darśanenākulā babhūvuḥ
\| tad evāha \| katham iti \| viparyagād viparītam apatad iti \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adbhuta-darśanākulā
āścarya-darśane trastāḥ \| tad evādbhutam eva \|
ito'grerdha-śloko'dhikosti bahuṣu pustakeṣv anupalambhād iti \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dṛṣṭvā tathā-bhūtaṁ
śakaṭam, dṛṣṭveti sva-dṛṣṭi-gocare śāyitatvād ata eva śakaṭasyādhaḥ, na
tu gṛhāntari iti tattvam \| yāḥ samāgatās tāḥ sarvā evety arthaḥ \| yad
vā, yāś cānyāḥ samāgatā adbhutasyākasmān mahā-śakaṭa-nivartanasya
darśanenākulā utpāta-śaṅkyā vyākula-cittāḥ \| anyat tair vyākhyātam \|
yad vā, paramāścaryasya śrī-kṛṣṇasya tad bālya-caritasya vā sadā
darśanena prema-vivaśāḥ, ataḥ kāraṇa-nirdhārāśaktyā śakaṭaṁ svayaṁ
vṛṣādy āghātaṁ vinā kathaṁ viparyagād ity ūcur iti pareṇānvayaḥ \| vai
vismaye \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yāḥ śrī-yaśodā-pramukhāḥ yāś
ca vraja-striyaḥ autthānike parvaṇi samāgatāḥ ye ca nandādayas te sarve
dṛṣṭvā śakaṭa-viparyayaṁ vīkṣya tasyādbhutasya utpātatayā śāṅkitasya
darśanena vyākula-cittāḥ santaḥ kathaṁ śakaṭaṁ viparyagād ityūcur iti
śeṣaḥ \| parvaṇīty atra karmaṇīti kvacit pāṭhaḥ vai vismaye \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yaśodā-pramukhāḥ** yāś ca
vrajastriyaḥ **parvaṇi** karmaṇīti ca pāṭhaḥ **viparyagāt** viparyas taṁ
sadapatad ityūcur iti śeṣaḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** śakaṭaṁ kathaṁ viparyagād
ity ūcur iti śeṣaḥ \|\|8\|\|

**\...**

**\|\| 10.7.9 \|\|**

**ūcur avyavasita-matīn gopān gopīś ca bālakāḥ \|**

**rudatānena pādena kṣiptam etan na saṁśayaḥ \|\|**

**śrīdhara-svāmī (bhāvārtha-dīpikā) :** avyavasita-matīn aniścita-matīn
saṁśayārūḍhān ity arthaḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** avyavasitamatīn
aniścita-buddhīn \| anena śakaṭādhaḥsthaprekhasthena \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [n.v]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adbhuta-darśanākulatvād
evācyavasitā kiṁ vṛṣair vātyayā daityena gṛha-doṣeṇa
vetyādi-vivartana-kāraṇonnayane niścayam agattā matir yeṣāṁ tān \| etat
śakaṭam \| anenety etena ca pratyakṣatvaṁ tātkālikatvaṁ ca sūcayanti,
ata evāhuḥ---śaśayo\'tra nāstīti \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adbhuta-darśanākulatvād eva
avyavasitā kiṁ daityena grahādinā vetyādi vivartanakaraṇonnayane
niścayam agatā matir yeṣāṁ tān bālakāṁs tan mādhurīkṛṣṭa-cittatvena tad
eka-dṛṣṭayaḥ etac chakaṭam aneneti etad iti ca pratyakṣatvaṁ tat
kālinatvaṁ ca sūcayati ata evāhuḥ saṁśayo\'py atra nasty kimutā-pratītir
ity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : avyavasitā** kindaityādeḥ
kiṁ vā, grahādeḥ karmedam ity aniścitā matir yeṣāṁ tān \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.10 \|\|**

**na te śraddadhire gopā bāla-bhāṣitam ity uta \|**

**aprameyaṁ balaṁ tasya bālakasya na te viduḥ \|\|**

**śrīdhara-svāmī (bhāvārtha-dīpikā) :** na śraddadhire viśvāsaṁ na
jagmuḥ \| uta api \| bālasyetan na sambhavanti ete ca bālāḥ kiṁ
jānantīti \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etac chakaṭa-pātanam \|
aprameyaṁ pramātum aśakyam idam iti jñātum aśakyam \| tasya kṛṣṇasya \|
te gopāḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** te gopā nandādayas tasya
bālakasyāpy aprameyaṁ balaṁ na viduḥ kim ? kākkā, vidanty evety arthaḥ,
bhaktau sarva-jñāna-sambhavāt, tathāpi na śraddhadhire, bālokau viśvāsaṁ
na cakruḥ \| kutaḥ ? te śrī-bhagavat-prema-vivaśā ity arthaḥ nanu,
tādṛśa-prema-vaivaśyena svato\'nusandhānaṁ nāma māstu, anyeṣām uktyā tu
sambhaved ity āśaṅkya hetvantaram āha-utāpi, bāla-bhāṣitam ity ato\'pīti
gopā api na śraddhaddhire, kim uta gopya ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** te parama-bhagavat priyatvena
sarva-jñāna-yogyā apīty arthaḥ \| aprameyaṁ bhagavattayā viśeṣatas tu
bāla-līlāviṣkāreṇa tarkāgocaraṁ balaṁ viduḥ tato na śraddadhire ca tatra
punas te iti hetvantaraṁ putra-bhāvam ayatat premānandamattā ity arthaḥ
\| tādṛśa-tat premṇaḥ sarvāc chādakatvād iti bhāvaḥ---

> śrutvaitad bhagavān rāmo vipakṣīya-nṛpodyamam \|
>
> kṛṣṇaṁ caikaṁ gataṁ hartuṁ kanyāṁ kalaha-śaṅkitaḥ \|\|
>
> balena mahatā sārdhaṁ bhrātṛ-sneha-pariplutaḥ \|
>
> tvaritaḥ kuṇḍinaṁ prāgāt gajāśvarathapattibhiḥ \|\|

iti śrī-baladevasyāpi tathātva-śravaṇāt nemaṁ viriñca ity-ādau tasya
stuteś ca

nanu, tādṛśa-prema-vaivaśyena svato'nusandhānaṁ nāma māstu anyeṣām uktyā
sambhavedety āśaṅkya hetvantaram āha---uta api bāla-bhāṣitam ity atopīti
gopā api na śraddadhire kimuta gopya ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** te vātsalya-pūrṇa-cittāḥ
\|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : na śraddadhire** na
viśvasanti sma \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.11 \|\|**

**rudantaṁ sutam ādāya yaśodā graha-śaṅkitā \|**

**kṛta-svastyayanaṁ vipraiḥ sūktaiḥ stanam apāyayat \|\|**

**śrīdhara-svāmī (bhāvārtha-dīpikā) :** rakṣoghnaiḥ sūktaiḥ kṛtvā
\|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** graha-śaṅkitāya kenacid
graheṇa rakṣa-ādinedaṁ pātitam iti śaṅkākulāḥ \| rakṣo-ghnaiḥ kṛṇuṣv
apāja ity-ādi-mantraiḥ rakṣohaṇam bala-gahanam ity-ādibhiś ca \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva viśeṣataḥ
śrīyaśodāyāḥ sneha-bhareṇa caṣṭitam āha---rudantam iti, sneha-vivṛddhaya
īśvara-jñānānudayārtham eva tadānīm api rodana-param, ato grahebhyaḥ
śanaicarādi-dṛṣṭito bāla-grahādibhyo vā \| kiṁ vā, āgraho
rodana-paratvam, tena śaṅkitā bhītā satī, ato vipraiḥ kartṛbhiḥ sūktai
rakṣorghnair mantra-viśeṣaiḥ kṛtvā \| kiṁ vā, suśobhanam uktam
āśīrvāda---kṣema-ppratipādanādi-lakṣaṇaṁ yeṣāṁ taiḥ kṛtaṁ svastyayanaṁ
yasysa tathā-bhūtaṁ santaṁ paścād āśvastā-stanam apāyayat \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata eva viśeṣataḥ
śrī-yaśodāyāḥ snehabhareṇa ceṣṭitam āha---rudantam iti \| grahebhyo
bāla-grādibhyaḥ vipraiḥ kartṛbhiḥ sūktaiḥ rakṣoghnādibhiḥ karaṇaiḥ
rakṣohaṇo balagahanaḥ ity-ādibhiḥ paścād āśvastā stanam apāyayat
\|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sūktai** rakṣoghna-mantraiḥ
**kṛtaṁ svastyayanaṁ** yasya tam \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.12 \|\|**

**pūrvavat sthāpitaṁ gopair balibhiḥ sa-paricchadam \|**

**viprā hutvārcayāñcakrur dadhy-akṣata-kuśāmbubhiḥ \|\|**

**śrīdhara-svāmī (bhāvārtha-dīpikā) :**
bhagavat-prabhāvānabhijña-vipraceṣṭitaṁ viḍambayann āha pūrvavad
ity-ādinā \| balibhiḥ śaktaiḥ \| yad vā aṣṭa-dikṣu balibhiḥ sahitaṁ
sa-parikaraṁ yathā pūrvaṁ sthāpitaṁ viprāḥ dadhy-ādibhir arcayāmāsuḥ \|
hutvā graādi-homaṁ vidhāya \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bahavas tu nirbalā api
mahat-kāryaṁ kurvati barvaṭa-tṛṇa-hasti-bandhana-nyāyena punar bahubhir
iti bahutvasya camatkṛtyanādhāyakatvād arthāntaram āha-yadveti
\|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-nandānuvartināṁ
viprāṇām api tādṛśa-eva bhāva iti darśaṁ-yann āha---pūrvavad iti \|
balibhir balavad bhir ity-ādinā śakaṭasya paramaṁ gurutvaṁ bṛhat tvaṁ ca
bodhitam, atas tad adho niḥśaṅkaṁ mātā pūtraṁ śāyitavatī, ata
evākasmād-vivartanena sarve vyākulā babhūvur ity ucitam eva \| hutvā
ādāvaniṣṣta---nivṛtty artham ājyena vyāhṛtibhiḥ sāmānyato graha-homaṁ
vidhāya paścādbhi-miśratair akṣataiḥ kuśa-sahita-prokṣaṇa-jalaiś ca
śakaṭam arcayāmāsuḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-nandānuvartināṁ viprāṇām
api tādṛśa eva bhāvaḥ iti darśayann āha---pūrvavad iti \| balibhir
balavadbhir ity-ādinā śakaṭasya parama-gurutvaṁ bṛhatvaṁ ca darśitaṁ tad
uktaṁ talocchitāgram ity-ādi atas tad adhonissaṅkocaṁ mātā putraṁ
śāyitavatī hutvā ādāvaniṣṭa-nivṛty artham ājyena vyāhṛtibhiḥ sāmānyato
graham-homaṁ vidhāya paścād dadhimiśrair akṣataiḥ
kuśa-sahita-prokṣaṇa-jalaiś ca śakaṭam arcayāmāsuḥ gopa-jātīnāṁ tad
āśraya-pradhānatvāt \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : balibhir** balavadbhir
**gopaiḥ** pūrvavad eva śakaṭaṁ **sthāpitam** iti tasya bṛhatva
vyañjitam **arcayāñcakrur** iti gopa-jātīnāṁ tad āśraya-pradhānatvāt
sañcita-dhanāspadatvena lakṣmyā adhiṣṭhānatvāc ca \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** balibhiḥ śaktair gopaiḥ
pūrvavat tac chakaṭaṁ sthāptiam iti tasya mahattvaṁ darśitaṁ viprā hutvā
grahādi-homaṁ vidhāya dadhy-ādibhis tad arcayāmāsuḥ \|\|12\|\|

**\...**

**\|\| 10.7.13 \|\|**

**ye'sūyānṛta-dambherṣyā-hiṁsā-māna-vivarjitāḥ \|**

**na teṣāṁ satya-śīlānām āśiṣo viphalāḥ kṛtāḥ \|\|**

**śrīdhara-svāmī (bhāvārtha-dīpikā) :** asūyā guṇeṣu doṣāviṣkaraṇam \|
īrṣyā akṣātiḥ \| teṣām āśiṣaḥ kṛtās taiḥ prayuktāḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anṛtam asatya-bhāṣaṇam \|
dambho loka-vañcanārthaṁ mithyānuṣṭānam \| hiṁsā
prāṇa-viyogānukūla-vyāpāraḥ \| mānam abhimatiḥ \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunānyebho viśeṣataḥ
śrī-vallavendrasya śrī-yaśodāvac ceṣṭitam āha---ya iti caturbhiḥ \|
asūyā aduṣṭeṣu doṣāropaṇam, anṛtam asatya-bhāṣaṇam---etau vāk-prādhānyād
vācikau doṣau, dambhaḥ para---vacañcanārtha ceṣṭā---prāyo\'yaṁ kāyika
eva, īrṣyā akṣāntiḥ, kasyacin mate parotkarṣāsahanam---ayaṁ mānasaḥ,
hiṁsā para-pīḍā, māna ahaṅkāraḥ---etau sarva-sambhavau \| samuccitau,
yady api kāma-krodhādayo\'nye\'pi sambhavanti, tathāpy asūyād
vivarjanena teṣām api svata eva varjana-siddheḥ kiṁ vā, hiṁsāyām antar
bhāvāt pṛthaṅnoktāḥ \| tatrāsūyādi-catuṣka-vivarjanena prāyo
dharma-paratvam, hiṁsā-māna-vivarjanena ca mokṣa-paratvam \| satyasya
bhagavata iva \| yad vā, satyaṁ tad majanam eva śīlaṁ svabhāvo yeṣāṁ
teṣāṁ parama-vaiṣṇavatvaṁ coktam, ata eva sarvataḥ śriṣṭyenāsyānte
pṛthag uktiḥ \| sāmargyajuṁṣi tat tad veda-mantrāḥ \| pavitroṣadhayaḥ
sarvodhayo mahoṣadhayaś ca, tāś ca pratiṣṭhā-prasaṅge
śrī-haya-śīrṣa-pañca-rātrādy uktā jñeyā, yathā---

> murā māṁsī vacā kuṣṭhaṁ śaileyaṁ rajanī-dvayam \|
>
> śaṭī campaka-mustaṁ ca sarvoṣadhi-gaṇaḥ smṛtaḥ \|\|
>
> saha-devī vacā vyāghrī valā cātivalā tathā \|
>
> śaṅkha-puṣpī tathā siṁhī sūryāvartā tathāṣṭamī \|
>
> mahauṣadhy aṣṭakaṁ hyetan mahā-snāne niyojayet \|\|iti \|

dvijottamair eva svastyayanaṁ ca vācayitvā puṇyāha-vācanādikaṁ kṛtvā \|
nandāścāsau gopaś ca, mahā-rāja iti mahā-gauravāt, evam agre\'pi \| kiṁ
cānena tasya tatra tatra paramābhijñātā samarthatā ca, samāhita iti
sarvatrāccidratā śraddhā ca bodhitā \| agniṁ hutvā---vaiśyāt tamatvāt
svayam eva vipra-sannidhāne homaṁ kṛtvā mahu-guṇaṁ
rasāmodādi-viśiṣṭa-mantraṁ prādād abhojayad ity arthaḥ \|\|13.15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** adhunānyebhyo viśeṣataḥ
śrī-vallavendrasya śrī-yaśodāvaceṣṭitam āha---ya iti caturbhiḥ \| tatra
ya iti trikam, tatraivekena teṣāṁ brāhmaṇānāṁ sarvottamatvam āha, ya iti
\| asūyādi-catuṣka-vivarjanena prāyo dharma-paratvaṁ
hiṁsā-māna-vivarjanena ca mokṣa-paratvaṁ satyaṁ ca sama-darśanam iti---

> nārāyaṇa-parāḥ sarve na kutaścana vibhyati \|
>
> svargāpavarga-narakeṣv api tulyārtha-darśinaḥ \|\| iti ca \|\|

eka-vākyatayā satyaśīlatvena parama-vaiṣṇavatvaṁ coktam ata eva
sarva-śraiṣṭhyenāsyānte pṛthag uktiḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-nandas tu
brahmaṇāśībhir eva me bālakaḥ kuśalīti jānāti smety āha---ya iti \|
**māno** garvaḥ teṣāṁ taiḥ **kṛtāḥ āśiṣo na viphalāḥ** iti viśvasyeti
śeṣaḥ \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.14 \|\|**

**iti bālakam ādāya sāma-rg-yajur-upākṛtaiḥ \|**

**jalaiḥ pavitrauṣadhibhir abhiṣicya dvijottamaiḥ \|\|**

**śrīdhara-svāmī (bhāvārtha-dīpikā) :** ity evam abhipretya
sāma-rg-yajurbhir upākṛtair abhimantritaiḥ \| pavitrā oṣadhayo yeṣu
jaleṣu taiḥ kṛtvā dvijottamaiḥ kartṛbhir abhiṣicyābhiṣekaṁ kārayitvā
\|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** upākṛtaiḥ saṁskṛtaiḥ \|
oṣadhayaḥ viṣṇukrāntādibījāni \| prādād iti dvayoḥ saṁbandhaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itīti trikālāntar yugmakaṁ
sāma-rg-yajūṁsi tat-tad-veda-mantrāḥ pavitrauṣadhayaḥ sarvauṣadhayo
mahauṣadhayaś ca \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : upākṛtaiḥ** saṁskṛtaiḥ
**pavitrā oṣadhayaḥ** sarvauṣadhi mahauṣadhyādayo yatra tair **jalaiḥ**
karaṇair **dvijottamaiḥ** kartṛbhir **abhiṣicya** abhiṣekaṁ kārayitvā
**hutvā** hāvahitvā mahā-guṇam atisvādāmoda-yuktam \|\|14.15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.15 \|\|**

**vācayitvā svastyayanaṁ nanda-gopaḥ samāhitaḥ \|**

**hutvā cāgniṁ dvijātibhyaḥ prādād annaṁ mahā-guṇam \|\|**

**śrīdhara-svāmī (bhāvārtha-dīpikā) : hutvā** hāvayitvā \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mahā-guṇam** anekarasavat
\|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā)**, **sanātana-gosvāmī
(bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mahā-guṇaṁ**
rasāmodādi-viśiṣṭam \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.7.16 \|\|**

**gāvaḥ sarva-guṇopetā vāsaḥ-srag-rukma-mālinīḥ \|**

**ātmajābhyudayārthāya prādāt te cānvayuñjata \|\|**

**śrīdhara-svāmī (bhāvārtha-dīpikā) : gāvo** gāś ca prādāt \|
**anvayuñjata** **āśiṣo** yuyujuḥ \|\|16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sarva-guṇopetāḥ**
alpāśanātimiṣṭādhika-dugdha-dāna-kṣamīpāgatātāḍana-dohanānabhijña-doha-pradānādi-rūpa-bahu-vidha-guṇa-yuktāḥ
gāḥ \| **abhyudayaḥ** samṛddhiḥ kalyāṇam iti yāvat \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dakṣiṇātvena
sarvālaṅkāra-yuktā uttamā **gāvo** dattā ity āha---gāva iti \| **sarvair
guṇair** bahula-dugdha-nava-vayastvādi-lakṣaṇair yuktāḥ \|
**ātmajasyābhyudayo** deha-balādi-vṛddhir eva \| dharmādis tasmai,
dvandvaikyam \| yad vā, abhyudayo vaibhavam, sa eva
nija-sarva-puruṣārthaḥ, sneha-bharāt tad-artham anu
anna-bhojanādy-anantaram \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gāva** iti sārdhakam \|
**abhyudayaḥ** sarvopadrava-śānti-pūrvakaṁ vaibhavaṁ sa eva
nija-puruṣārthaḥ sneha-bharāt taṁ sādhayituṁ te ca viprāḥ anu
anna-bhojanādy anantaraṁ ayuñjata prayuktavantaḥ āśiṣa ity
uttara-svārasyāt \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** te ca viprā āśiṣo'nvayuñjatety
anvayaḥ \|\|16\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gāvaḥ** gāḥ **guṇāḥ**
bahu-payasvī-ādayaḥ **te** viprā **anu** anantaram **ayuñjata**
svīcakrūḥ \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : gāvo** gāḥ **sarvair
guṇair** bahu-payastvādibhir **upetāḥ** \| **te** viprāḥ āśiṣo
**anvayuñjata** daduḥ \|\|16\|\|

**\...**

**\|\| 10.7.17 \|\|**

**viprā mantra-vido yuktās tair yāḥ proktās tathāśiṣaḥ \|**

**tā niṣphalā bhaviṣyanti na kadācid api sphuṭam \|\|**

**śrīdhara-svāmī (bhāvārtha-dīpikā) : tās** tathaiva babhūvur ity arthaḥ
\|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : mantra-vido**'dhīta-vedāḥ \|
**yuktāḥ** saṁyatāḥ \| tā **āśiṣaḥ** yathā **proktāḥ,** tathā ity arthaḥ
\| atha śakaṭa-pātane śrutiḥ---

> pṛthū ratho dakṣiṇāyā ayojy enaṁ devāso amṛtāso asthuḥ \|
>
> kṛṣṇād udasthād aryā vihāyāś cikitsantī mānuṣāya kṣayāya \|\| \[ṛ.ve.
> 1.123.40\] iti \|

asyā arthaḥ---*pṛthur* mahān \| *rathaḥ* śakaṭaṁ \| *dakṣiṇāyā* diśaḥ
sambandhī mṛtyu-kara ity arthaḥ \| *ayoji* yojitaḥ \| śatrabhir ity
arthāl labhyate tam *enaṁ* rathaṁ *devāso* devāḥ \| *amṛtāso*'mṛtāḥ \|
āsamantāt *asthuḥ* parivārya sthitavantaḥ \| etasminn antare sa rathaḥ
*kṛṣṇāt* kṛṣṇaṁ prāpya tat-preraṇena *udasthāt* utthitaḥ \| *vihāyāḥ*
ākāśāśritāḥ viśeṣeṇa hayate gacchatīti vā yantrotsṛṣṭa-golakavad
ākāśa-mārgeṇotthāya patitaḥ san naṣṭa ity arthaḥ \| tataś ca *aryā*
īśvarī svāminī mātā tatratya-prajā vā *cikitsantī* saṁśayavatī
*mānuṣāya* mānusāsya *kṣayāya* nāśāya \| etena patatā rathenālaṁ bālakaḥ
kathaṁ na nāśita ity atra kāraṇa-viśeṣam apaśyantī mātā
sandihānaivātiṣṭhan na tv īśvara-kṛtyam etad ity avedīd ity arthaḥ
\|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

**viprā mantra-vido**[^40] **yuktās tair yāḥ proktās tathāśiṣaḥ \|**

**tā niṣphalā bhaviṣyanti na kadācid api sphuṭam \|\|**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tāś ca sadyaḥ-phalā ity
āha---**viprā** iti vedārthābhijñāḥ \| ato **yuktā** bhagavad-bhaktā ity
arthaḥ \| śraddhāvān bhajate yo māṁ sa me yuktatamo mataḥ \[gītā 6.47\]
iti śrī-bhagavad-gītādy-anusārataḥ \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kīdṛśās te ? **veda-vidaḥ**
vedārthābhijñāḥ \| \"mantra-vidaḥ\' iti pāṭho bahutra tathāpi
tad-upalakṣaṇatvena sa evārthaḥ \| ato **yuktā** bhagavad-bhaktā ity
arthaḥ \| bhagavān brahma-kārtsnyena \[bhā.pu. 2.2.34\] ity-ādeḥ \|
śraddhāvān bhajate yo māṁ sa me yuktatamo mataḥ \[gītā 6.47\] iti
śrī-bhagavad-gītātaḥ \| atas tair **yā āśiṣaḥ proktāḥ,** **tās**
tathaiva babhūvuḥ \| tad-icchānusāreṇa yathāvasaraṁ tāḥ śrī-bhagavati
vyaktāḥ babhūvur ity arthaḥ \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tāś** cāśiṣas taiḥ **proktās** tat
tathaiva babhūvur iti śeṣaḥ \| brahmaṇya-devatvena tat-tat-prakāśānām
aṅgīkārād iti bhāvaḥ \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ye **viprā** **yuktāḥ**
yoginas **tair yā āśiṣaḥ proktāḥ,** tathā babhūvur iti śeṣaḥ \|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : yuktāḥ** yoginaḥ na kadācid
api kṛṣṇe tat-phalānāṁ sārvadikatvād iti bhāvaḥ \|\|17\|\|

**\...**

**\|\| 10.7.18 \|\|**

**ekadāroham ārūḍhaṁ lālayantī sutaṁ satī \|**

**garimāṇaṁ śiśor voḍhuṁ na sehe giri-kūṭavat \|\|**

**śrīdhara-svāmī (bhāvārtha-dīpikā) :**

utkṣipya mṛdu-pādena śakaṭāṁ vyomni līlayā \|

tṛṇāvartaṁ padāpīḍya bhuvy apātayad arbhakaḥ \|\|\*\|\|

āroham utsaṅgam \|\|18 \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** arbhako nanda-bālaḥ \|
girikūṭavad adri-śṛṅgavat \| kūṭo'strī niścale rāśau
loha-mudgara-dambhayoḥ \| māyādri-śṛṅgayos tucche sīrāvayava-yantrayoḥ
\| anṛte ca iti medinī \| garimāṇaṁ gurutvam \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

vraje virājamāno'haṁ kāñcid arhāmi nāvṛtim \|

iti cikṣepa bhagavān upari-ṣṭhād anaḥ sthitam \|\|\*\|\|

ekadaikā-śabda-vayaḥ prākaṭye eka-hāyanam āsīnaṁ \[bhā.pu. 10.26.6\] ity
agre ṣaḍviṁśādhyāyokteḥ \| yadyapi sadāśeṣa-bhagavattā-prakaṭana-parasya
śrī-kṛṣṇasya tad-varṣa-madhye'nyatrāpi vicitrāṇi parāṇy adbhutāny
ācaritāni sambhavanti, tathā
kaṁsa-prahita-śrīdharākhya-chadma-viprābhibhava-cāturī-mayādīny api
śrī-māthura-loka-prasiddhāni santi, tathāpi sarvatrāprasiddhatvāt \| kiṁ
vā, śrotuḥ śrī-parīkṣitaḥ saptāhāvadhi-jīvitatvena svalpa-kāle
tat-tad-aśeṣa-kathanāsiddher mukhyāny eva śrī-śukadevo'kathayad ity
ūhyam \| kiṁ caikā-śabde śiśoḥ prāyo loke pāda-caṅkramaṇaṁ dṛśyate \|
tatra ca baliṣṭhasya tan-madhye'pi ghaṭate, tathāpi riṅgaṇa-līlāyāḥ
prāgastyāḥ kathanam adbhuta-līlā-prasaṅgāt \| kiṁ vā, tat-tal-līlānām
uttarottaraṁ mādhuryātiśayāpekṣayā \| yaś ca kvacit tad-vyabhicāraḥ, sa
kevalam ānantaryāpekṣayā \| evaṁ prāyo'tra līlā-kramo nāpekṣyaḥ \| tac
cāgre tatra tatra vyaktaṁ bhāvi \|

lālayantī mukha-cumbanaṁ stana-pāyanaṁ tathā kadācil līlayā karābhyaṁ
uttolanaṁ cety ādi-lālanaṁ kurvatī satī paramābhijñety arthaḥ \| iti
lālane sauṣṭavam abhipretaṁ voḍhuṁ \| girer anna-kūṭasya kiṁ vā sumeroḥ
kūṭaṁ svarṇadi-maya-śṛṅgam \| yad vā, girīṇāṁ kūṭaḥ samūhas tadvad
garimāṇaṁ na sehe na śaśāka \| yadyapi viśvambharaṁ taṁ sneha-bhareṇa
sadā vahantyās tasyās tādṛśo'pi bhāvaḥ kiyān ? yad vā,
svabhāvenāgaṇya-brahmāṇḍa-bhārasyāpi nija-nija-bhakta-jane
laghu-rūpatvam eva tasya, tathāpi nabhasi tṛṇāvarta-vadhāya
śrī-bhagavatā lālanāsakta-mātṛkoḍād avataritum apūrvo'dhikaṁ sa
prakāśita iti \| kiṁ vā, tasyā vahana-śaktiḥ kṣaṇam apahṛteti jñeyam
\|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

vraje virājamāno'haṁ kāñcid arhāmi nāvṛtim \|

iti cikṣepa bhagavān upari-stham anaḥ sphuṭam \|\|\*\|\|

ekadā ekā-śabda-vayaḥ prākaṭye eka-hāyanam āsīnaṁ \[bhā.pu. 10.26.6\]
ity agre ṣaḍviṁśādhyāyokteḥ \| lālayantī mukha-cumbanaṁ stana-pānaṁ ca
tathā kadācil līlayā karābhyaṁ uttolanaṁ cety ādi-lālanaṁ kurvantī satī
paramābhijñety arthaḥ \| iti lālane sauṣṭavam abhipretaṁ voḍhuṁ
sva-balena paryāpayitum atrāsyā ekākinītvavad varṇanam \| ekadā
gṛha-dāsīṣu ity-ādi vakṣyamāṇa-prakārāntareṇa mantavyam \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tṛṇāvarta-nāmā
mahāvātyā-rūpī kaścid daityaḥ samāgamiṣyati, mātuḥ kroḍasthaṁ māṁ mātrā
saha yad yad dhunoti, tadā mātā na jīviṣyatīti mātṛ-vatsalaḥ
sarvajña-śiromaṇis tathā-garimāṇaṁ svīcakāra, yathā mātā voḍhum āśaktā
satī bhūau sthāpayatīti pūrvoktaṁ tokācaritam adbhutam ity adbhutatvaṁ
pradarśayann āha---bhūmau nidhāyety ādi \|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rājaty akhila-sampattau
mayy api sañcitaiḥ kim ebhir vastubhir iti sva-mano'bhinadīśvaraḥ ekadā
edābda-vayasi vṛtte sati, eka-hāyana āsīno hriyamāṇo vihāyasā \[bhā.pu.
10.26.6\] ity agretanokteḥ āroham utsaṅgam **ārūḍhaṁ** taṁ **lālayantī**
bhujābhyām uttolanāndolanādibhir ullasantī **giri-kūṭavat**
giri-śṛṅgasyeva **śiśor garimāṇaṁ** **voḍhuṁ na sehe** āgamiṣyantaṁ
tṛṇāvartaṁ samātṛkam evāmuṁ hariṣyantam ālakṣya mātur yaśodāyāḥ kleśo mā
bhūd ity aiśvaryaiva śaktyā tad-uttārāya bhāraṁ kalpayāmāseti jñeyam \|
kiñcid apy upari tolayāmba māṁ vyomni svalitum anāyatto'smy aham ittham
amuṣya kila satyakāmataivānayat tṛṇā-vivartanāsuram \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** caritāntaram āhaikadeti
\| ekābda-vayasi eka-hāyana āsīna ity-ādi vakṣyamāṇāt āroham aṅkam
ārūḍhaṁ sutaṁ kṛṣṇaṁ lālayantī bhujābhyām uttolanāndolanādibhir
ullāsayantīty arthaḥ \| śiśos tasya giri-kūṭavat śaila-śṛṅgasyeva
garimāṇaṁ voḍhuṁ na sehe mātṛ-bhujāndolābhyudita-viyat krīḍecchety
ūrdhva-sthityā sva-krīḍā-sthānāni didṛkṣau ca tasmin sati garimodayāt
tad-aṅkād avatatāra svonnayane tu laghimodayaś ceti bodhyam \|\|18\|\|

**\...**

**\|\| 10.7.19 \|\|**

**bhūmau nidhāya taṁ gopī vismitā bhāra-pīḍitā \|**

**mahā-puruṣam ādadhyau jagatām āsa karmasu \|\|**

**śrīdhara-svāmī (bhāvārtha-dīpikā) :** tṛṇāvartāt svamṛtyu-parihārāya
kṛṣṇenaivātmana utsarād uttārāya kṛtaṁ bhāram ajānaty utpāta-śaṅkayā
mahā-puruṣam ādadhyau \| śrī-kṛṣṇodara-vartināṁ jagatāṁ bhāreṇa pīḍitā
vismitā satī \| yad vā, jagatāṁ madhye karmasu āsa babhūva \| na tu
jagad-udaraṁ taṁ vedety arthaḥ \|\|19-20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mahā-puruṣaṁ bhagavantam
\| yogamāyayā mohitā tad-antstha-viśvam ajānantī \| karmasu gṛha-kṛtyeṣv
āsa \| jagatāṁ bhāreṇety ukteḥ sarva-loka-bhārasya
yaśodā-kartṛka-dhāraṇāsambhavaṁ matvārthāntaram āha---jagatāṁ saṁsāriṇām
madhye karmasu saṁsāra-pradeṣu yajñādiṣv evāsa na tu jñāna-mārga iti
bhāvaḥ \| ity artha iti \| jagad-udara-bhagavad-vedane tu svapne'pi
jagat-karmaṇi prītir nodayata it tātparyam \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** bhūmau nidhāyety ādi
\| mahā-puruṣam ādadhyau garimāṇaṁ śiśor voḍhuṁ nāśakad
ity-ādi---pūrvokta-bhāra-pīḍayā taṁ bhūmau nidhāya jagatāṁ madhye
mahā-puruṣa evāyam ity ādadhyau \| tad anu karmasu gṛha-kṛtyeṣu āsa
babhūva \| yad vā, mahā-puruṣam ādadhyau mahā-puruṣa evāyam iti
cintitavatī, jagatā saha karmasu mā āsa, jagad-vismṛtiḥ karma-vismṛtiś
ca tasyā babhūva \| kevalaṁ tan-mahima-smaraṇenaiva jātāhlādā satī kim
api na sasmāra \| ata eva tadā gṛhe tanayam api vismṛtam \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva bhāreṇa pīḍitā
satī bhūmau nidhāya \| vismitā utpāta-śaṅkayā vigata-sahajanmitā \| yad
vā, akasmād bhāra-bhareṇa vismayaṁ prāptā satī \| jagatāṁ mahā-puruṣaṁ
paramātmānaṁ sva-putra-kṣemārtham \| kiṁ vā, bhāra-viśeṣeṇa manasy
āgataṁ viśvambharaṁ śrī-nārāyaṇam ādadhyau samyak sasmāra \| yato gopī
sahaja-snehārdra-cittety arthaḥ \| tataś ca kṣaṇāt svasthā karmasyāsa,
putrārthaṁ gṛha-kṛtya-vyāpṛtābhūd ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bhūmau nidhāyeti tair
vyākhyātam \| vismitā utpāta-śaṅkayā vigata-sahajanmitā \| yad vā,
akasmād bhāra-bhareṇa vismayaṁ prāptā satī \| jagatāṁ mahā-puruṣaṁ
paramātmānaṁ sva-putra-kṣemārtham \| kiṁ vā, bhāra-viśeṣeṇa manasy
āgataṁ viśvambharaṁ śrī-nārāyaṇam ādadhyau samyak sasmāra \| yato gopī
sahaja-snehārdra-cittety arthaḥ \| tataś ca kṣaṇāt svasthā karmasyāsa,
putrārthaṁ gṛha-kṛtya-vyāpṛtābhūd ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jagatāṁ mahā-puruṣam īśvaram ity
arthaḥ \| karmasu svastyayanādi-rūpa-tad-vātsalya-mayeṣu,
yad-dhāmārtha-suhṛt-priyātma-tanaya-prāṇāśayas tat-kṛte ity anena
kaimutyaṁ pūtanādinā kāryādi-siddheḥ kaṁsena sva-mṛtyur eva prakaṭayatā
prerita ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** mahā-puruṣam ādadhyau
mahā-puruṣo'yam iti cintayāmāsa \| jagatā saha karmasu mā āsa, jagatiṁ
nāsa, karmasv api nāsa, jagad-vismṛtiḥ karma-vismṛtiś cāsīt \| tena
vismaya-vaśād ajñaiva babhūva \| anyathā taṁ bahir nidhāya
gṛha-karma-karaṇena taṁ pratyanādaraḥ syād iti \|\|19\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhūmāv iti \| sambhrameṇa
vismiteti mac-chiśor ayam ākasmiko bhāraḥ kutastyo na jāne kasyacid
bāla-grahasyāveśa-janito veti śaṅkayā jagatāṁ **mahā-puruṣaṁ**
śrī-nārāyaṇam **ādadhya** vaikuṇṭha-diśam ūrdhvam ālokya bhagavaṁs
tvayaiva datto'yaṁ sutas tvayaiva pālanīya iti dhyānenovācety arthaḥ \|
tataś ca vyagrā tat-svastyayanādy-arthaṁ **karmasu** viprāhvānādiṣu āsa
babhūva \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** gopī rājñī yaśodā
bhāra-pīḍitā sambhrameṇa taṁ bhūmau nidhāya śiśor asya kuto'yaṁ bhāra
iti vismitā bāla-graha-nimitto bhaved iti śaṅkamānā tac-chāntaye jagatāṁ
mahā-puruṣaṁ nārāyaṇam ādadhyau karmasu śānti-kara-brāhmaṇākāraṇādiṣv
āsa babhūva \|\|19\|\|

**\...**

**\|\| 10.7.20 \|\|**

**daityo nāmnā tṛṇāvartaḥ kaṁsa-bhṛtyaḥ praṇoditaḥ \|**

**cakravāta-svarūpeṇa jahārāsīnam arbhakam \|\|**

**śrīdhara-svāmī (bhāvārtha-dīpikā) :** *pūrva-ślokasya vyākhyā
draṣṭavyā \|*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** cakravātaś cakrākāra
uddhṛta-bahu-dhūlir vāyus tena svarūpeṇa jahāra utthāpya jagāma
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** jahārāsīnam arbhakam
iti \| āsīnaṁ mātrā yathāvinyatas tathaiva āsīnas tam \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tṛṇam ivāvartayati
viparītaṁ jagat pātayati \| yad vā, gati-vegena tṛṇāny āvartayati
paribhramayatīti tṛṇāvarta iti mahā-baliṣṭhatvam uktam \| kaṁsa-bhṛtya
iti parama-duṣṭatvam \| tatra ca pracoditaḥ kaṁsena pūrvam
asura-mantraṇe \| samprati vā pūtanā-vadhādi-śravaṇena hiṁsārthaṁ
prerito'ta eva jahāra \| āsīnaṁ gamanāśaṅkā-nivṛttaye mātuḥ prīty-artham
\| kiṁ vā, niḥśaṅkaṁ tṛṇāvartena haraṇārtham upaviṣṭam arbhakaṁ
prakaṭita-bālyaṁ saṁvṛtta-gauravam ity arthaḥ \| anyathā haraṇāśakteḥ
\|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** daitya iti yugmakam \|
vātyā-rūpa-daityatvena durvṛttatvaṁ mahā-baliṣṭhatvam apratikāryatvaṁ
coktaṁ kaṁsa-bhṛtya iti parama-dveṣṭṛtvaṁ tatra ca pracoditaḥ pūrvaṁ
bāla-ghātitvena pūtanaiva sāmānyatas tāvat prasthāpitā tasyāś ca
chadmamaya-mūrter api maraṇāc chaṅkākulaḥ sann amūrty eva śakaṭāsuraḥ
prasthāpitaḥ tasya ca vilāyanād antar-bhītaḥ san mūrtāmūrta-dharmo
balavattaro durgraha-rūpo mahā-vāyur eva prakṛṣṭatayā prasthāpita ity
arthaḥ \| sa ca mūle niṣpīḍya gṛhīta iti bhāvi-kautuka-sūcanaṁ cātra
āsīnaṁ tatra mātṛ-dṛṣṭi-patha eveti tasyā vismayo duḥkhātiśayo darśitaḥ
\| arbhakaṁ prakaṭita-bālyaṁ saṁvṛtta-gauravam ity arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** cakravāta-svarūpeṇety ādi \|
āsīnam iti mātrā yatra vinyastas tato'nyatra kāpi gatvā āsīnam ity
arthaḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *pūrva-ślokasya vyākhyā
draṣṭavyā \|*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pracoditaḥ kaṁsena
preṣitaḥ \|\|20\|\|

**\...**

**\|\| 10.7.21 \|\|**

**gokulaṁ sarvam āvṛṇvan muṣṇaṁś cakṣūṁṣi reṇubhiḥ \|**

**īrayan sumahā-ghora-śabdena pradiśo diśaḥ \|\|**

**śrīdhara-svāmī (bhāvārtha-dīpikā) :** īrayan ninādayann ity arthaḥ
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** muṣṇan haran \| pradiśo
vidiśa āgneyyādayaḥ \| diśaḥ prācyādayaḥ \| īrayan sa-śabdāḥ kurvann ity
arthaḥ \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** reṇubhir āvṛṇvan, ata eva
cakṣūṁṣi tatratyānāṁ muṣṇan nitarāṁ mudrayann ity arthaḥ \| yad vā,
gokulaṁ tamasācchādayan cakṣūṁṣi reṇubhir muṣṇan \| etac ca
śrī-yaśodā-dṛṣṭi-vañcanāya \| pradiśo vidiśo diśaś ca
sumahā-ghora-śabdaś ca śiśoḥ krandanāśaṅkayā tad-aśravaṇārtham ata eva
tasya vātyā-rūpatvam \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anyathā haraṇāśakteḥ reṇubhir
āvṛṇvan ata eva tatratyānāṁ cakṣūṁṣi taj-jyotīṁṣi ca muṣṇan pradiśaḥ
vidiśaḥ diśaś ca \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : diśo** vidiśaś ca
**īrayan** pratidhvanayan \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pradiśo vidiśaḥ
daśa-diśaḥ kampayan pratinādayan vety arthaḥ \| vātyā-rūpa-daityatvena
durvṛttatvaṁ mahā-baliṣṭhatvaṁ apatikāryatvaṁ coktam \| kaṁsa-bhṛtya iti
parama-dveṣṭṛtvaṁ tatra ca pracoditaḥ pūrvaṁ bāla-ghātitvena pūtanaiva
sāmānyatas tāvat prasthāpitā tasyāś ca dvayamayamūrter api maraṇāc
chaṅkākulaḥ santamūrty eva śakaṭāsuraḥ prasthāpitaḥ tasya ca
vilāpanāvarta-bhītaḥ san mūrtāmūrte dharmo balavattaro durgahāt
tapo-mahā-vāyur eva prakṛṣṭatatyā prasthāpita ity arthaḥ \|\|21\|\|

**\...**

**\|\| 10.7.22 \|\|**

**muhūrtam abhavad goṣṭhaṁ rajasā tamasāvṛtam \|**

**sutaṁ yaśodā nāpaśyat tasmin nyastavatī yataḥ \|\|**

**śrīdhara-svāmī (bhāvārtha-dīpikā) :** yato yatra nyastavatī tasmin
sthāne nāpaśyat \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nyastavatī sthāpitavatī
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rajaseti jātāv ekatvam \|
rajobhis tat-kṛta-tamasā ca \| yad vā, rajasā yat tamas tena
śrī-bhagavad-darśanaṁ vinā rajas-tamo-guṇābhyām ivāvṛtam āsīd iti
śleṣārthaḥ \| tasmin tatraiva sva-pārśve nyasytavaty api, yato yasmāt
tamaso hetor nāpaśyad iti haraṇādarśanaṁ bodhitam \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rajasā tat-kṛta-tamasā ca
śrī-bhagavad-darśana-vināśakābhyāṁ rajas-tamo-guṇābhyām āvṛtaṁ prathamaṁ
yogināṁ hṛdayam ivāsīd iti śleṣeṇopamā ca tasmin tatraiva sva-pārśve
nyastavaty api yato yasmād raja āder hetor nāpaśyat tasminn ity atra
svayam iti kvacit pāṭhaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tāvad eva daityo jahāreti
tad-dharaṇa-kāle aiśvaryaiva śaktyā bhāra-lāghavaṁ kṛtam iti jñeyam \|
diśo vidiśaś ca īrayan pratidhvanayan yato yatra **nyastavatī** tasmin
sthale \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** yato yatra sthāne
\|\|22\|\|

**\...**

**\|\| 10.7.23 \|\|**

**nāpaśyat kaścanātmānaṁ paraṁ cāpi vimohitaḥ \|**

**tṛṇāvarta-nisṛṣṭābhiḥ śarkarābhir upadrutaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śarkarābhiḥ
atisūkṣma-pāṣāṇa-khaṇḍaiḥ \|\|23 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca,
mahā-daityayopadraveṇa tatratyāḥ sarve'pi kiñcid api nāvidann ity
āha---neti \| param anyam ātmānam api nāpaśyat \| ca-kārān na kiñcid
aśṛṇoc ca \| paraṁ parameśvaraṁ śrī-kṛṣṇam apīti vā \| vimohitaḥ kiñcid
anusandhātuṁ apy aśakta ity arthaḥ \| tatra hetuḥ---tṛṇeti \|
tṛṇāvartena visṛṣṭābhiḥ prakṣiptābhiḥ \| etat sarvaṁ śrī-kṛṣṇasya
nabho-jigamiṣayaiveti jñeyam \|\|23 \|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** param anyam ātmānam api
nāpaśyat \| ca-kārāt kiñcin nāśṛṇoc ca \| vimohitaḥ kiñcid anusandhātum
apy aśakta ity arthaḥ \|\|23 \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.7.24 \|\|**

**iti khara-pavana-cakra-pāṁśu-varṣe**

**suta-padavīm abalāvilakṣya mātā \|**

**atikaruṇam anusmaranty aśocad**

**bhuvi patitā mṛta-vatsakā yathā gauḥ \|\|**

**śrīdhara-svāmī (bhāvārtha-dīpikā) :** khara-pavanaś cakrāt pāṁsu-varṣe
sati \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** khara-pavanaś caṇḍa-vāyus
tasya cakrāt \| yad vā, khara-pavane cakra-pāṁsavo maṇḍalī-kṛta-rajāṁsi
teṣām varṣe samūhe \| satatam anusmarantī nirantaraṁ cintayantī
\|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam
atyanta-gaurava-prakāśanenātmano'nanya-śakya-nayanaṁ śrī-bhagavatā
tal-līlā-śaktyaiva vā \| chalena[^41] bodhitāpi
putrādarśana-mātreṇaivātyākulā satī kiñcid anusandhātum akṣamā bahu
vilalāpety āha---itīti \| sutasya padavīṁ sthitim avasthitiṁ sthānaṁ vā
vilakṣya saurabhyādi-lakṣaṇenānadhigamyavābalā kiñcit kartum
anusandhātuṁ cāśaktā bhuvi patitā saty ati karuṇataraṁ
kāṣṭha-pāṣāṇa-vajra-sārādīnām api bhedakaṁ yathā syāt tathā sutam aśocat
tad-arthaṁ vilāpaṁ cakre \| yad vā, prāg aśocat paścāt mohena bhuvi
patitā yato mātā aho khede \| pāṭhāntare---anusmarantī sutam iti śeṣaḥ
\| suta-padavīm avilakṣyādṛṣṭvābalā mātā yaśodātikaruṇaṁ yathā
tathānusmarantī bhuvi patitā yathā mṛta-vatsā gaus tadvac chuśoca
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam
atyanta-gaurava-prakāśanenātmano'nanya-śakya-nayanaṁ śrī-bhagavatā
tal-līlā-śaktyaiva vātsalyena bodhitāpi putrādarśana-mātreṇaivātyākulā
satī kiñcid anusandhātum akṣamā bahu vilalāpety āha---itīti \|
pūrvokta-prakāra-khara-pavana-cakra-sambandha-pāṁsu-varṣe sati sutasya
padavīṁ mārgṁ kenāpi lakṣaṇenānadhigamyaiva abalā kiñcit kartum
anusandhātuṁ cāśaktā kevalaṁ bhuvi patitā satī atikaruṇaṁ
kāṣṭha-pāṣāṇa-vajra-sārādīnām api bhedakaṁ yathā syāt tathānusmarantī
aśocat \| tad-arthaṁ vilāpaṁ cakre \| yad vā, prāg aśocat paścāt mohena
bhuvi patitā yato mātā hi kheda-niścaye sneha-bhareṇānusandhānābhāve
paramārtatve ca dṛṣṭāntaḥ mṛteti adarśana-mātreṇa mahāniṣṭa-śaṅkotpatteḥ
\|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : khara-pavana-cakrāt
pāṁsu-varṣe** sati **avilakṣya** adṛṣṭvā \|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kharāt pavana-cakrāt
pāṁsu-varṣe dhūli-vikṣepe sati sati avilakṣya adṛṣṭvā \|\|24\|\|

**\...**

**\|\| 10.7.25 \|\|**

**ruditam anuniśamya tatra gopyo**

**bhṛśam anutapta-dhiyo'śru-pūrṇa-mukhyaḥ \|**

**rurudur anupalabhya nanda-sūnuṁ**

**pavana upārata-pāṁśu-varṣa-vege \|\|**

**śrīdhara-svāmī (bhāvārtha-dīpikā) : upārataḥ pāṁsu-varṣasya vego**
yasmiṁs tathā-bhūte **pavane** sati, tatra tasyā **ruditam anuniśamya**
**gopyo ruruduḥ** \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** nanda-gṛhe \|
*tasyā* yaśodāyāḥ \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pavane
upārata-pāṁsu-varṣa-vege** sati **gopyaḥ** prativeśinyaḥ \| **tatra** ca
śrī-vrajeśvarī-gṛhe **ruditam anuniśamya** vīpsayā śrutvā \| tatra ca
śrī-**nanda-sūnuṁ anupalabhya** gatvāpy adṛṣṭvā **bhṛśam
anutapta-dhiyaḥ** satyas tata eva **aśru-pūrṇa-mukhyaḥ** satyo
**ruruduḥ** \| \"anurakta-\" iti pāṭhe śrī-nanda-patnyāṁ śrī-nanda-sūnau
ca **anuraktā dhīr** yāsāṁ tāḥ \| **nanda-sūnum** iti śrī-nandasya
tad-anugatvāt śrī-vraja-vāsināṁ ca sarveṣāṁ rodanaṁ sūcayati \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pavane**
**upārata-pāṁsu-varṣa-vege** sati **gopyaḥ** prativeśinyaḥ \| **tatra**
ca śrī-vrajeśvarī-gṛhe **ruditam anuniśamya** vīpsayā śrutvā \| tatra ca
śrī-**nanda-sūnuṁ anupalabhya** gatvāpy adṛṣṭvā **bhṛśam
anutapta-dhiyaḥ** satyas tata eva **aśru-pūrṇa-mukhyaḥ** satyo
**ruruduḥ** \| \"anurakta-\" iti pāṭhe śrī-nanda-patnyāṁ śrī-nanda-sūnau
ca anuraktā dhīr yāsāṁ tāḥ \| **nanda-sūnum** iti śrī-nandasya
tad-anugatvāt śrī-vraja-vāsināṁ ca sarveṣāṁ rodanaṁ sūcayati \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : uparitaḥ pāṁśu-varṣasya
vego** yatra tathā-bhūte **pavane** sati tatra yaśodāyā **ruditaṁ
niśamya anu** purāntarād api **gopya** āgatya **ruruduḥ** \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.26 \|\|**

**tṛṇāvartaḥ śānta-rayo vātyā-rūpa-dharo haran \|**

**kṛṣṇaṁ nabho-gato gantuṁ nāśaknod bhūri-bhāra-bhṛt \|\|**

**śrīdhara-svāmī (bhāvārtha-dīpikā) :** vātyā cakra-vātas
tad-rūpa-dharaḥ kṛṣṇaṁ haran śānta-rayaḥ kathañcin nabho-gatas tataḥ
paraṁ gantuṁ nāśaknod ity arthaḥ \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tato** nābho-gamanāt param
\| upariṣṭād gantuṁ kaṁsa-samīpaṁ vā ity arthaḥ iti bhāvaḥ \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś ca teṣām
ārti-rodanena nabho-gamana-līlāṁ vihāya daityaṁ hantum udyata ity
āha---tṛṇeti \| bhūri atidūre ānayanārtham īṣad gauravāviṣkārāt
svabhāvād eva vā mahān yo bhāras tam \| yad vā, bhūri-bhāro yasya taṁ
bibhartīti tathā saḥ \| ātmano'pi sakāśād gurumattayā hetunāśmantam
aśmavantaṁ nīlamaṇi-parvatam \| na tu nanda-sūnuṁ taṁ manyamāno'to
haraṇāśaktyā ca moktum icchann api nāśaknot \| yatas tenaiva gale
gṛhītāḥ \| ata evādbhutaṁ lokātītaṁ kautukāvahaṁ vārbhakam \| aśmānam
iti pāṭhaḥ kvacit \| tad-vyākhyā ca kācitkī \| atra ca, yathā hi kenacid
uccair nīyamāno bālako bhayāt tad-galaṁ gṛhṇāti \| tad-gala-grahaṇādinā
laukika-bālya-līlā tathā tasya mahā-daityasyāpy asahya-bhāreṇa
nija-gala-mocanāśaktyā ca tathā tena prakāreṇa māraṇādinā caiśvaryaṁ
prakaṭam eveti dik \|\|26-27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca teṣām ārti-rodanena
nabho-gamana-līlāṁ vihāya daityaṁ hantum udyata ity āha---tṛṇeti \|
tṛṇāvarto vātyāyā rūpa-dharaḥ kṛṣṇaṁ haran nabho-gato bhūtvā tatra
tenāviṣkṛta-bhāreṇa bhūri-bhāravān tata eva ca śānta-rayaḥ san gantuṁ
nāśaknot \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prathamaṁ **kṛṣṇaṁ**
bālakāntaram iva **haran nabhaḥ** atyūrdhvaṁ gataḥ \| tataś ca
**bhūri-bhāra-bhṛd** iti tatra ūrdhva-pradeśe mahā-bhāraṁ taṁ pratiyan
**śānta-rayaḥ** \| tataś ca voḍhum asamartha eva tato **gantuṁ
nāśaknot** \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tṛṇāvartaḥ kṛṣṇaṁ
bālakāntaram iva haran nabho-gatas, tatra bhūri-bhāra-bhṛd atibhāras taṁ
vijānan śāntarayaḥ \| tato voḍhum asamartha eva \| tataḥ paraṁ gantuṁ
nāśaknot \|\|26\|\|

**\...**

**\|\| 10.7.27 \|\|**

**tam aśmānaṁ**[^42] **manyamāna ātmano gurumattayā \|**

**gale gṛhīta utsraṣṭuṁ nāśaknod adbhutārbhakam \|\|**

**śrīdhara-svāmī (bhāvārtha-dīpikā) :** gurumattayā atigauravena taṁ
tathā aśmānam aśmavantaṁ parvata-prāyaṁ manyamānas tenaivātmano gale
gṛhīto dhṛtas taṁ tyaktum icchann api nāśaknod ity arthaḥ \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aśma-śabdo lakṣaṇayā
tadvat paro'trāta āha---aśmavantam iti \| viśvanāthas tu aśmantaṁ iti
pāṭhaṁ matvā aśmavantaṁ iti vyācakhyau tatra varṇa-lopaś chāndasaḥ \|
ātmanaḥ svasya \| taṁ kṛṣṇam \| ity artha iti \| na hy
atigurumad-gṛhīto'jagara-grasta-maṇḍūkavad ātmānaṁ moktuṁ prabhavatīti
bhāvaḥ \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *pūrva-ślokasya vyākhyā
draṣṭavyā \|*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aśmantam aśmavantaṁ
nīlamaṇi-parvataṁ na tu nanda-sūnuṁ taṁ manyamānaḥ, ato haraṇāśaktyā ca
moktum icchann api nāśakat yatas tenaiva gale gṛhītaḥ \| ata evādbhutaṁ
lokātītaṁ kautukāvahaṁ vā arbhakam \| aśmantam iti yuvor anākāv \[pā.
7.1.1\] iti jñāpakāc chāndaso va-lopaḥ, kintu pāṭho'yaṁ kvacid eva
aśmānam iti pāṭhas tu bahutra, atra ca matup-lopaḥ chāndasaḥ \| aśmārṇam
iti pāṭhaś ca bahutra ṭīkā ca tatra tatra tat-tat-prakāraiva
atrārṇa-śabdena varṇa ucyate \| āgamādau tathā dṛṣṭatvāt varṇa-śabdena
caramā bhaṇyate aśma-śabdena kathañcit parvata iti \| atra ca yathā hi
kenacid uccair nīyamāno bālako bhayād galaṁ gṛhṇāti tadvat
bāla-grahaṇādinā laukika-bālya-līlā ca \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** aśmantam iti va-lopaś chāndasaḥ
\|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś ca
niṣpanna-svīya-nabho-vihārābhilāṣo
niṣpādita-svarga-pura-purandhrī-kartṛka-sva-darśanābhilāṣaś ca
bāla-kṛṣṇas taṁ hantuṁ pravavṛte ity āha---tam iti \| **ātmanaḥ**
sakāśād apy atigauravatvena tam **aśmantaṁ** aśmavantaṁ parvataṁ
**manyamānaḥ** utsraṣṭuṁ niḥsārayituṁ **nāśakat** *\|* tatra
hetuḥ---**gale gṛhītas** tenaiva bālya-līlayā sva-patana-bhayād iti
bhāvaḥ \| aśmantaṁ iti yuvor anākau \[pā. 7.1.1\] itivad va-lopaś
chāndasaḥ \| aśmānam iti pāṭhe matul-lopaś ca \| aśmārṇam iti pāṭhe
āśvmārṇavaṁ śilā-samudram ivety arthaḥ \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tataś ca
siddha-viyad-vihārecchor dṛṣṭaḥ sva-krīḍā-sthānaḥ
sādhita-deva-vanitānandaḥ sa yaśodārbhakas taṁ daityaṁ natum ārebhe ity
āha tam iti \| ātmanaḥ sakāśād api gurumattayā atigauravavattvena hetunā
tam aśmānam eka-pāṣāṇa-vapuṣaṁ śailaṁ manyamānaḥ tyaktum icchann api
utsraṣṭuṁ tyaktuṁ nāśaknot yatas tena gale gṛhītaḥ bālya-līlāveśena
sva-patana-bhayād iveti bhāvaḥ \|\|27\|\|

**\...**

**\|\| 10.7.28 \|\|**

**gala-grahaṇa-niśceṣṭo daityo nirgata-locanaḥ \|**

**avyakta-rāvo nyapatat saha-bālo vyasur vraje \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirgata-locano bahir
āgata-netramāṁsarpiḍaḥ \| avyaktarāvaḥ vacanākṛttivarjitaḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gala-grahaṇenaiva
niśceṣṭo hasta-pāda-prakṣepaṇādāv aśakta ity arthaḥ \| gala-grahaṇād eva
nirgateva bahir niḥsṛte locane yasya saḥ \| kiṁ ca, na vyakto na spaṣṭo
na vaktuṁ śakyo rāva ārta-nādo yasya yena vā saḥ \| saha-bālaḥ
śrī-bhagavat-sahitaḥ \| yad vā, sa mahā-baliṣṭhatvādinā prasiddho daityo
bālo mūrkho'yogye'śakye ca karmaṇi pravṛttaḥ \| ata eva vyasur mṛto
vraja-madhye nitarāṁ pṛṣṭhataḥ sarvāṅga-pātam apatat \| harṣe \| pūrvaṁ
pūtanāyāḥ pādādi-vikṣepeṇa mahārta-nādena ca vraja-vāsināṁ mahā-bhayaṁ
vṛttam āsīt, tad adhunā mābhūd iti gala-grahaṇena nabhasy eva māraṇam \|
ata eva nabhasi gamanārthaṁ tṛṇāvartena svasya hāraṇam apīti tattvam
\|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bāla-grahaṇenaiva niśceṣṭaḥ
hasta-pāda-prakṣepaṇādāv aśakta ity arthaḥ \| gala-grahaṇād eva
nirgateva bahir niḥsṛte locane yasya saḥ \| kiṁ ca, na vyaktaḥ kim uktam
iti boddhum aśakyaḥ rāvaḥ ārta-nādo yasya saḥ \| saha-bālaḥ
śrī-bāla-gopāla-sahitaḥ vyasur mṛto vraja-madhye nitarāṁ pṛṣṭhataḥ
sarvāṅga-pātam apatat \| pūrvaṁ pūtanāyāḥ pādādi-vikṣepeṇa
mahārta-nādena ca vraja-vāsināṁ mahā-bhayaṁ vṛttam āsīt tad adhunā
mābhūd iti gala-grahaṇena nabhasy eva māraṇam \| ata eva nabhasi
gamanārthaṁ tṛṇāvartena svasya hāraṇam apīti tattvam \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** gala-grahaṇenaiva
niśceṣṭaḥ avyakta eva ārta-nādo yasya saḥ pūtanārta-nādena vrajaukasāṁ
trāso vṛttaḥ so'dhunā mābhūd iti kaṇṭhaṁ niṣpīḍya nabhasy eva mārita iti
bhāvaḥ \| yato vyasuḥ prāṇa-hīnaḥ \|\|28\|\|

**\...**

\|\| 10.7.29 \|\|

**tam antarikṣāt patitaṁ śilāyāṁ**

**viśīrṇa-sarvāvayavaṁ karālam \|**

**puraṁ yathā rudra-śareṇa viddhaṁ**

**striyo rudatyo dadṛśuḥ sametāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** puraṁ tripura-saṁjñaṁ
mayena racitam \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śilāyaṁ
paśu-pāda[^43]---sammarda-paṅkānudbhavārthaṁ gṛhāntike
śilā-vaddha---bhū-bhāga eva, na tvanyasya kasya-cid uparīty arthaḥ \|
anena pūtanāvad-vṛkṣa-varga-cūrṇanaṁ parihṛtam ata eva viśeṣataḥ śīrṇā
bhagnāḥ sarve\'vayavā yasya \| karālaṁ kaṭhinatarāṅgam api \| yad vā,
ata eva karālaṁ raudram, ākāśān niśceṣṭatayā patane dṛṣṭāntaḥ---puram
iti \| atrāpi viśīrṇetyādi yojyam[^44] \| sametāḥ śrī-yaśodā-pārśve
militāḥ \| yad vā, anyo\'nyaṁ militāḥ satyo rudatyo rudantyo vā sametāḥ
sarvā eva yugapad-dadṛśuḥ, yataḥ striyaḥ sva-bhāvataḥ sneha-viśeṣeṇa
śrī-kṛṣṇa-sakta-cittā ity arthaḥ \| ata eva tāsāṁ śokādhikyena śīghraṁ
tad apanodanārthaṁ tāsām evāntike nipātanād ādau tābhis tad darśanaṁ
sarva-cittākarṣaka-līlaṁ śrī-kṛṣṇaṁ ca dadṛśuḥ \| kathambhūtam ? tasya
daityasyoparilambamānaṁ nila-maṇivad-galato lambitvā sthitaṁ karābhyāṁ
gala-grahaṇāt \| kiṁ vā, patataḥ sato gala-tyāgenorasi śayanāt
\|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śilāyāṁ
paśupāda-sammardakardamānud bhavārthaṁ gṛhāntike śilābaddha-bhū-bhāga
eva na tv anyasya kasyacid uparīty arthaḥ \| anena pūtanāvad
vṛkṣa-varga-cūrṇanaṁ parihṛtam ata eva viśeṣataḥ śīrṇā bhagnāḥ sarve
avayavā yasya karālaṁ kaṭinatarāṅgam api yad vā ata eva karālaṁ raudram
ākāśān niśceṣṭatayā patane dṛṣṭāntaḥ \| puram iti \| atrāpi viśīrṇety
ādi-yojyaṁ sametāḥ śrī-yaśodā-pārśve militāḥ yad vā, anyonyaṁ militāḥ
satyo rudantyaḥ rudatyo vā sametāḥ sarvā eva yugapad dadṛśuḥ yataḥ
striyaḥ strītvena prema-komala-svabhāvataḥ sneha-viśeṣeṇa
śrī-kṛṣṇāsakta-cittā ity arthaḥ \| ata eva tāsāṁ śokādhikyena śīghratad
apanodanārthaṁ tāsām evāntike nipātanād ādau tābhis tad darśanam
\|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.30 \|\|**

**prādāya mātre pratihṛtya vismitāḥ**

**kṛṣṇaṁ ca tasyorasi lambamānam \|**

**taṁ svastimantaṁ puruṣāda-nītaṁ**

**vihāyasā mṛtyu-mukhāt pramuktam \|**

**gopyaś ca gopāḥ kila nanda-mukhyā**

**labdhvā punaḥ prāpur atīva modam \|\|**

**śrīdhara-svāmī (bhāvārtha-dīpikā) :** tasyorasi lambamānaṁ kṛṣṇam
ādāya mātre pratihṛtya samarpya vismitāś ca babhūvur iti \| vihāyasā
gagana-mārgeṇa puruṣādena daityena nītaṁ tathāpi mṛtyu-mukhāt pramuktaṁ
punar labdhvā modaṁ prāpur iti \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mṛtyu-mukhāt pramuktam ity
anena svasyādhokṣajatvaṁ prakaṭitam \| adho na kṣīyate yasmāj jātu
tasmād adhokṣajaḥ iti bhāratāt \| labdhāśiṣaḥ
śrī-kṛṣṇa-prāptyābhilaṣitāḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tam ādāya samarpya
vismitā babhūvuḥ \| daityorasi lambamānatvena kiṁ vālabhya[^45]
lābhādinā tasyāḥ parama-bhāgyānu-sandhānena svasthim antaṁ sarvathā
kuśalinam \| svastimattvam evāha---vihāyasā puruṣādena nītamatosmad
adṛśyāgamya-sthāne bhakṣakena nītatvān mṛtyu-tulyasya tasyāhāratvena
mukhaṁ prāptam api tasmāt prakārṣeṇa kṣatādi-rāhityena muktam urvaritam
iti \| yad vā, vihāyasā puruṣādena nitam ity aty uccapātādi-sambhavāt
sākṣān mṛtyu-mukham iva prāptam api tasmāt pramuktam \| kiñca,
svastimantaṁ svāsthya-yuktaṁ duṣṭasparśādināpi kiñcit vikāreṇāpy
asambandhād atas taṁ prāpyaiva modaṁ prāpuḥ svastimantaṁ prāpya cātīva
moda-prapter ity arthaḥ \| gopyaḥ śrī-yaśodādyās tāsām ādau nirdeśas
tābhiḥ prāk labdhatvāt, sneha-viśeṣeṇa modādhikyāc ca \| gopāś ca kila
niśicitaṁ tādṛśaṁ labdhvā putanādi---bhayāpekṣayā \| kiṁ vā,
janmāpekṣayā punar jātam evety arthaḥ \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ śrī-kṛṣṇaṁ ca
dṛṣṭavatīnāṁ ceṣṭām āha---prādāyety ardhakena \| hasta-dvaya-gṛhītād
galād urasi lambamānaṁ pūrvam āvegasya balavatvāt paścād eva vismayaḥ
daityorasi lambamānatvenālakṣyalābhādinā tasyāḥ
parama-bhāgyānusandhānena ca vismitāḥ anantaraṁ yamunāyām eva tac
charīraṁ vāhayām āsuriti jñayaṁ svastimantaṁ sarvathā kuśalinaṁ
svastimatvam evāha---vihāyasā puruṣādena nītam ato'smad
adṛśyāgamya-sthāne bhakṣakena nītatvāt mṛtyu-tulyasya tasyāhāratena
sukhaṁ prāptam api tasmāt prakarṣeṇa kṣatādirāhityena muktam urvaritam
iti yad vā vihāyasā puruṣādena nītam iti atyuc cāpātādisambhavāt sākṣān
mṛtyu-mukham iva prāptam api tasmāt pramuktaṁ gopyaḥ śrī-yaśodādyāḥ
tāsām ādau nirdeśaḥ tābhiḥ prāk labdhatvāt sneha-viśeṣeṇa modādhikyāc ca
gopāś ca kila niścitaṁ tādṛśaṁ labdhvā punar iti pūtanādi-bhayāpekṣayā
kiṁ vā janmāpekṣayā punar jātam ivety arthaḥ \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tasyorasi** **lambamānaṁ**
kṛṣṇaṁ **ādāya** **mātre** **pratihṛtya** **vismitā** babhūvuḥ \|
urasīti kṛṣṇasya vyathā-bhāvaḥ sūcitaḥ \| asurasya pṛṣṭha-pradeśa eva
śilā-patitatvāt \| **vihāyasā** gagana-mārgeṇa **puruṣādena**
manuṣya-bhakṣakena **nītam** \| ata eva **mṛtyor mukhād** iva **muktam**
\|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.31 \|\|**

**aho batātyadbhutam eṣa rakṣasā**

**bālo nivṛttiṁ gamito'bhyagāt punaḥ \|**

**hiṁsraḥ sva-pāpena vihiṁsitaḥ khalaḥ**

**sādhuḥ samatvena bhayād vimucyate \|\|**

**śrīdhara-svāmī (bhāvārtha-dīpikā) :** parasparaṁ harṣa-kathām
āhuḥ\--**aho bata** iti \| **nivṛttiṁ gamito** mṛtyuṁ prāpitaḥ \| ko'tra
vismayo yujyata evaitad ? iti teṣv eva kecid āhuḥ\--**hiṁsra** iti
\|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ko'tra vismayaḥ* ? kim
atrāścaryam ? *yujyata eva* yuktam eva \| *etat* bālāgamanaṁ
rakṣo-maraṇaṁ ca \| *teṣv eva* vismita-gopeṣv eva \| *kecid* vijñā ity
arthaḥ \| **hiṁsro** hiṁsā-śīlaḥ \| **samatvena** sama-dṛṣṭyā, dvitīyād
vai bhayaṁ bhavati \[br̥.ā.u. 1.4.2\] iti śruteḥ \|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ teṣāṁ nirantaraṁ
sneha-viśeṣa eva vyavardhata, na ca tad-vighātakam īśvara-jñānaṁ vṛttam
ity anyo\'nyaṁ teṣāṁ vārtayaivāha---**aho bata** iti
parama-vismaye\'tyanta-harṣe vā \| **atyadbhutaṁ** mahāścaryam \| tad
evāhuḥ---**eṣa** ity-ādinā \| yad vā, **aho** mahā-khele, **atyadbhutaṁ
nivṛttiṁ gamito\'pi** ākāśopari nayanādinety arthaḥ \| eṣa
vrajaika-prāṇa-rūpaḥ parama-sukumāro\'bhinavo bālaḥ kiñcid api kartum
āśakta ity arthaḥ \| **nivṛttiṁ gamito\'pi** **punar abhyagāt** sukham
āgataḥ, yataḥ **khalaḥ** krūraḥ \| yad vā, **khalo**\'dhamo
hiṁsyāhiṁsya-vicāra-hīno **hiṁsraḥ** \| **samatvena** sarvatra
śuddha-bhāvena, **bhayāt** kathañcit kadācid āpatitāt saṁsāra-lakṣaṇād
api vā, prakarṣeṇa sukham apunarbhavatayā mucyate \| anyat tair
vyākhyātam \| yad vā, punar api vṛttim apunar-āvṛttim iva gamitaḥ,
**abhi** abhayaṁ yathā syāt, tathāgataḥ sva-sthānaṁ prāptaḥ, śatror api
tasya maraṇāt \| tad evāhuḥ---**hiṁsra** iti \| evaṁ punar upadraveṇa
duṣṭa-kaṁsād api cintā na kāryety āhuḥ---**sādhur** iti \| etac ca
śrī-kṛṣṇam ātmānaṁ voddiśyoktam \|\|31\|\|

---------------------------------------------------------------------------------------------------------------------

aho bata atyadbhutam ! eṣa bālo rakṣasā nivṛttiṁ gamitaḥ punar abhyagāt
\|\| hiṁsraḥ khalaḥ sva-pāpena vihiṁsitaḥ, sādhuḥ samatvena bhayād
vimucyate \|

**jīva-gosvāmī (laghu-vaiṣṇava-toṣaṇī) :** evaṁ teṣāṁ nirantaraṁ
sneha-viśeṣa eva vyavardhata, na ca tad-vighātakam īśvara-jñānaṁ vṛttam
ity anyonyaṁ teṣāṁ harṣavārtayaivāha---**aho bata** iti parama-vismaye
atyanta-harṣe vā \| **atyadbhutam** evāhuḥ\--**eṣa** ity-ādinā \|
**eṣa** vrajaika-prāṇa-rūpaḥ parama-sukumāro'bhinavaḥ bālaḥ kiñcid api
kartum aśakta ity arthaḥ \| **nivṛttiṁ gamito\'pi punar abhyagāt**
asmad-abhimukhaṁ prāptaḥ abhi abhayaṁ yathā syāt tathā vā śatror api
tasya maraṇāt nādbhutaṁ caitad ity āhuḥ, hiṁsra iti \| hiṁsraḥ
vicāra-hīnaṁ jighāsuḥ khalaḥ vañcakaś ca ataḥ sva-pāpena vihiṁsitaḥ
sādhu-hiṁsā-mātrādi-doṣa-rahitaḥ samatvena ātmavat
parama-sukha-duḥkha-darśanajena puṇyena pramucyate pramukta ity arthaḥ
\| evaṁ punaḥ punar upadraveṇa duṣṭa-kaṁsād api cintā na kāryeti bhāva
\| sādhur iti śrī-nandam uddiśyoktaṁ gopa-sādhāraṇa-vākyatvāt \| yad vā,
hiṁsra ity-ādikam arthāntaranyāse tatra ca hiṁsyata ity arthaḥ
\|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yuvor anākau (7.1.1) iti jñāpakāt
pramucyate pramukta ity arthaḥ \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** evaṁ bālatve'pi mahāsura
hantṛtva-lakṣaṇenaiśvaryeṇa prakaṭodbhūtenāpi teṣāṁ nandādīnāṁ vātsalyaṁ
na jahāsa, pratyutāvardhataivety āha---aho bateti tribhiḥ \|
**adbhutād** api yad adbhutaṁ tasmād apy adbhutam etat yad eṣa **bālo**
**nivṛttiṁ** amaṅgala-vyañjakatvān maraṇa nāśādi-śabdena vaktum anarhāṁ
daśāṁ prāpite'pi **abhyagāt** punar bandhūnām abhimukhaṁ prāptaḥ \|
ko'tra vismayo yujyata eveti teṣv eva madhye kecid āhuḥ---**hiṁsra** iti
svapāpena niraparādha-nara-bālaka-haraṇa-lakṣaṇena **sādhu**-bālakaḥ
**samatvena** bālatvād eva śatru-mitrādiṣu tulya-buddhitvena \|\|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\
\|\| 10.7.32 \|\|**

**kiṁ nas tapaś cīrṇam adhokṣajārcanaṁ**

**pūrteṣṭa-dattam uta bhūta-sauhṛdam \|**

**yat samparetaḥ punar eva bālako**

**diṣṭyā sva-bandhūn praṇayann upasthitaḥ \|\|**

**śrīdhara-svāmī (bhāvārtha-dīpikā) : no**'smābhiḥ **cīrṇaṁ** kṛtam \|
**pūrtaṁ** vāpī-kūpādi-nirmāṇam\| **iṣṭaṁ** pañca-yajñāgni-hotrādi \|
**dattaṁ** dānam \| **yad** yasmāt tapa-ādeḥ \| **praṇayan** harṣayan
\|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**

> agnihotraṁ **tapaḥ** satyaṁ vedānāṁ cānupālanam \|
>
> ātithyaṁ vaiśvadevaṁ ca **iṣṭam** ity abhidhīyate \|\|
>
> śaraṇāgata-santrāṇaṁ bhūtānāṁ cāpy ahiṁsanam \|
>
> **bhūta-sauhṛdam** ity uktaṁ tat-sarvatra sukhāvaham \|\|

bahir vedi ca yad dānaṁ tad **dattam** abhidhīyate \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** punaḥ
praharṣeṇātma-bhāgyam abhinandantas tathaivāhuḥ---**kim** iti \|
**tapaḥ** kṛcchrādikam \| **adhokṣajasya** indriya-jñānāgocarasyāpi
bhagavato\'**rcana**-rūpam \| evam etaṁ pūrvasyāpi viśeṣaṇaṁ \|
tapa-ādeḥ śrī-bhagavad-arpaṇena tad-arcane paryavasānāt \| yad vā,
adhokṣajasyārcanaṁ yasmāt, tad bhakti-sādhakam ity arthaḥ \| pūrtādikaṁ
coktam---

> vāpī-kūpa-taḍāgādi-devatāyatanāni ca \|
>
> anna-pradānam ārāmāḥ **pūrtam** ity abhidhīyate \|\|
>
> agnihotraṁ tapaḥ-siddhaṁ vedānāṁ cānupālanam \|
>
> ātithyaṁ vaiśvadevaṁ ca **hīṣṭam** ity abhidhīyate \|\|
>
> śaraṇāgata-saṁtrāṇaṁ bhūtānāṁ cāpy ahiṁsanam \|
>
> bahir-vedyāṁ ca yad dānaṁ tad **dattam** abhidhīyate \|\| iti \|

**sampareta** iva, evāpi punar api **diṣṭyā** kṣemeṇākasmād vā
**upasthitaḥ** samīpam āgataḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punaḥ praharṣeṇātma-bhāgyam
abhinandantas tathaivāhuḥ\--**kim** iti \| **adhokṣasyārcanaṁ** yasmāt
tad-arpitatvāt tad-bhakti-sādhakam ity arthaḥ \| sa vai puṁsāṁ paro
dharmo yato bhaktir adhokṣaje \[bhā.pu. 1.2.6\] ity-ukteḥ \| tādṛśaṁ
tapa-ādi \| tatra tapaḥ kṛcchrādi pūrtādikaṁ coktam---

> vāpī-kūpa-taḍāgāni devatāyatanāni ca \|
>
> anna-pradānam ārāmaḥ pūrtam ity abhidhīyateḥ \|\|
>
> agnihotraṁ tapaḥ-siddhaṁ vedānāṁ cānupālanam \|
>
> āthithyaṁ vaiśva-devaṁ ca iṣṭam ity abhidhīyate \|\|
>
> śaraṇāgata-santrāṇaṁ bhūtānāṁ cāpy ahiṁsanam \|
>
> bahir vedyāṁ ca yad dānaṁ tad dattam abhidhīyate \|\| iti \|

yad vā, adhokṣajasyārcana-rūpaṁ tapa-ādi \| tatra tapa ekādaśī-vratādi
\| **pūrtādikaṁ** ca tat sevāṅgatvena kṛtam iti jñeyam \| evaṁ sādṛśye
**sampareta** iva punar api sva-bandhūn praṇayan kurvan sṛjan jīvayann
iti yāvat **upasthitaḥ** samīpam āgataḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-nandādayas tu yady
asya bālasyāmaṅgalam abhaviṣyat tadā sarve vayam ariṣyā miavety
ato'smākam evaitad bahutara-sukṛta-phalam ity āhuḥ---**kim** iti
**cīrṇaṁ** kṛtaṁ **pūrtaṁ** vāpy-ādi-nirmāṇaṁ **iṣṭaṁ** pañca-yajñādi \|
**yat** yasmāt tapa-ādeḥ \| **praṇayan** kurvan jīvayann it yāvat \|
praṇayavantaṁ kurvann iti vā \|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.33 \|\|**

**dṛṣṭvādbhutāni bahuśo nanda-gopo bṛhad-vane \|**

**vasudeva-vaco bhūyo mānayām āsa vismitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vasudeva-vacaḥ
santyutpātāś ca gokule ity evaṁ-rūpaṁ mānayāmāsa \| aho vasudevaḥ kaścid
yogirāja evātītānāgatavittvāt tṛṇāvarta-vadham āha śrutiḥ---sākaṁ yakṣma
prapata cāṣeṇa kikidīvinā sākaṁ va tasya ghrājyā sākaṁ naśya nihākayā
iti \| arthastu---khecaratvena yajñaṁ pūjyam ivātmānaṁ manute mimīte
tolayati vā yakṣma he yakṣma rākṣasa tad vatpīḍaketi vā \| cāṣeṇa
tad-varṇena hariṇā tava hantrā sākaṁ prapata bhūmāv iti śeṣaḥ kikinājñaḥ
san san dīvyatīti kikidīviḥ \| auṇādikaḥ ki-pratyayaḥ upadhādīrghaś ca
ki-dhātor bāhulakāt ki-pratyaye liḍabhāve ca cutvābhāve kikirvidvān tena
vā \| tasya vāyorghrājyā gatyā yayā dhūlivātyārūpayā enam upari nītavān
asi tayā sākaṁ naśya nāśaṁ prāpnuhi \| nihākayā gatyā ca sākaṁ vā
sāhityaṁ patana eva na tu nāśe'tas tena saha patitaḥ san svayam eka eva
nāśaṁ prāpnuhīty arthaḥ \| evaṁ devair uktas tṛṇāvartaḥ papāta mamāra
cety arthaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ sāmānyataḥ sarveṣāṁ
śrī-bhagavati senehabharo darśitaḥ viśeṣataś ca
śrī-vallavendrasyotpāta---nirdhāreṇa punas tac chaṅkayāsau
vyavardhatatarām ity āśayenāha---dṛṣtveti \| bahuśa ity anenānyāny api
śrī-bhagavatas tādṛśāni caritāni sūcitāni \| tad aśeṣākathane siddhānto
likhita eva \| vasudevasya vacaḥ santy utpātāś ca gokule
\[bhā.pu.10.5.31\] iti vismitaḥ san tasya jñānātiśayena \| evaṁ
vrajānandanāt pṛthī-pālanāc ca nanda-gopa iti śeṣārthaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ sāmānyataḥ sarveṣāṁ
śrī-bhagavati snehabharo darśitaḥ viśeṣataḥ
śrī-vallavendrasyotpāta-nirdhāreṇa punas tac chaṅkayāsau
vyavardhatattarām ity āśayenāha---dṛṣṭveti \| bahuśa ity anenānyāny api
śrī-bhagavatas tādṛśāni caritāni sūcitāni tāni ca
śrī-māthura-loaka-prasiddhāni
śrīdharākhya-cadma-viprābhibhava-cāturīmayādīni śrī-munīndreṇa
rājño'lpāyaṣṭratvenānuktāny api jñeyāni bṛhad vanaṁ eva nānyatrati
viśeṣa-śaṅkā-nidānam \| evaṁ vrajānandāt pṛthivī-pālanāc ca nanda-gopa
iti śleṣaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.7.34 \|\|**

**ekadārbhakam ādāya svāṅkam āropya bhāminī \|**

**prasnutaṁ pāyayām āsa stanaṁ sneha-pariplutā \|\|**

**śrīdhara-svāmī (bhāvārtha-dīpikā) :**

tṛṇāvartāgame dṛṣṭa-gauravāśaṅkinīṁ prasūm \|

bodhayan darśayāmāsa jṛmbhamāṇi mukhe jagat \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prasūṁ mātaraṁ yaśodāṁ
bodhayann īśvaratvaṁ jñāpayan \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā)**, **jīva-gosvāmī
(laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

jagad-bhrāmaka-vibhraṁśān bhaktyā bhānti sādhavaḥ \|

ato rajas-tamo-netṛ-tṛṇāvartam ahan prabhuḥ \|\|

prasaṅgāt punar apy adbhutaṁ caritam āha---ekadety ādinā \| ekadā
kasmiṁścit kāle kālāniyamaḥ \| śrī-bhagavataḥ kāla-pāratantryābhāvāt \|
kiṁ vā, bālo'pi tāruṇyasya tāruṇye'pi bālyasya pradarśanena
vayo-nirdhārāśakter iti \| ādāya bhūmau krīḍantaṁ tata ā balād gṛhītvā
\| kiṁ vā palyaṅkikāyāṁ śayānaṁ taṁ tato gṛhītvā \| bhāvinī paramottamā
nārī śrī-yaśodā \| ataḥ putra-sneha-rase pariplutātyantaṁ nimagnā \| ata
eva prasnutaṁ prakarṣeṇa vastrādy-ādī-karaṇena sadā kṣarat-stanyam
\|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rajas tamaḥ-svabhāvaṁ
mad-bhrāmakaṁ gurumāninaṁ nighnan nijān bibharmīti tṛṇāvartadruhān api
atha pūrva-pūrva-bhayāt punar aniṣṭa-śaṅkayā śuṣyantīm iva tāṁ
sāntvayituṁ līlā-śaktir eva tasmin kañcit prabhāvaṁ darśayati---ekadety
ādinā \| ādāya [pakṣyakkikāyāṁ]{.mark} śayānaṁ taṁ tato gṛhītvā bhūmau
krīḍantaṁ tato vā balāt gṛhītvā bhāvinī svabhāvataḥ sad bhāva-yuktaḥ
viśeṣatas tādṛśa-putra-sneha-rasena pariplutātyantaṁ nimagnā ata eva
prasnutaṁ prakarṣeṇa vastrādyādrīkaraṇena sadā kṣarat stanyam \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

**\|\| 10.7.35 \|\|**

**pīta-prāyasya jananī sutasya rucira-smitam \|**

**mukhaṁ lālayatī rājan jṛmbhato dadṛśe idam \|\|**

**śrīdhara-svāmī (bhāvārtha-dīpikā) :** pīta-prāyasya pītaḥ prāyaḥ stano
yena tasya \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pīta-prāyaḥ pīta iva stano
yena kṛṣṇena tasya \| prāyaḥ sādṛśya-bāhulya-prāṇāntānaśaneṣu ca iti
śāśvataḥ \| stanavad asya lopas tv ārṣaḥ \| jṛmbhato mukhaṁ prasārayataḥ
idaṁ dṛśyaṁ viśvam \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** jananīti sutasyeti ca
sneha-bharaṁ bodhayati \| tatra ca rucira-smita iti parama-saundaryam \|
ato lālayantī jṛmbhamāṇasya tal-lālana-janitānanda-bharālasyena jṛmbhāṁ
kurvataḥ sataḥ \| mukhe mukha-vivarāntaḥ, dvitīyānta-pāṭhe mukhaṁ
lālayantī tad-dvārā jaṭhare dadarśeti jñeyam \| kṛtsnasya cāntar jaṭhare
jananyā \[bhā.pu. 10.14.16\] iti śrī-brahma-stuteḥ \| saptamy-anta-pāṭha
eva teṣāṁ sammataḥ \| atrāgre'pi mukha eva viśva-darśanasya vyākhyānāt
\| rājann iti paramāścaryeṇa sambodhanam \| yad vā, yathā
tvat-pitāmahenārjunena bhārata-yuddhe dṛṣṭaṁ, tadvad iti na mantavyam,
kintu tato'pi viśiṣṭam iti sūcayati \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** pītaprāyasyeti pītā gāvo
vibhaktā bhrātara itivat kartari ktaḥ bhāvaktāntāt pītaṁ pānaṁ
prāyamīṣad asiddhaṁ yasyeti vā ṭīkā-mate stana---śabda-lopo'trārṣa eva
jananīti sutasyeti ca snehabharaṁ bodhayati tatra ca rucira-smita iti
parama-saundaryam ato lālayantī jṛmbhamāṇasya tal
lālana-janitānandabharālasyena jṛmbhāṁ kurvatassataḥ mukhe
mukha-vivarāntaḥ dvitīyānta-pāṭhe mukhaṁ lālayantī tad dvārā jaṭhare
dadarśeti jñeyaṁ kṛtsnasya cāntar jaṭhare jananyā iti brahma-stuteḥ
saptamyantaḥ pāṭha eva teṣāṁ sammataḥ apre'pi mukhe darśanasya
vyākhyānādidam asmābhir yad dṛśyate tad eva viśvaṁ na tv anyat tasya
vigrahasyācintya-śaktyā vibhutvād iti bhāvaḥ \| ata eva tatra viśvasya
samparko nasty tad uktaṁ śrī-bhagavad upaniṣatsau \|

> mayā tatam idea sarvaṁ jagad avyakta-mūrtinā \|
>
> matsthāni sarvaṁ bhūtāni na cāhaṁ teṣv avasthitaḥ \|\|

na ca mat sthāni bhūtāni paśya me yogam aiśvam

iti jagad udaratvantu tad aṁśāṁśa-garbhodakaśāyina eva tac ca
pralaya-kāle sūkṣmatayaiveti \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** pīteti \| pītā gāvo vibhaktā
bhrātara ity-ādi-prayoga-darśanāt kartari ktaḥ, āgata-prāya itivat \|
idaṁ yad asmābhir darśyate tad eva nānyad ity acintya-śaktyā tasya
vigrahasya vibhutvaṁ pralaye tad-aṁśāṁśasya garbhodaśāyina ity arthaḥ
\|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pīta-prāyasya** iti \| pītā
gāvo vibhaktā bhrātara itivat kartari ktaḥ \| stanaṁ pītavat prāyasyety
arthaḥ \| **mukhe** mukha-vivarāntaḥ dvitīyānta-pāṭhe **mukhaṁ**
lālayantī tad-dvārā jaṭhare dadarśeti jñeyam \| kṛtsnasya cāntar jaṭhare
jananyā \[bhā.pu. 10.14.16\] iti brahma-stuteḥ \| **idam** asmad dṛśyaṁ
viśvam eva tadīya-vigrahasya mātṛkoḍagas tasyāpy acintya-śaktyā
vibhutvena sarva-jagad-adhiṣṭhānatvāt \| **jṛmbhata** iti
jṛmbhaṇocita-kṣaṇe'pi sa-viśeṣa-sarva-viśva-darśanam acintya-śaktyaiva
niṣpāditam \|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pīta-prāyasyeti \| pītaṁ
pānaṁ tad yasyāsti sa pītaḥ \| mukhaṁ lālayatīti cibukaṁ gṛhītveti śeṣaḥ
\| jṛmbhatas tasya mukha-dvārā jaṭhare idaṁ viśvaṁ dadṛśe \| kṛtsnasya
cāntar jaṭhare jananyā \[bhā.pu. 10.14.16\] iti vakṣyamāṇāt \|
jṛmbhaṇocita-kāla eva kṛtsna-viśva-darśanam tad-acintya-śaktyi-siddhaṁ
bodhyam \| iyaṁ mat-prasūḥ sarvajñaiva kintu mad-aiśvarya-svarūpaṁ
sadaiva jānāti, na tu dṛṣṭāvatī tad-adarśanād eva mayi bhayaṁ śaṅkatī
tad enām aiśvaryaṁ pradarśya niḥśaṅkayāmīti tad adarśayad iti bhāvaḥ
\|\|35\|\|

**\...**

**\|\| 10.7.36 \|\|**

**khaṁ rodasī jyotir-anīkam āśāḥ**

**sūryendu-vahni-śvasanāmbudhīṁś ca \|**

**dvīpān nagāṁs tad-duhitṝr vanāni**

**bhūtāni yāni sthira-jaṅgamāni \|\|**

**śrīdhara-svāmī (bhāvārtha-dīpikā) :** nagān girīṁs teṣāṁ duhitṝr nadīḥ
\|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** rodasī dyāv-ābhūmī \|
jyotiṣāṁ tārāṇāṁ anīkaṁ gaṇam \| śvasano vāyuḥ \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** idantāparāmṛṣṭam
evāha---kham iti \| antarikṣaṁ rodasī divaṁ bhūmiṁ ca \| evaṁ
bhuvaḥ-svar-bhūr iti loka-trayam \| tena ca tatratyāḥ jñeyāḥ \| tatraiva
viśeṣa-vivakṣayānuktān api saṅgṛha-jāti-bhūtānīti \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** idantā-parāmṛṣṭam
evāha---kham iti \| antarikṣaṁ rodasī divaṁ bhūmiṁ ca \| evaṁ
bhuvaḥ-svar-bhūr iti loka-trayam \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nagān dvīpākhyākarān
jambvādi-vṛkṣān parvatāṁś ca tad-duhitṝr nadīḥ \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : nagān** dvīpātidhākarān
jambv-ādi-vṛkṣān parvatāṁś ca **tad-duhitṝr** nadīḥ \|\|36\|\|

**\...**

**\|\| 10.7.37 \|\|**

**sā vīkṣya viśvaṁ sahasā rājan sañjāta-vepathuḥ \|**

**sammīlya mṛgaśāvākṣī netre āsīt suvismitā \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā yaśodā \| sahasety
ākasmike \| mṛga ekas tac-chāvas tad-bālas tat-tulya-netrā saṁmīlyeti \|
viṣṇor dhyānārthaṁ bhagavan nārāyaṇa rakṣa rakṣa mat-sutam asmād utpātād
iti vitrasta-dṛṣṭitvān mṛga-śāvākṣīti bhāvaḥ \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vīkṣya sākṣād dṛṣṭvā,
sahasākasmād yugapac cety arthaḥ \| viśvam aśeṣaṁ jagad evety anuktam
api tat-kāraṇādikaṁ saṅgṛhītam \| tac cāgre punar
viśva-darśane---vaikārikāṇi \[bhā.pu. 10.8.38\] ity-ādinā vyañjayitavyam
\| sañjāta-vepathuḥ paramādbhutatvenotpāta-śaṅkayā vā netre nimīlya
tad-darśanāya nijākṣiṇī mudrayitvā, anena bahir-netrābhyām evaikadaiva
tad-darśanaṁ bodhitam \| evam arjunas tasyā viśeṣaś ca---divyaṁ dadāmi
te cakṣuḥ \[gītā 11.8\] iti taṁ prati śrī-bhagavad ukter anyathā
vividha-vyavadhānādinā viśvasya tasmin yugapad-darśanāsambhavāt \| asyāś
ca śrī-bhagavat-sneha-bhara-prabhāveṇa dṛgbhyām eva sākṣād-darśanāt
jaṭharāntas tad-darśanaṁ ca śrī-bhagavao jagad-udaratvāt \| tac ca
sṛṣṭy-ārambhe tata eva nābhi-dvārā loka-padmāvirbhāvādinā vyaktam eva \|
etac ca tad-aṁśena nārāyaṇenābhedād uktam \| kiṁ vā, jaṭharāntas
tad-darśanenāntar-dṛṣṭir abhipretā, tayā tasya sattva-darśanam
upapadyata eva, kintu bahiḥ saundaryādi-darśanena jāyamānānanda-viśeṣāt
tat-tac-chameveti dik \| mṛga-śāvākṣīti saundarya-viśeṣeṇa
kamala-locanasya śrī-bhagavato mātṛtva-yogyatokteḥ \| atas
tat-tad-darśanādikaṁ sambhāvyam eveti bhāvaḥ \| suvismitāsīt kim idaṁ
kuto vā paśyāmīti parama-vismayaṁ prāptā \| atas tasmiṁs tasyāḥ
sneha-vighātakam īśvara-jñānaṁ nābhūt \| parameśvare tat-sambhāvanayā
vismayānutpatteḥ \| kintu sva-putra-vivṛddha eveti jñeyam \| yad vā, aho
mama mano-vibhrama-mahimāyam \| yena sva-bālake'py asminn evaṁ dṛśyata
iti \| suśobhanaṁ viśiṣṭaṁ cānyato vilakṣaṇaṁ smitaṁ yasyās tathā-bhūtā
babhūva \| nija-manobhrama-viśeṣaṁ matvā svayam evātmānaṁ hasitavatīty
arthaḥ \| he rājan ! sarvatra prakāśamāneti tat tattvaṁ
tavyavāvadhāryate, na tv anyeneti bhāvaḥ \| atra ca
sva-siddhānto'yaṁ---sākṣāc
chrī-bhagavad-darśanānanda-vighātaka-viśva-darśanasya parihārāya
netra-nimīlanaṁ, sākṣād virājamāne'pi bhagavaty aho bata
tad-itara-darśanaṁ syād iti tan-māyā-balānusandhānena bhaya-kampaḥ
suvismitatvaṁ ceti \|

śrī-kṛṣṇa-kṛpayāneka-siddhānteṣu sphuratsv api \|

nija-rucy-anusāreṇa siddhānto'tra vilikhyate \|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vīkṣya sākṣād dṛṣṭvā, sahasā
akasmād yugapac ca ity amaraḥ \| viśvam aśeṣaṁ jagad evety anuktam api
tat-kāraṇādikaṁ saṅgṛhītam \| tac cāgre punar
viśva-darśane---vaikārikāṇi \[bhā.pu. 10.8.38\] ity-ādinā vyañjayitavyam
\| sañjāta-vepathuḥ paramādbhutatvena utpāta-śaṅkayā vā \| netre
saṁmīlya tad-darśanāya nijākṣiṇī mudrayitvā, anena nijābhyāṁ
bahir-netrābhyām evaikadaiva tad-darśanaṁ bodhitam, na ca
divya-dṛṣṭy-ādi-prāptiḥ, pratyuta tataḥ śrī-kṛṣṇa-premānanda-lakṣmyā eva
dāsīyamānā kācid iyam api śaktis tasyāṁ vartata iti lakṣyate \|
netra-nimīlanād anādṛteva seti tarkyate \| tad uktaṁ
śrī-nārada-pañcarātre---

> hari-bhakti-mahā-devyāḥ sarvā mukty-ādi-siddhayaḥ \|
>
> bhuktyaś cādbhutās tasyāś ceṭikāvad anuvratāḥ \|\| \[bha.ra.si.
> 1.1.34\] iti \|

tathapi tadānīm udbhūtaḥ vāt tādṛśa-līlodayāvasare sva-dāsyam eva
saphalayantī vismaya-dvārā tām ātmeśvarīm ullāsayitum evam anuvartate
iti ca gamyate mṛga-śāvākṣīti muneḥ
śrī-kṛṣṇa-vātsalyamaya-śobhā-viśeṣa-virocamāna-tan-mātṛ-locana-saundarya-sphuraṇollāsa-mayaṁ
vacanam \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sahasā** akasmāt yugapac ca
\| **sañjāta-vepathur** utpāta-śaṅkayā \| **saṁmīlyeti**
śrī-viṣṇu-dhyānārthaṁ bhagavan nārāyaṇa rakṣa rakṣa ! mat-sutam asmād
utpātād iti vitrasta-dṛṣṭitvāt **mṛga-śāvākṣī** \|

> pūtanādi-vadhaiśvaryaṁ na prema samacūkucat \|
>
> pratyutāvardhayat tasminn ariṣṭa-pratiśaṅkayā \|
>
> nanda-bhāgyādi-hetūnāṁ tatrābhūd yadi kalpanam \|
>
> tato nirhetur eveyam aiśvarī śaktir āgatā \|\|
>
> vibhutva-darśikā kṛṣṇa-dehasya sphuṭām eva hi \|
>
> tathāpi vismitivāsīn mat-putrasyedam adya kim \|\|
>
> natvaiśya-jñāna-sambhrāntyā vātsalye śithilābhavat \|
>
> na cātra sambhavet kiñcit pūrvavad dhetu-kalpanam \|\|
>
> tac cāpi vastuto gāḍha-premormi-mayam eva hi \|
>
> iti niṣkampatā premṇaḥ khyāpitā syān muhur muhuḥ \|\|

evaṁ ca---

> prema-devyā parīkṣārtham āgacchantyas tarāntarā \|
>
> śaktir eṣāhareḥ kintu tayā dāsīkṛtā bhavet \|\| iti \|\|37\|\|

iti sārārtha-darśinyāṁ harṣiṇyāṁ bhakta-cetasām \|

daśame saptamo'dhyāyaḥ saṅgataḥ saṅgataḥ satām \|\|\*\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sahasā akasmād yugapac ca
sañjāta-vepathur ity āścarya-darśanāt nimīlya netre iti tad-darśanāya
suvimsiteti katham etāvaty udare viśvam idaṁ bhātīti vismayena
citritevābhūd ity arthaḥ \|

> pūranām oṣṭhayoḥ sparśāc chakaṭaṁ padayoḥ śiśuḥ \|
>
> bhujayoś ca tṛṇāvartam ahann āsye kṣitākhilaḥ \|\|
>
> ahīna-nara-ceṣṭābhir ābhir līlābhir acyutaḥ \|

nijaiśvaryasya pūrṇatvaṁ mādhuryaṁ ca vyajijñapat \|\|37\|\|

**\...**

iti śrīmad-bhāgavate mahā-purāṇe pāramahaṁsyāṁ saṁhitāyāṁ

daśama-skandhe tṛṇāvarta-mokṣo nāma

saptamo'dhyāyaḥ

\|\|10.7\|\|

**(10.8)**

## aṣṭamo'dhyāyaḥ

### gargāgamanaṁ, jātakakathana-pūrvakaṁ nāma-karaṇa-saṁskāraḥ, mṛd-bhakṣaṇa-vyājena yaśodāyai viśva-rūpa-prakaṭīkaraṇaṁ ca \|

**\|\| 10.8.1 \|\|**

śrī-śuka uvāca---

**gargaḥ purohito rājan yadūnāṁ sumahā-tapāḥ \|**

**vrajaṁ jagāma nandasya vasudeva-pracoditaḥ \|\|**

**śrīdhara-svāmī (bhāvārtha-dīpikā) :**

aṣṭame nāma-karmāsya bāla-krīḍā-kutūhale \|

mṛd-bhakṣaṇābhiyoge ca viśva-rūpaṁ nirūpyate \|\|

viśvarūpādi-bālasya niśamyāśaṅkinaḥ pituḥ \|

nāma-kṛd-garga-vākyena nijaṁ tattvam asūsucat \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *bāla-krīḍāyāḥ kutūhale*
kautuke *mṛd-aśana*-sambandhe ca \| *āśaṅkinaḥ* śaṅkāvantaḥ \| *pitur*
nandasya \| *nijaṁ tattvaṁ* svam aiśvaryam \| **sumahātapāḥ**
sarva-tapasvi-mukhyaḥ \|\|1\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam aiśvarya-saṁvalitaṁ
bālya-caritam uktvādhunā kevalaṁ bālya-svābhāvikaṁ parama-manoharaṁ
yathā-kramaṁ kathayann ādau yathā-kālaṁ nāma-karaṇam aha garga ity-ādinā
janā ity atyantena \| he rājann iti kṣatriyāṇāṁ purodhasaiva saṁskārāḥ
kriyanta iti vyavahārā bhavatā jñayata eveti bhāvaḥ \| su-mahā-tapāḥ \|
yad vā, śrībhagavan nāma---bhāgyavān \| yad vā, mahā-bhāgavatottama ity
arthaḥ \| vasudevena prerita iti putra-saṁskāre\'py ājñāyā apekṣyatvāt
\|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam aiśvarya-saṁvalitaṁ
bālya-caritam uktvādhunā kevalaṁ bālya-svābhāvikaṁ parama-manoharaṁ
yathā-kramaṁ kathayann ādau yathā-kālaṁ nāma-karaṇam aha garga ity-ādinā
janā ity aty antena \| he rājann iti kṣatriyāṇāṁ purodhasaiva saṁskārāḥ
kriyanta iti vyavahārā bhavatā jñayata eveti bhāvaḥ \| su-mahā-tapāḥ \|
yad vā, śrībhagavan nāma---bhāgyavān \| yad vā, mahā-bhāgavatottama ity
arthaḥ \| vasudevena prerita iti putra-saṁskāre\'py ājñāyā apekṣyatvāt
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** adhokṣaja-dhiyā
tad-adhiṣṭhānatvenābheda-dṛṣṭyā \|\|1\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

aṣṭame nāma-karaṇaṁ riṅgaṇaṁ gavyam oṣaṇam \|

mṛd-bhakṣaṇaṁ viśva-rūpa-darśanaṁ ca nigadyate \|\|

asura-vadha-prasaṅga-saṅgatyaiva tṛṇāvarta-vadham uktvā tat prācīnāni
nāma-karaṇādīni caritāny anusmṛtya vaktum upakramate-gargaḥ purohita
ity-ādinā \|\|1-3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.2 \|\|**

**taṁ dṛṣṭvā parama-prītaḥ pratyutthāya kṛtāñjaliḥ \|**

**ānarcādhokṣaja-dhiyā praṇipāta-puraḥsaram \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adhokṣaja-dhiyā,
avyakta-rūpiṇo viṣṇoḥ svarūpaṁ brāhmaṇā bhuvi ity ukteḥ \|\|2\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ānarca nanda iti śeṣaḥ \|
adhokṣajadhiyendriya-jñānāgocaro\'pi bhagavān ayaṁ sākṣād-bhūta
iti-baddhayā, iti parama-bhaktir uktā \| yad vā, śakaṭasya śrī-bhagavad
uparyapatanādinā śakaṭākṣasyādhaḥ punar jāta ivety evaṁ
śakaṭa-bhañjanānantaraṁ vraje\'dhokṣajana-nāmnā prasiddhe tasmin
sva-putradhiyā tad āsaktyā tat kṣemārtham ity arthaḥ \| praṇipāto
daṇḍavat-praṇāmo vinayenāti-namratā vā, tat pūrvakam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ānarca nanda iti śeṣaḥ \|
adhokṣaja-dhiyā parameśvara eva bhaktyety arthaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.3 \|\|**

**sūpaviṣṭaṁ kṛtātithyaṁ girā sūnṛtayā munim \|**

**nandayitvābravīd brahman pūrṇasya karavāma kim \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sunṛtayā
yathārtha-madhurayā \| pūrṇasya kṛtakṛtyasya \| nandayitvā ślāghayitvā
\|\|3\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** su-upaviṣṭaṁ
pāda-prakṣālanādinā pathi---śramāpanodanena sadāsane sukhopaviṣṭam,
kṛta-maunam ity arthaḥ \| pūrṇasya śrī-bhagavad-bhaktyā
siddha-sarvārthasya \| tatra hetuḥ---**brahman** ! he
sarva-veda-svarūpeti vedasya hi sṛṣṭayādau stutyā suprasanne bhagavati
bhakti-viśeṣeṇabhīṣṭa-siddheḥ, tad ākhyānaṁ bṛhad-vāmana-purāṇe vyaktam
eva \| yad vā, sākṣād-brahma-svarūpeti \| tasya hi bhagavan
mahā-vibhūtitvena svata eva sākṣat sarvārtha-sampatteḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sūpaviṣṭaṁ
pāda-prakṣālanādinā pathi śramāpanodanena sadāsane sukhopaviṣṭam, kṛtam
ātithyaṁ madhuparkādy-arpaṇa-lakṣaṇaṁ yasya taṁ sūnṛtayā
madhura-stotra-rūpayā muniṁ nandābhipreta-śravaṇāya prāk kṛtaṁ maunam
ity arthaḥ \| pūrṇasya śrī-bhagavad-bhaktyā siddha-sarvārthasya \| tatra
hetuḥ---brahman ! he sarva-vedārtha-jñānena bṛhattama, bhagavān brahma
kārtsnyena ity-ādinā, vedaiś ca sarvair aham eva vedyaḥ \[gītā 15.15\]
ity-ādinā ca tad-bhaktāv eva tātparya-paryavasānāt \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.4 \|\|**

**mahad-vicalanaṁ nṝṇāṁ gṛhiṇāṁ dīna-cetasām \|**

**niḥśreyasāya bhagavan kalpate nānyathā kvacit \|\|**

**śrīdhara-svāmī (bhāvārtha-dīpikā) :** pūrṇaś cet kathaṁ dhanināṁ gṛham
āgatas tatrāha---mahad-vicalanam iti \| mahatāṁ svāśramād anyatra
vicalanaṁ na svārthaṁ kintu gṛhiṇāṁ maṅgalāya \| nanu tarhi sa eva
mahad-darśanārthaṁ kim iti nāgacchanti tatrāha \| dīna-cetasāṁ kṛpaṇānāṁ
kṣaṇam api gṛhaṁ tyaktum aśaknuvatām ity arthaḥ \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pūrṇatvam āśaṅkya
samādhatte---mahad ity-ādi \| niḥśreyasatvam āśaṅkate---nanv iti \| yadi
mahad-vicalanaṁ gṛhi-maṅgalaṁ tarhi tadā, ta eva gṛhiṇa eva \| ity artha
iti---idaṁ kṛtam idaṁ kariṣya ity evam iti kṛtyāsaktatvāt teṣāṁ nahi
mahad-darśanāvakāśa iti bhāvaḥ \|\|4\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahatāṁ
śrī-bhagavat-sevaika-niṣṭhānāṁ viśeṣeṇa calanaṁ sva-sthānād anyatra dūre
gamanam \| nṛṇām iti karma-svadhikāreṇa sadā tat parāṇām ity arthas
tatrāpi gṛhiṇām ata eva dīna-cetasāṁ niḥśreyasāya sarva-maṅgalāya \|
bhagavan ! he sarvajñety arthaḥ, pravṛttiṁ ca nivṛttim ity-ādi-vacanāt
\| yad vā, sākṣāc chrī-nārāyaṇety arthaḥ---pūjādau bhagavad-bhāgavatayor
abhedāt \| evaṁ tasya sarva-sāmarthyam api sūcitam \| kalpate
ghaṭate\'nyathā dīna-ujananiḥ śreyasārtha-vyatirekeṇa kadācid api na
ghaṭate, yataḥ katham api mahatāṁ vipad vighnādy abhāvāt \| yad vā,
mahatāṁ vicalanaṁ śrībhagavat sevālakṣaṇāt sva-dharmāt kiñcit skhalanam
api gṛhiṇāṁ niśreyasāya samarthaṁ syād anyathā teṣāṁ sva-gṛhe bhagavat
sevāparatayāny anyatrā-prasthānenāny akarmānācaraṇena ca gṛhāsaktānāṁ
kadācid api niḥśreyasāsiddher ity arthaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahatāṁ
śrī-bhagavat-sevādi-niṣṭhatvād viśeṣeṇa calanaṁ sva-sthānād anyatra dūre
gamanam \| nṛṇām iti svabhāvata aihika-pāralaukika-karma-parāṇām ity
arthaḥ \| tatrāpi gṛhiṇāṁ jāyā-putrādīnām api tat-tad-dhita-vyagrāṇām
ajñeṣu mad-vidheṣu kṛpayā svayam āgamanam ucitam eveti bhāvaḥ \| kalpate
ghaṭate anyathā dīna-jana-niḥśreyasārtha-vyatirekeṇa kadācid api na
ghaṭate mahatāṁ niḥśreyasa-svābhāvyāt \|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pūrṇasya tava kiṁ
karavāma** api tu na kim api kartum arhāma ity artho vā praśnārthatvāt
pūrṇasya tava kim apekṣitaṁ vartate tat brūhi vayaṁ karavāmety artho vā
ādye mama tvad-gṛhāgamanasya vaiyarthyaṁ dvitīye pūrṇatvasyeti cen
maivam ubhayatrāpy ubhayaṁ na vyarthaṁ pratyutā **abhinandanīyatvāt**
parama-sārthakaṁ kṛpāpāravaśyāt santakumāra-vāmanādīnāṁ parama-pūrṇānām
api pṛthu-bali-prabhṛtīnāṁ gṛhāgamanasya dṛṣṭatvād ity āha-mahatāṁ
svāśramād anyatra vicalanaṁ **gṛhiṇāṁ niḥśreyasāya** parama-maṅgalāya
**kalpate** samarthaṁ bhavati tad eva teṣām apekṣitam apīty arthaḥ \|
**nṝṇām** iti rāhiṣv api madhye nṝṇām eva na tu devādīnām evaṁ nṛṣv api
madhye **gṛhiṇām** eva na tu brahmacāryādīnāṁ tatrāpi **dīnaṁ** tṛṇād
api durbhagaṁ manyaṁ ceto yesām iti teṣv eva mahat kṛpādhikya-sambhavāt,
na tūttamaṁ-manya-kaṭhora-vakra-cetasām ity arthaḥ \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.5 \|\|**

**jyotiṣām ayanaṁ sākṣād yat taj jñānam atīndriyam \|**

**praṇītaṁ bhavatā yena pumān veda parāvaram \|\|**

**śrīdhara-svāmī (bhāvārtha-dīpikā) :** tvayā bālayor nāma-karaṇādi
karaṇīyam iti vaktuṁ tasya jñānātiśayam āha---jyotiṣām ayanam iti \|
**yad** **atīndriya-jñānam** asādhanaṁ **jyotiṣām ayanaṁ**
tat-pratipādakaṁ jyotiḥ-śāstram ity arthaḥ \| **tat** **sākṣād**
**bhavatā** **praṇītaṁ** **yena** anyo'pi **pumān** **parāvaraṁ** paraṁ
kāraṇaṁ pūrva-janma-kṛtaṁ karma avaraṁ kāryaṁ tasmin janmani
bhāvi-phalaṁ tad **veda** \| uktaṁ ca jātake---

> yad upacitam anya-janmani śubhāśubhaṁ tasya karmaṇaḥ paṅktim \|
>
> vyañjayati śāstram etat tamasi drañāṇi dīpa iva \|\| iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** bāla-nāma-karaṇādy-arthaṁ
gargaṁ ślāghate nanda ity āha---svayeti \| gargeṇa ity artha iti \|
ayana-śabdena śiśumārādi na grāhyaṁ, kintu śāstram eveti tātparyam \|
yena jyotiḥ-śāstreṇa anyo'rvācīno'pi \| jātake bṛhaj-jātake \| upacitaṁ
sampāditam \| anya-janmany anye etat-kālika-janma-prāg-janmani \|
vyañjayati prakāśayati \| grahāṇāṁ sthāna-yoga-dṛṣṭy-avasthādi-vaśād iti
\| etaj-jyotiḥ prakāśakaṁ śāstram ity arthaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** jyotiṣāṁ grahāṇām ayanam iti
karaṇe lyuṭ ayater gaty-arthatayā jñānārthatvāt, karaṇasyāpi hetutvāt
tat-pratipādakam ity evārthaḥ \| tac ca praṇītam ity uktyā
jyotiḥ-śāstram ity eva paryavasīyate \| kīdṛśaṁ taj-jñānaṁ tat-sādhanam
atīndriyam indriyāgocara-jñāna-janakatvāt tad-atikrāntaṁ ca tad eva
viśeṣaṇa-dvayasya atīndriya-jñāna-sādhanam ity eva nirgalito'rthaḥ \|

yad vā, ayanaṁ jñāna-sādhanaṁ śāstram ity arthaḥ \| yat yasmāt tat
bhavad-ādiṣu vikhyātam atīndriyaṁ jñānaṁ syād iti \|

paraṁ pūrva-janma-vṛttam, avaram etaj-janma-bhāvi-phalam, tad vedeti
bālayos tat tad bhavatā kathanīyam iti bhāvaḥ \| tatra
pūrva-janma-vṛtta-jijñāsā tupūrva-janmani śubhād asminn api śubhaṁ
bhāvīty-ādy abhiprāyeṇa, ata evāgre śrī-bhagavataḥ pūrva-vṛtta-kathanam
pumān yaḥ kaścit puruṣa iti tac-chastrasya sugamatvādi-guṇa uktaḥ
\|\|5\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** paraṁ pūrva-janma-vṛttam,
avaram etaj janma-bhāvi-phalam, tad-vedeti mat-putrasya tat tad bhavatā
kathanīyam iti bhāvaḥ \| tatra pūrva-janma-vṛtta-jijñāsā puṇyaṁ
puṇyānubandhi syāt ity-ādi-nyāyena pūrva-janmani śubhād asminn api
śubhaṁ bhāvīty ādy abhi-prāyeṇa, ata evāgre śrī-bhagavataḥ
pūrva-vṛtta-kathanam \| pumān yaḥ kaścit puruṣa iti tac chastrasya
sugamatvādi-guṇa uktaḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** jyotiṣāṁ grahāṇām atrāyanam iti
karaṇe lyuṭ ayater gaty-arthatayā jñānārthatvāt, karaṇasyāpi hetutvāt
tat-pratipādakam ity evārthaḥ \| tac ca praṇītam ity uktyā
jyotiḥ-śāstram ity eva paryavasīyate \| kīdṛśaṁ taj-jñānaṁ tat-sādhanam
atīndriyam indriyāgocara-jñāna-janakatvāt tad-atikrāntaṁ ca tad eva
viśeṣaṇa-dvayasya atīndriya-jñāna-sādhanam ity eva nirgalito'rthaḥ
\|\|5\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
bālaka-dvaya-nāma-karaṇārthaṁ prārthanā-bījaṁ sṛjann āha---**jyotiṣāṁ**
grahādīnām **ayanaṁ** jñāpakaṁ jyotiḥ-śāstraṁ **yad** yataḥ **atīndriyaṁ
jñānaṁ** bhavet **tad** **bhavatā** jāyata iti kiṁ vaktavyaṁ tvayā
**praṇītaṁ** kṛtaṁ **yena** anyo'pi **pumān** **param**
uttara-kāla-bhāvi ca dṛṣṭvā bhadrābhadṛādikaṁ kathanīyam iti bhāvaḥ
\|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.8.6 \|\|

**tvaṁ hi brahma-vidāṁ śreṣṭhaḥ saṁskārān kartum arhasi \|**

**bālayor anayor nṝṇāṁ janmanā brāhmaṇo guruḥ \|\|**

**śrīdhara-svāmī (bhāvārtha-dīpikā) :** vivakṣitam āha---tvaṁ hīti \|
daivajño mantravic ca tvam ato nāma-karaṇādi-saṁskārān kartum arhasīty
arthaḥ \| nanv etad guruṇā karaṇīyam iti cet tatrāha---nṝṇām iti
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ity artha iti \|
ubhaya-vida eva saṁskāra-karaṇe'dhikāro na tv ekaika-vida iti bhāvaḥ \|
punar āśaṅkate---nanv iti \| nṛṇām iti janmanā brāhmaṇa ity ukteḥ \|

> yasya yal lakṣaṇaṁ proktaṁ puṁso varṇābhivyañjakam \|
>
> yad anyatrāpi dṛśyeta tat tenaiva vinirdiśet \|\| \[bhā.pu. 7.11.35\]

ity apāstam \| tathā ca jātito yo brāhmaṇas tapo-vidyā-yutaḥ sa eva
guruḥ kāryo na tu kṣatriyādiḥ \|

> saṁskartā copadeṣṭā ca vipra eva na cetaraḥ \|
>
> sarvair vipra-guṇair yukta ity āha bhagavān manuḥ \|\| iti

kiṁ ca,

> varṇānām āśramāṇaṁ ca mukhyo'bhūd brāhmaṇo guruḥ \|
>
> anyonya-guravo viprā na hy eṣām aparo guruḥ \|\| iti varatantūkteḥ
> \|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hi yato brahma-vidāṁ
śreṣṭho mahā-bhāgavatottamatvād ataḥ saṁskārān jāty-anurūpān
nāma-karaṇa-vidyādi-phalakeṣṭādīn vaiṣṇavānurūpāṁ ca tilakādīn ata eva
sundarorddha-pundrādikaṁ padma-purāṇādau śrī-kṛṣṇasya śrūyate janma-nā
janma-mātreṇaiva kiṁ punar jñānādinety arthaḥ \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** hi yato brahma-vidāṁ śreṣṭho
mahā-bhāgavatottamatvāt, ata eva saṁskārān jāty-anurūpān janmanā
jātyaiva kiṁ punar jñānādinety arthaḥ \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : janmanā** jātyaiva \|\|6\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
etādṛśa-mahānubhāvasyāpi tava mad-gṛhāgamanaṁ man-niḥśreyasāyaiva tac ca
mama niḥśreyasam aihikaṁ pāralaukikaṁ ca \| tatraihikaṁ niḥśreyasam adya
niṣpādyam ekaṁ tvac-caraṇeṣu nivedayāmi, kṛpayā śṛṇv itv āha---tvam iti
\| na kevalaṁ jyotir-vidām eva **tvaṁ** **śreṣṭha** iti bhāvaḥ \|
tenobhaya-guṇa-yuktatvāt tvam eva daivajño mantravic ca **kartum
arhasi** ity arthaḥ \| nanv etad-guruṇā karaṇīyam iti cet,
tatrāha---**nṛṇām** iti \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.7 \|\|**

**śrī-garga uvāca---**

**yadūnām aham ācāryaḥ khyātaś ca bhuvi sarvadā \|**

**sutaṁ mayā saṁskṛtaṁ te manyate devakī-sutam \|\|**

**śrīdhara-svāmī (bhāvārtha-dīpikā) :** atyutsāhinaṁ nandaṁ prati guptam
etat-kāryam ity abhiprāyeṇa pratyācakṣāṇa ivāha---sutam iti \| kaṁso
manyate manyeta kalpayed ity arthaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etat saṁskārādi
pratyācakṣāṇa iva nivartayann iva \| nando vakti bhavatv iti \| khyātaḥ
prasiddhaḥ \| tataḥ khyāteḥ \| ity artha iti \| manyateḥ
sambhāvanārthatvam atreti tātparyam \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sarvataḥ sarvasyāṁ
pāpamatir durmatir duṣṭa-buddhir yadi hantā vasudevaṁ yusmān vā, hanteti
vivike nāma-karaṇādīcchayā bhayam utpādayati, vastutas tu gaty
arthāddhana-dhātoḥ prāpsyati āyāsyatīty arthaḥ \| apīty eva pāṭho muktas
tathaiva tair vyākhyānāt \| tat tadā sadya evety arthaḥ \|
anayo\'parādho\'nartho vā \| naḥ iti bahutvaṁ śrī-bhagavan
nāma-karaṇārthāgamanenātmano\'ntar bahumānāt, svajñāty ādy apekṣayā vā
\| anyat tair vyākhyātam \| yad vā, tat tasmān mat saṁskārād dhetor
gatāśaṅko niḥsaṁśayaḥ, sann ity arthaḥ \|\|7-8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yadūnām iti trikam \|
sarvataḥ sarvasyāṁ pāpamatir duṣṭa-buddhir api \| hanteti
sambhāvanārthasyāpi śabdasya yadīty arthaḥ \| hantā
devakī-putrādi-hanana-śīlaḥ kaṁso yadi prāptāśaṅkaḥ syāt, tarhi
tat-saṁskāra-karmāsmākaṁ mahān evānyāya-rūpaḥ syād ity arthaḥ \| ṭīkāyāṁ
tu hantā gantā tadā sadya eveti vyākhyeyam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svayaṁ bibhyad ity
utsāhinaṁ nandaṁ ca kaṁsād bhīṣayamāṇaḥ suguptam evaitat kārayety
abhiprāyeṇa pratyācakṣāṇa ivāha---yadūnām iti \| tava yadutve\'pi
kṣatriyatvābhāvān na yadutva-khyātiḥ \| **ahaṁ** tu **yadu-purohitatvena
khyātaś** ceti mat-kṛtyam idaṁ na guptaṁ sthāsyatīti bhāvaḥ \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.8 \|\|**

**kaṁsaḥ pāpa-matiḥ sakhyaṁ tava cānakadundubheḥ \|**

**devakyā aṣṭamo garbho na strī bhavitum arhati \|\|**

**śrīdhara-svāmī (bhāvārtha-dīpikā) :** nanu yadu-kumāra iti kathañcij
jānātu \| tatra vasudevasya sutas tatrāpi devakyāṁ jāta iti kuto jānīyāt
tatrāha---pāpa-matir ity-ādi \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaṁsa iti \| kasi hiṁsāyām
iti dhātuḥ \| hiṁsāśīlas tādṛśasya pāpa-matitvaṁ sahajam eva pāpināṁ
manasy ananta-śaṅkodayasya sambhavād iti bhāvaḥ \| dvayor anvayaḥ
\|\|8\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatredaṁ jñeyam vivikte
nāma-karaṇa-ditsayā bhayam utpādayati \| vastutas tu gaty-arthād
vana-dhātoḥ gamanena prāpsyati āyāsyatīty arthaḥ \| apīty eva-pāṭho
yuktaḥ \| yadyapi devī-vākye jātaḥ khalu tavāntakṛt yatra kvacit
pūrva-śatruḥ ity uktyā pratyutānakadundubhi-sambandhāśaṅkāpayāty eva,
tathā tādṛśa-baddhasya putra-sañcāre sakhyam apy akiñcitkaraṁ syāt
tathāpi pāpa-matitvāt durmantra-pravīṇatvenedam āśaṅkiṣyata eveti bhāvaḥ
\| mac-chatrur evāsāv asya putratayā jātaḥ, kintv asyaiva śikṣayā
śarikāyamāṇo māṁ chalayan nanda-gṛhaṁ praviṣṭa iti \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sarvataḥ** sarvasyāṁ
manyate maṁsyate nanv etāvat ko\'nusandhāsyate tatrāha kaṁsaḥ tad api
tvayi tu brahmavādini so\'pi na droham ācariṣyatīti ced ata
āha---**pāpamatiḥ** mādṛśān jighāṁsaty eveti bhāvaḥ \| kiṁ ca tatrāpy
avaśyam apakariṣyaty evety āha---**sakhyam** iti \| vasudevad rohiṇaḥ
kaṁsasya vasudeva-sakhe tvayy api droha-sambhavād iti bhāvaḥ \|
tatraivaṁ kuyuktiṁ srakṣyatīty āha---**devakyā** iti \|
devakī-dārikā-vacaḥ śrutvā **aṣṭamo garbho na strī-bhavitum arhati** iti
cintayan ity anvayaḥ \| mac chatrur viṣṇur eva devakyā garbhe jāta eva
kintu vasudeva-śikṣayā tasya sakhyur nandasya gṛhe praviṣṭa iti
**devakī-dārikā-vaca** iti mad iṣṭa-devī durgaiva devakī-dārikā-rūpā
bhūtvā yatra kvacij jāta iti padena devakyām api
janma-sambhāvya-viṣṇu-niṣedha-śaṅkayaiva māṁ spaṣṭam anuktvā tamanviṣya
śīghraṁ jahīti mām abhivyañjayāmāseti cintayan tad anveṣaṇe pravṛttau
man nāma-karaṇa-liṅgena āgatā nanda-gṛhe vasudevastīty āśaṅkā yasya
tathā-bhūtas sannāgatya yadi hantā haniṣyati tarhi no\'smākaṁ mahān
anaya yadīti **api** iti ca pāṭhaḥ \|\|8-9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.9 \|\|**

**iti sañcintayan chrutvā devakyā dārikā-vacaḥ \|**

**api hantā gatāśaṅkas tarhi tan no'nayo bhavet \|\|**

**śrīdhara-svāmī (bhāvārtha-dīpikā) :** kiṁ mayā hatayā manda ity-ādi
devakī-kanyā-vacaḥ śrutvā, devakyā aṣṭamo garbho na strī bhavitum arhati
iti nityaṁ sañcintayan sāmānyena kvacid astīti jñātvā yuvayoś ca sakhyaṁ
sañcintayaṁs tvad-gṛhe bhaved iti sambhāvya mat-saṁskāra-liṅgena
cāgatāśaṅka āgatā āśaṅkā yasya saḥ \| api yadi hantā haniṣyati, tarhi
tat tadā no mahān anayaḥ syād iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ) :** apīti
sambhāvanārthatvādyadītyarthaḥ. hanteti śīle tṛn hiṁsāśīlaḥ kaṁso yadi
prāptaśaṅko bhavatītyarthaḥ.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *pūrva-śloka-vyākhyā
draṣṭavyā.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.10 \|\|**

**śrī-nanda uvāca---**

**alakṣito'smin rahasi māmakair api go-vraje \|**

**kuru dvijāti-saṁskāraṁ svasti-vācana-pūrvakam \|\|**

**śrīdhara-svāmī (bhāvārtha-dīpikā) :** dvijāti-saṁskāram aṅkāvijātīnām
avaśyaṁ kartavyaṁ saṁskāra-mātraṁ kevalaṁ svasti-vācana-pūrvakaṁ kurv
iti \|\|10-11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** asmin govraje gokule
tatrāpi rahasi māmakair madīya-sambandhi-bhṛtyādibhir apy
alakṣito'jñātaḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gavāṁ vraja iti
mahiṣy-ādīnām āvāso vyāvartito\'yogyatvāt \| yad vā, dine gavāṁ
sapālānāṁ vane gamanān nirjanatvaṁ bodhitam \| dvijāti-saṁskāraṁ
vaiśyānurūpa-nāma-karaṇa-mātra-lakṣaṇam,
dīkṣā---pūrvāṅga-tilakādi-dhāraṇādeśa-mātraṁ ca kuru \|
puṇyāha-svasti-ṛddhayas tris trir uktāḥ svasti-vācanaṁ syāt \|
svasti-vācana-mantrāṇāṁ paṭhanaṁ vā svasti-vācanam-yathā---

> punantu māṁ devajanāḥ punantu manasā dhiyaḥ \|
>
> punantu viśvā bhūtāni jāta-vedaḥ punīhi mām \|\| \[ṛg veda. 9.67.27\]
> ity-ādi-mantrāḥ \|

tac ca sarva-karmasvāvaśyakam \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** go-vraja iti
sthāna-saṁskārānapekṣā ca darśitā \| rahasīti dine gavāṁ sapālānāṁ vane
gamanāt \| dvijāti-saṁskāraṁ yathā
sva-kṣatra-vaiśyānurūpa-nāma-karaṇa-lakṣaṇam, puṇyāha-svasti-ṛddhayas
tris-trir-uktyā svasti-vācanaṁ syāt \| svasti-vācana-mantrāṇāṁ paṭhanaṁ
ca svasti-vācanam \| yathā---

> punantu māṁ devajanāḥ punantu manasā dhiyaḥ \|
>
> punantu viśvā bhūtāni jāta-vedaḥ punīhi mām \|\| \[ṛg veda. 9.67.27\]
> ity-ādi-mantrāḥ \|

tac ca sarva-karmasv āvaśyakam, na bahir loka-vedyaṁ ca \| ataḥ kevalaṁ
tat-pūrvakam \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhāgya-vaśād eva
mad-gṛham āyātam \| īdṛśam ācāryaṁ kadā punar ahaṁ lapsye ? tasmād
vāditrādy-utsavāṅgaṁ dināntare sa-vistaraṁ kariṣye, sāmpratam adya
kevalaṁ śāstrīyam āvaśyakaṁ kṛtyam evaitad-dvārā kārayāmīti manasi
vibhāvyāha---alakṣita iti \| **māmakair** bhrātr-ādibhir api
**go-vraje** iti sthāna-saṁskāro'pi nāpekṣyaḥ \| **rahasi** iti dine
sa-pālānāṁ gavāṁ vane gamanāt **dvijāti-saṁskāraṁ** bālayor anayoḥ
kṣatra-vaiśyānurūpa-nāma-karaṇa-lakṣaṇaṁ puṇyāha-svasti-ṛddhayas tris
trir uktyā svasti-vācanaṁ bhavet, tasya sarva-karmasv āvaśyakatvāt
tat-pūrvakam \|\|10-11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.11 \|\|**

śrī-śuka uvāca---

**evaṁ samprārthito vipraḥ sva-cikīrṣitam eva tat \|**

**cakāra nāma-karaṇaṁ gūḍho rahasi bālayoḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tan-nāma-karaṇaṁ
sva-cikīrṣitam eva nijābhilaṣitam eva \|\|11\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad-vraja-janair apy
alakṣitatayā rahasi tādṛśa-saṁskāra-karaṇaṁ svasya kartum iṣṭam eva \|
evam ukta-prakāreṇa samyak prārthitaḥ san tad iti dīkṣā---pūrvāṅga vā,
tasya nigūḍhatvāt saṅketenoktiḥ \| ādau tat karaṇaṁ mukhyatvān
maṅgalatvāc ca \| rahasi guḍhaḥ sannity asyāyaṁ
bhāvaḥ---śrī-nandasyānandārtham avaśyaṁ tat putrasya māhātmyaṁ kathyam
eva, tathāpi nandasya snehabhareṇa tasminn īśvara-jñānaṁ na bhavitaiva
\| anyeṣāñcādhunā tadvat sneha-paripākābhāvān
māhātmya-viśeṣa-cṛavaṇeneśvara-jānotpattyā sneha-viśeṣa-bhagaḥ syād ity
alakṣitaṁ rahasy eva tad ucitam iti \| yad vā, gūḍhaḥ kaṁsa-bhiyā
pracchannaḥ tatrāpi sneha-hrāsa-śaṅkayā śrī-vrajeśaṁ prati
tadīya-paramaiśvaryaṁ sākṣād anabhivyajaya
lokottara-camatkāra-karmako\'py ayaṁ śrī-bādarāyaṇa-tulyo mahā-puruṣa
iti vyapadeśenābravīd iti \| nanu, śrī-bhagavad aiśvaryābhijñena tena
kutas tat kṛtam ? tatrāha---bālayor iti, lokahitārthaṁ
sva-bhakta-pramodārthaṁ ca prakaṭita-bālya-līlasya tasya tad
anurūpa-līlā tadīyair avaśyam anusartavyaiveti bhāvaḥ \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad vraja-janair apy
alakṣitatayā rahasi tādṛśa-saṁskāra-mātra-karaṇaṁ svasya kartum iṣṭam
eva \| nanu, śrī-bhagavad-aiśvaryābhijñena tena kutas tat-kṛtau saṅkocao
na kṛtaḥ ? tatrāha---bālayor iti \| loka-hitārthaṁ
sva-bhakta-pramodanārthaṁ ca prakaṭita-bālya-līlayos tayos tad-anurūpā
līlā tadīyaiśvarya-jñāninām api mohinīti bhāvaḥ \| tatra rahaḥ-sthāne
bālaka-dvayānayana-tad-darśanaṁ ca gargānanda-śubhāśīrvādādi-varṇanam
ūhyam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.12 \|\|**

**śrī-garga uvāca---**

**ayaṁ hi rohiṇī-putro ramayan suhṛdo guṇaiḥ \|**

**ākhyāsyate rāma iti balādhikyād balaṁ viduḥ \|**

**yadūnām apṛthag-bhāvāt saṅkarṣaṇam uśanty api \|\|**

**śrīdhara-svāmī (bhāvārtha-dīpikā) :** yadūnām apṛthag-bhāvāt kutaścid
hetor vipratipadaymānānaṁ **yadūnām apṛthag-bhāvād** bhāvo bhāvanaṁ
tasmāt \| anyonya-śikṣayā sarvaika-maty-akāraṇād ity arthaḥ \| samyak
karṣaty ekīkarotīti **saṅkarṣaṇam** apy uśanti icchanti vakṣyantīty
arthaḥ \| garbha-saṅkarṣaṇaṁ tu na prakāśayati sma \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** guṇair
nija-sauśīlya-vātsalyādibhiḥ \| ramayann ānandayan \| vastutas tu---

> ramante yogino'nante nityānande cid-ātmani \|
>
> iti rāma-padenāsau paraṁ brahmābhidhīyate \|\| iti \|

yad vā, rāti gṛhṇāti jagat-kukṣau dadāti vā bhaktābhīṣṭam iti rāḥ, rā
dāna-grahaṇayoḥ \| abhyate muktair rāmyata ity amaḥ \| ama gaty-ādau rāś
cāsāv amaś ceti rāmo jagaj-janmādi-kartā mukta-prāpyaḥ paramātmety
arthaḥ \| asyāpi---vṛṣṇiṣu prāpya janmanī rāmakṛṣṇau iti
bhagavad-avatāratvāt para-brahmataiva \| balam adhikam asyeti
matv-arthīyoc \|

> bhūma-nindā-praśaṁsāsu nitya-yoge'tiśāyante \|
>
> sambandhe'sti vivakṣāyāṁ bhavanti matub-ādayaḥ \|\|

iti bhartṛhari-vākyād atra bhūmārthe'c \| yad vā, balate saṁvṛṇoti
sarveṣāṁ dhṛtam iti balaḥ \| yad vā, ramayati lokān sva-sva-vyāpāre
pravartayatīti rāmaḥ \| sarveṣu balavatsv adhika-balavattvād vā balaḥ \|
rāmeti loka-ramaṇād balaṁ balavad ucchrayāt iti vakṣyamānatvāt
\|\|12\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ayam ity aṅgulyā
nirdiśati, kareṇa vā sa spṛṣṭvā vadatīti bodhayati \| evam agre\'py
asyeti ca, guṇair vātsyalyārjavādibhiḥ \| vai prasiddhāviti nijoktau
śāstrādi-dvārā prāmāṇyaṁ bodhayati \| ākhyāsyate suhṛdbhir lokair vā \|
evaṁ nāmno\'nvarthatva-nirūpaṇena nijauddhatyaṁ parihṛtam \| evam
agre\'pi balasyādhikyād atiśayāt \| kiṁ vā, balena sarva-lokebhya
ādhikyāt, yadūnām iti tair vyākhyātam \| yad vā, tava putra evāyaṁ
puṣṭvāt, tac ca vrajeśa-sutayoḥ ity-ādinā vyaktam eva \|
ataevoktam---rohiṇyāḥ putraḥ iti, na ca vasudevasyeti, tathāpi tasmāj
jātatvena yadubhiḥ sahāpṛthaktvāt saṅkarṣati kula-dvayam apy
ākarṣayatīti saṅkarṣaṇam api vakṣyantīty arthaḥ \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ayaṁ vai iti sārdhakam \|
ayaṁ hīti kvacit \| ayam ity aṅgulyā nirdiśya kareṇa spṛṣṭvā vā
bodhayati \| evam agre\'py asyeti \| atra prakaṭārthaḥ---rohiṇī-putra
ity etad apy ekaṁ nāmety arthaḥ \|

suhṛdaḥ śrī-vasudevādīn bhavad-ādīṁś ca ākhyāsyan iti nāmno'sya
mat-kartṛtvaṁ vyāja-mātram eva, kintu tādṛśatayā svayam eva khyātir
bhaviṣyatīty arthaḥ \| evam uttaratrāpi vidur iti vartamāna-sāmīpye
vartamānatvam evam uttaratrāpi enam iti śeṣaḥ \| yadūnām
śrī-vasudevādīnāṁ bhavad-ādīnāṁ ca apṛthag-bhāvāt
nirviśeṣa-pitṛtvādi-bhāvāt, tenobhaya-kulasyāpi svasminn ākarṣaṇād ity
arthaḥ \| eṣām api yādavatvena tad aikyaṁ dvārakāto vrajam āgatasya
rāmasya vacanena harivaṁśe vyaktam---

> praty uvāca tato rāmaḥ sarvās tān abhitaḥ-sthitān \|
>
> yādaveṣv api sarveṣu bhavanto mama vallabhāḥ \|\| \[ha.vaṁ. 83.15\]
> iti \|

yadūnām ācārya iti tu prasiddhi-mātram avalambya proktam \| api tu
śabdān nāmāntarāṇy api sūcitāni \| uteti pāṭhe sa evārthaḥ \|
aprakaṭārthe tu śobhanaṁ hṛdy eṣāṁ tān sātvatān ātmārāmādīn ramayan
rāmaḥ vidur jānantīti tan-nāmnāṁ sadātanatvaṁ vyañjayati \| evam
uttaratrāpi \| kiṁ ca, saṅkarṣaṇa-nāmno'pi nirukty-antaram api-śabdāt
jñeyam \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yadūnāṁ śrī-vasudevādīnāṁ bhavatāṁ
cāpṛthag-bhāvāt tu pitṛtvādi-sādhāraṇa-buddher ity arthaḥ \| tad uktaṁ
śrī-harivaṁśe gopa-vargaṁ prati tena svayam eva yādaveṣv api sarveṣu
bhavanto mama bāndhavāḥ \[ha.vaṁ. 83.15\] iti nirdhāraṇaṁ hi sajātīyeṣv
eva ṣaṣṭhī saptamyau vidhatte goṣu kṛṣṇāḥ samyak kṣīrā itivat \| tad
evaṁ sati saṅkarṣati abheda-buddhyaikīkaroti saṅkarṣaṇa iti vivakṣitam.
anena gopānām eva yaduvaṁśodbhavatvamapyavagataṁ tac ca
śrī-kṛṣṇasandarbhādau pratipāditam eva \|\|12\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yadūnāṁ** vasudevādīnāṁ
bhavad ādīnāṁ ca **apṛthag** **bhāvāt** nirviśeṣa-pitṛtvādibhāvāt
svasminn ubhaya-kulasyākarṣaṇāt tac ca hari-vaṁśe---

> praty uvāca tato rāmaḥ sarvās tān abhitaḥ-sthitān \|
>
> yādaveṣv api sarveṣu bhavanto mama vallabhāḥ \|\| \[ha.vaṁ. 83.15\]
> iti \|\|

tad-vacanenaiva vyaktaṁ garbha-saṅkarṣaṇaṁ tu na prakāśayati \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.13 \|\|**

**āsan varṇās trayo hy asya gṛhṇato'nuyugaṁ tanūḥ \|**

**śuklo raktas tathā pīta idānīṁ kṛṣṇatāṁ gataḥ \|\|**

**śrīdhara-svāmī (bhāvārtha-dīpikā) :** asya tava putrasya \| ataḥ kṛṣṇa
ity ekaṁ nāma bhaviṣyati \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vipratipadyamānānāṁ
sañjāta-virodhānām apṛthag-bhāvāt bhedāpakaraṇāt \| ity artha iti
\|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** āsan varṇās trayo hy
asyeti \| asya śrī-kṛṣṇasyāvatāriṇas tanūr avatāra-rūpāṇi gṛhṇatas trayo
varṇā āsan \| arthāt tāsv eva tanuṣu eva \| varṇāḥ ke ? ity āha---śuklo
raktas tathā pītaḥ \| apīta iti vā chedaḥ \| apītaḥ śyāmāḥ \| dvāpare
bhagavān śyāmaḥ pītavāsā nijāyudhaḥ \[bhā.pu. 11.5.27\] ity
ādy-anantaraṁ, kalāv api tathā śṛṇu, kṛṣṇa-varṇaṁ \[bhā.pu. 11.5.31-32\]
ity-ādi saṅgateḥ \| ata eva svāmibhir uktaṁ---tviṣā kṛṣṇaṁ, kalau
kṛṣṇa-varṇasya prādhānyaṁ sūcitam \| na tu pūrva-pūrva-yugāvatāravat
varṇena śuklādivat svābhāvikīyam asya tviṭ \| etenedānīntanasya varṇo na
vicāraṇīyaḥ, yato'yaṁ kṛṣṇatāṁ gataḥ \| svayaṁ bhagavatāṁ gataḥ \| nāyaṁ
pūrva-pūrvāvatāravat yugāvatāraḥ, yugāvatāre varṇa-kalpanā, ayaṁ
svābhāvika eva śyāma eva \|\|13\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ janma-kramāpekṣayā
\| kiṁ vā vaksyamāṇa-śrī-bhagavan māhātmyasya vistārāpekṣayā
sūcī-kaṭāha-nyāyenādau śrī-balarāmasya nāma kṛtvādhunā kṛṣi-bhūr vācakaḥ
śabda ity-ādi śrī-kṛṣṇa-nāma-niruktiṁ saṅgopayan suśyāma-varṇatvena
parama-saundaryāpekṣayā kṛṣṇeti nāma prakāśayann āha---āsann iti \|

anuyugaṁ satyādi-yuga-traye tanūḥ śrī-mūrtīr gṛhṇataḥ prakaṭayato\'sya
krameṇa śuklādi-varṇās traya āsan \| hi niścaye prasiddhau vā \|
pūrvavad idānīṁ kaler ārambhe kṛṣṇatāṁ gataḥ kṛṣṇa-varṇena prakaṭo'bhūd
ity arthaḥ \| sac-cid-ānanda-ghanatvena tattva-dṛṣṭyā prāyo
rūpa-rūpavator abhedāt kṛṣṇa-varṇasya nityatve\'pi saṅgopanārthaṁ
tathoktam \| anyathā nitya-śyāma-sundaratvena suprasiddhaḥ sākṣād
bhagavān śrī-nārāyaṇo\'yam iti jāna-sambhavaḥ \|

yad vā, prati-yugaṁ vāraṁ vāraṁ tanūr gṛhnato\'sya śuklādi-varṇā eva
tatra āsan, idānīṁ tvat-putratve tu jagan-manohara-śyāma-varṇo\'bhūd iti
śrī-nanda-santoṣārtham uktam \| evaṁ nāma-rūpayor abhedāt kṛṣṇatāṁ gata
iti kṛṣṇa-nāmnā prakaṭo\'bhūd ity eṣo'py artho dṛṣṭavyaḥ \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ janma-kramāpekṣayādau
śrī-baladevasya nāmāni vyajya śrī-kṛṣṇasya nāmāni prakāśayan āha---āsann
iti \| tatra prakaṭārtho'yam---anuyugam yuge yuge vāraṁ vāraṁ tanū
gṛhṇato'sya śuklādi-varṇās traya āsan \| idānīṁ tvat-putratve tu
jagan-mohana-śyāma-varṇatām evāyaṁ gatḥ \|

etad uktaṁ bhavati---tanūr gṛhṇata iti svātantryoktyā yoga-prabhāva
ivoktaḥ \| tatra ca śuklādi-rūpa-grahaṇena śrī-nārāyaṇa-svabhāva-vyaktyā
tad-upāsanā-yoga eva paryavasāyitaḥ \|
pūrva-pūrva-tad-aṁśa-bhūta-śuklādy-upāsanayā tat-tat-sāmyādi-prāptyā
śuklatādi-prāptiḥ samprati tu kṛṣṇatāṁ prasiddha-sākṣān-nārāyaṇopāsanayā
tat-sāmya-prāptyā kṛṣṇatā-prāptir iti \| vakṣyate ca---nārāyaṇa-samo
guṇaiḥ \[10.8.19\] iti \| itthaṁ pūrva-vṛttam uktaṁ parama-bhāgavataḥ
śrī-nandaś ca toṣitaḥ \| evaṁ
paramotkarṣa-prāptyaitat-svarūpa-niṣṭhatvāt kṛṣṇety eva tāvan mukhyaṁ
nāma jñeyam \| ato nāmnāpi kṛṣṇatāṁ gata ity artho'pi jñeya ity
abhiprāyaḥ \|\
\
aprakaṭavāṁs tavārthaś cāyam---anuyugaṁ yuge yuge tanūr gṛhṇataḥ
prakaṭayatas trayo varṇā āsan prakaṭā babhuvuḥ \| tatra yo yaḥ śuklaḥ
prādurbhāvaḥ, yo yo raktaḥ, yo yaḥ pītaś ca upalakṣakāś caite
varṇāntaravatāṁ sa sarvo'pīdānīm asyāvirbhāva-samaye kṛṣṇatām
etad-rūpatām etasminn antar-bhūtatām eva gataḥ, sarvāṁśān evādāya svayam
avatīrṇatvāt \| ataḥ svayam kṛṣṇātvāt sarva-nijāṁśasya kṛṣṇī-kḷptatvāt
sarvākarṣakatvāc ca mukhyaṁ tāvat kṛṣṇeti nāma \| ataḥ---

> kṛṣir bhū-vācakaḥ śabdo ṇaś ca nirvṛti-vācakaḥ \|
>
> tayor aikyaṁ paraṁ brahma kṛṣṇa ity abhidhīyate \|\|

ity-ādikā niruktir apy antar bhavati sarva-bṛhattamānanda eva
sarvāntar-bhāvāt \| ataḥ svābhāvikam evetan mahā-nāma yatra praṇave vedā
iva tāny anyāny api nāmāni rūpe rūpāṇīvāntar-bhūtāni \| yuktaṁ ca
viśeṣya-rūpasya tasyānya-nāma-gaṇa-viśeṣaṇakatvāt \| uktaṁ ca
prabhāsa-purāṇe---madhuraṁ madhuram etan maṅgalaṁ maṅgalānām ity-ādau,
sakala-nigama-vallī-sat-phalam ity ante kṛṣṇa-nāmeti, nāmnāṁ mukhyataraṁ
nāma kṛṣṇākhyaṁ me parantapa iti ca \| yasyāsya prathama apy akṣaraṁ
mahā-mantratvena prasiddham \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** āsann iti prakaṭārtho'yaṁ
pratiyugaṁ tanu gṛhṇato bhagavato varṇās trayaḥ asya bālakasyāsan \|
tasya vivaraṇaṁ śukla ity-ādi \| idānīṁ tvat-putratvāvasare tu kṛṣṇatāṁ
sākṣān-nārāyaṇatāṁ rūpa-guṇādibhir atat-tulyatām eva gata ity arthaḥ \|
upasaṁhariṣyate ca, nārāyaṇa-samo guṇaiḥ iti eva
tat-tad-upāsanā-prabhāva-rūpaṁ pūrva-vṛttam uktam \| ata eva
paramotkarṣa-rūpa-niṣṭhatvāt kṛṣṇa ity evāsya mukhyaṁ nāma jñeyam iti
bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha vasudevena prahito
gargaḥ śrī-kṛṣṇasya nāma-karaṇaṁ yad akarot, tad āha---āsan varṇās traya
ity-ādi sārdhena \| asya śrī-kṛṣṇasyāvatāriṇas tad-avatāra-rūpāṇi
anuyugaṁ yuge yuge gṛhṇatas trayo varṇā āsan \| ke te ? ity āha---śukla
ity-ādi \| satye yam avatāram akarot, tasya śuklo varṇa āsīt, tretāyāṁ
rakta-varṇa āsīt, dvāpare tathā apītaḥ, yathā śuklo raktas tathā
śyāmo'pi } apīta-śabdena śyāma ucyate \| śukla-rakta-kṛṣṇānāṁ pāriśeṣyāt
\| vakṣyati ca---dvāpare bhagavān śyāmaḥ \[11.5.7\] ity ekādaśe \|
idānīṁ kalau kṛṣṇatāṁ gataḥ \| kṛṣṇateti bhāva-nirdeśena bhāvasya ca
sattā-rūpatayā svābhāvika-nitya-siddha evāyaṁ cid-varṇaḥ, na tu
pūrva-pūrvāvatāravad aupādhikaḥ \| yad vā, idānīm iti kali-kāla-paratvam
\| tathaikādaśe vakṣyati---kalāv api tathā śṛṇu, kṛṣṇa-varṇaṁ
tviṣākṛṣṇam \[11.5.31-32\] ity-ādi \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tava putras tv ayaṁ ko'pi
mahā-puruṣa eveti śrī-nandaṁ bodhayann āha---āsann iti \| prati-**yugaṁ
tanūr gṛhṇato**\'sya **śuklādayas** trayo **varṇā āsan** gṛhṇata kati
svātantryoktyā yoga-prabhāvo darśitaḥ \| **idānīṁ** dvāparānte
**kṛṣṇatāṁ** gata iti satyādy avatārāṇāṁ caturṇāṁ śuklādīnām
upāsanā-siddhatvena tat tat sārūpya-prāptyeti bhāvo nandaṁ bodhayitum
īkṣitaḥ vastutas tu asyāvatāriṇas tat tad varṇavanto\'vatārā aṁśā eva
idānīm ayam avatārī pūrṇāḥ kṛṣṇatvaṁ prāptaḥ yad vā yaḥ śuklaḥ yo raktaḥ
yaḥ pītaś ca upalakṣaṇam etat yo yo\'nyo
manvantarāvatāra-līlāvatāra-puruṣāvatārādiś ca sa sarve 'pi dadānīm
aṁśino\'syāvatāra-samaye kṛṣṇatām etad vapatām asminn antar-bhūtatāṁ
gataḥ sarvāśām ādāyaivāvatīrṇatvāt

nanu kṛte śuklaś caturbāhuḥ iti tretāyāṁ rakta-varṇo\'sau iti dvāpare
bhagavān śyāma iti kalau kṛṣṇa-varṇaṁ tviṣā kṛṣṇam ity ekādaśokteḥ \|

> kathyante varṇanām abhyāṁ śuklaḥ satya-yuge hariḥ \|
>
> raktaḥ śyāmaḥ kramāt kṛṣṇas tretāyāṁ dvāpare kalau \|\| iti \|\|

bhāgavatāmṛtokteś ca pīto\'yaṁ kiṁ yugeyo\'vatāraḥ na ca āsann iti
bhūta-kāla-nirdeśena krama-prāptyā pīto\'pi dvāpara-yugāvatāra iti
vācyam \| yugāvatāra-prakaraṇa-paṭhitatvāt na ca
tatra-stha-śyāma-padasya pītārthatvam atra-stha-pīta-padasya vā
śyāmārthatvaṁ kalpyam iti tathā pīta ity akāra-praśleṣeṇāpītaḥ śyāmaḥ
iti vā vācyaṁ sarvathāpi vyākhyāne anuyugam iti vīpsā-prayogāt tanūr
iti-bahū-vacanāc ca vīpsayā caikaikasminn api yuge varṇa-trayasya
prāpter nābhimatārtha-lābhaḥ na cedānām iti padena kali-yugasyādimo'ṁśa
eva vācanīya iti vācyaṁ kṛṣṇāvatārasya dvāparāntar bhavatvena
prasiddheḥ---

> yasminn ahani yarhy eva bhagavān utsasarja gām \|
>
> tadaivaidānuvṛtto\'sāvadharma-prabhavaḥ kaliḥ \|\| \[bhā.pu. 1.18.6\]
> iti \|\|

prathamokteś ca kṛṣṇāvatārānantaram eva kali-yuga-pravṛtteḥ tasmād evam
atra vyākhyeyaṁ yat tador nitya-sambandhāt yathā idānīṁ dvāparānte
kṛṣṇatāṁ gataḥ svayam avatārī tathā tenaiva prakāreṇa idānīṁ
kali-yugādi-bhāge pīta iti kiñcit sthūla-kālam avalambya idānīm iti
padārtha ubhayatrāpy anvetīti

nanu tarhi sākṣāt kriyamāṇosya kṛṣṇo varṇaḥ kim idānīntana eva kiṁ vā,
pūrvam apy āsīd eva tasyaiva prākaṭyam adhuneti tan na na kevalaṁ
kṛṣṇa-varṇa eva pūrvam āsīt api tvanve\'pi varṇā āsann evety āha āsann
iti \| trayo\'pi varṇā yathā-svambhavaṁ pūrva-pūrva-yute tadānīṁ
dṛśyamānās tat tat pūrvam api āsann eva nitya-sthitānām eva teṣāṁ
tadānīṁ prākaṭyaṁ na tu te tadānīm eṣāpūrvā abhavann ity arthaḥ \| asya
katham-bhūtasya anuyugaṁ tanūr avatārān gṛhnataḥ avatārā hy asaṅkhyātāḥ
\[bhā.pu. 1.3.26\] iti sūtokteḥ kvaho kathaṁ vā kati vā iti brahmokteś
ca evaṁ ca vaivasvatamanvantara-gatāṣṭā-viṁśa-catur
yugīya-dvāpara-kali-yugayoḥ svayam avatārī kṛṣṇaḥ pītaś ca prādurbhavati
tad yuga-dvayāvatārau śyāma-kṛṣṇau tatraivāntar bhūtau tiṣṭhataḥ tatra
pītasya

> suvarṇa-varṇo hemāṅgo varāṅgaś candanāṅgadī \|
>
> saṁnyāsa-kṛtsamaḥ śānto niṣṭhā-śāntiparāyaṇaḥ \|\| iti \|\|

bhāratādy uktatve\'pi viśiṣya spaṣṭatayā\'nyatra kāpy anuktir iti
rahasyatvāt channaḥ kalau yad bhavas tri-yugo\'tha satvam iti
saptama-skandhe śrī-prahlādenāpi channatvenaivoktatvāt channatvaṁ ca
svīya-varṇa-bhāvayor anyadīya-varṇa-bhāvābhyām āvṛtatvena
tadānīntana-janaiḥ prāyo durlakṣyatvam eveti svasya durlakṣyatvaṁ
cikīrṣā ca tasya rahasya-vastu-jāta-vyañjakatā-hetukam eveti
gauḍīya-bhakti-sudhībhir avaśyāvagamyaṁ tata eva tat
pramāpaka-vacanasya---

> nānā tantra-vidhānena kalāv api tayā śṛṇu \|
>
> kṛṣṇa-varṇaṁ tviṣā kṛṣṇaṁ sāṅgopāṅgāstra-pārṣadam \|
>
> yajñaiḥ saṅkīrtana-prāyair yajanti hi sumedhasaḥ \|\|

ity asya yugāvatāra-prakaraṇa-madhya-paṭhitasya tathaiva channa
evārtho\'vasīyate\'rthāntareṇa sa yathā nānā-kalau sarva-kali-yuge api
kālāt vaivasvatāṣṭāviṁśa-catur yugīya-kalāv api tantra-vidhānena
tantrākhya-nyāya-vidhinā śveto dhāvatīty ādivat eka-prayatnoccāreṇa
ekadaivārtha-dvaya-bodhakena śabdenety arthaḥ \| śṛṇv iti \| śṛṇvantam
api rājānaṁ prati punaḥ preraṇaṁ rahasyatvena tantreṇocyamānam arthaṁ
viśiṣṭāvadhāpayituṁ nānā-tantra-vidhāneneti kalau tantrasya prādhānyaṁ
darśitam iti arthāntaraṁ tantrasyāpy ācchādanārthaṁ jñeyaṁ kṛṣṇeti
sarva-kali-yuga-pakṣe kṛṣṇa-varṇaṁ kṛṣṇa-varṇa-dehaṁ rūkṣatvaṁ
vyāvartayati tviṣā kāntyā akṛṣṇam indra-nīla-maṇi-vad ujvalam ity arthaḥ
\| eka-kali-yuga-pakṣe kṛṣṇa-varṇaṁ kintu tviṣā kāntyā akṛṣṇaṁ
śukla-rakta-śyāmānām uktatvāt pariśeṣyeṇa pītam antaḥ kṛṣṇaṁ bahir
gauram ity arthaḥ \| yad vā kṛṣṇāvatāra-līlādi-varṇanāt kṛṣṇa-varṇaṁ
sāṅgopāṅgety-ādikam ubhaya-pakṣe\'pi spaṣṭa-pracchannatvābhyāṁ tulya
evārthaḥ \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** atha nanda-sūnor nāmāny
āha---āsann iti \| asya

> sat-puṇḍarīka-nayanaṁ meghābhaṁ vaidyutā varam \|
>
> dvibhujaṁ mauna-mudrāḍhyaṁ vana-mālinam īśvaram \|\|

ity-ādi-śruter anādito'bhra-śyāma-varṇasya tvad-ātmajasya śuklādayas
trayo varṇa-rūpāṇy āsan \| kīdṛśasya ? anuyugaṁ tat-tad-yuge tanūr
mūrtīr gṛhṇataḥ prakatayaḥ, āvirbhāva-tirobhāvāv astyokte graha-mcane
iti smaraṇāt \| tatra satye yuge śuklo'sya varṇaḥ, tretāyāṁ raktaḥ,
kalau tu pītaḥ \| idānīm asmin dvāparāvasāne tu sa śuklādi-varṇaḥ
kṛṣṇatām etad-rūpatām atrāntar-bhūtatāṅgataḥ parāvareśo mahad-aṁśa-yukta
ity-ādy-ukteḥ \| tathā ca paripūrṇaḥ kṛṣṇa-nāmā cāyaṁ---kṛṣṇo varṇaś ca
me yasmāt tasmāt kṛṣṇo'ham arjuna iti nārāyaṇīyāc ca \|

pīto varṇo'syāsīd iti prācīna-pītāvatārāpekṣayā so'pi na kali-sāmānye
tatra harivaṁśādiṣu kṛṣṇa-varṇasyokteḥ \| kintv etad dvāparāntara-kalāv
iti bodhyam \|\|13\|\|

**\...**

**\|\| 10.8.14 \|\|**

**prāg ayaṁ vasudevasya kvacij jātas tavātmajaḥ \|**

**vāsudeva iti śrīmān abhijñāḥ sampracakṣate \|\|**

**śrīdhara-svāmī (bhāvārtha-dīpikā) : prāg ayam** iti sāmānyoktyā ṛṣir
ayaṁ janmāntara-gataṁ nāma kathayatīti nando manyate sma \| ata enaṁ
**vāsudeva iti saṁpracakṣata** iti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** mathurāyāṁ kārā-gṛhe iti
gopitvoktaṁ kvacid iti **ṛṣir** ayaṁ gargaḥ \| *janmāntara-gatam*
anyāvatārī ayam \| *ata* eva vasudeva-jātatvād eva \| **vāsudeva** iti
\| kramād amuṁ nārada ity abodhi saḥ itivan nipātenoktatvāt prathamā \|
abhijñā vaiyākaraṇāḥ \| vastutas tu---vasati sarva-bhūteṣv antaryāmitayā
sva-vibhūtibhir viśvaṁ vāsayaty ācchādayati vā vāsuḥ dīvyati krīḍate
vijigīṣate vyavaharate dyotate stūyate kāmyate gacchati devaḥ vāsuś
cāsau devaś ceti vāsudevaḥ \|

> chādayāmi bṛhad viśvaṁ bhūtyā sūrya ivāṁśubhiḥ \|
>
> sarva-bhūtādhivāsaś ca vāsudevas tataḥ smṛtaḥ \|\|
>
> vasanāt sarva-bhūteṣu vasutvād devayonitaḥ \|
>
> vāsudevas tato jñeyo yogibhis tattva-darśibhiḥ \|\| ity udyoga-parvaṇi
> \|
>
> sarvatrāsau samastaṁ ca vasaty atreti vai yataḥ \|
>
> tataḥ sa vāsudeveti vidvadbhiḥ paripaṭhyate \|\| iti viṣṇu-purāṇe \|

vasanti devā atreti vāsuḥ karaṇa-grāmastaṁ devayati dyotayatīti vā
vāsudevaḥ \|

> vāsuḥ syāt karaṇa-grāmas teṣu deva-nivāsataḥ \|
>
> tat-prakāśa-karo devo vāsudeva iti smṛtaḥ \|\| iti purāṇāntarāt \|
>
> yo\'ntaḥ praviśya mama vācam imāṁ prasuptāṁ
>
> sañjīvayaty akhila-śakti-dharaḥ sva-dhāmnā \|
>
> anyāṁś ca hasta-caraṇa-śravaṇa-tvag-ādīn
>
> prāṇān namo bhagavate puruṣāya tubhyam \|\| \[bhā.pu. 4.9.6\] iti
> dhruvokteś ca \|\|14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tavātmaja** ity ukta-nyāyād
adbhuta-parameśvaratva-vasudeva-putratva-śaṅkā-nirāsārtham \| evam
agre\'pi \| tad-dārḍhyārthaṁ **vāsudeva** iti pūrvavat saṅgopitam \|
**abhijñā** ity anena śaṁ-śabdena ca vasudevāj jātatveneva vāsudeva iti
tattvato mukhya-niruktir abhipretā \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : prāg** iti prakaṭārthe
**tavātmajo**'yaṁ **kvacid** anyatra **vasudevād** api **jātaḥ** \| tat
kathaṁ ? tatrāha---**prāk** asya tasya ca pūrva-janmanīty arthaḥ \| evaṁ
śrī-vasudevasya pūrva-janmany api tan-nāmāsīd iti śrī-nandenāvagatam
aprakaṭārthe ihaiva janmani pūrvaṁ kaṁsa-kārāgṛhe vasudevāj jāto\'pi
tavātmaja eveti pūrva-siddhāntānusāreṇa anyatrā tavātmaja ity
asyādhikyaṁ syāt \|

artha-dvaye\'pi śrīman ! he parama-bhāgya-sampad-yukta ! iti
tādṛśa-putra-prāpteḥ \| pāṭhāntare śrīmān parama-śobhā-saubhāgyābhyāṁ
yukto'yaṁ tavātmajaḥ \| **abhijñā** ity anena nirukty-antarāt
tannirukter evāntaraṅgatvaṁ bodhyate \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** vāstavārthas tu\--**prāg** iti \|
**tavātmajo'yaṁ kvacit** kārye nimitta eva **vasudevasya jāta** iti
evātmajatvam evāsya svābhāvika iti bhāvaḥ \| vakṣyate ca sutasya te
\[10.8.15\] iti \|\|14\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : prāk** pūrvaṁ
**vasudevasya** vasudevāt **tavātmajo\'yaṁ** **kvacid** ekānta-sthale
jāta iti \| **prāk** pūrva-janmani vasudevasyāpi pūrva-janmani
**vāsudeva** ity eva nāmāsīd iti nando budhyate sma \| **abhijñā** iti
na kevalam aham eka eveti prāmāṇyaṁ darśitam \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : ayaṁ tavātmajo vasudevasya
jātaḥ** \| katham ? ity āha---**prāk** pūrva-janmani iti tasya kadāpi
**vāsudeva** ity eva nāmāsīd ity arthaḥ \| etad [vivasvān]{.mark} prāk
kvacid ekānte sthāne kaṁsa-kārāyām ayaṁ tavātmajo vasudevasya devakyāṁ
jātaḥ \| sa ca tenānīto'smin praviṣṭa iti tu rahasyatvān na prakāśitam
\| ato **vāsudeva** ity **abhijñāḥ sampracakṣate**, na tv aham iti
bhāvaḥ \|\|14\|\|

**\...**

**\|\| 10.8.15 \|\|**

**bahūni santi nāmāni rūpāṇi ca sutasya te \|**

**guṇa-karmānurūpāṇi tāny ahaṁ veda no janāḥ \|\|**

**śrīdhara-svāmī (bhāvārtha-dīpikā) : guṇānurūpāṇi** īśvaraḥ sarva-jña
ity-ādīni, **karmānurūpāṇi** go-patir govardhanoddharaṇa ity-ādīni \|
**tāni** sarvāṇy **aham** api **no veda**, **janā** api no vidur iti
\|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prathamād ādi-padāt
bhakta-vatsala-dīnadayālur ity-ādayo grāhyāḥ \| dvitīyāt
murāri-madhusūdana-ity-ādayaś ca \|\|15\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rūpāṇīti
dṛṣṭāntatvenoktam, yathā śuklādi-rūpāṇi tathā nāmāny api
janmāntara-sambandhīni bahūni santīty arthaḥ \| tatra guṇānurūpāṇi
rūpāṇi sattvādi-guṇādhiṣṭhātṛtvena śuklādīni \| kiṁ vā, cittādy
adhiṣṭhātṛ-catur vyūhādi-mūrtayaḥ \| kiṁ vā,
bhakta-vātsalyādi-guṇānurūpāṇi caturbhujādīni karmānu-rūpāṇi
śrī-matsyādīnī pralayārṇavādau paribhramaṇādi-ceṣṭyā, atha guṇānurūpāṇi
nāmāni bhakta-vatsalaḥ ity ādīni karmānu-rūpāṇi jagat sraṣṭā, pālakaḥ
ity ādīni, tāny aham eva veda, na tu janā vidurato\'nantatvāt tāni
vaktaṁ na śakyanta ity arthaḥ, vastutas tu lokeṣv asambhāvyatvāt tāny
adhunā na prakāśyanta iti bhāvaḥ \| santīty anena sac cid
ānanda-ghana-rūpāṇām iva nāmnām api nityatā sūcitā \| sā ca
guṇa-karmānurūpāṇīti sādhitā \| guṇānāṁ nitya-bhagavat amavetatvena
nityatā siddhā, tathā karmaṇāṁ ca
śrī-govardhana-dhara-kāliya-mardanādi-śrī-mūrtiṣu bhakta-jana-cittāntaḥ
parisphurat tādṛśa-rūpeṣu ca sadānubhūyamānatvena tat siddhyā tad
anusāriṇāṁ nāmnām api svata eva tat siddheḥ \| ata
eva---anākhyeyābhidhānaṁ tvām anākhyeya-prayojanaṁ \[vi.pu. 5.18.52\]
ity-ādi śrī-viṣṇu-purāṇe \| tac ca sarvaṁ śrī-bhāgavatāmṛtottara-khaṇḍe
vivṛtam eva \| evaṁ guṇa-karmaṇām ānantyād rūpāṇīva nāmāny anantāni
laukikavat pratīyamānāny api sac cid ānandatvenālaukikāni tad
upāsaka-hṛdayaikavedya-tattvāni nāham api veda, janā api na vidur iti
tattvārthaḥ \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rūpāṇīti dṛṣṭāntvenoktaṁ
yathā śuklādi-rūpāṇi tathā nāmāny api janmāntara-sambandhīni bahūni
santīty arthaḥ \| tāny ahaṁ veda janās tu na vidur ity arthaḥ \|
loke\'py asaṁbhāvyatvāt tāni bahūni tu na prakāśyanta iti bhāvaḥ \|
aprakaṭārthe tu guṇānurūpāṇi rūpāṇi śrī-nara-nārāyaṇa-nṛsiṁhādīni
karmānurāpāṇi śrī-matsyādīni atha guṇānurūpāṇi nāmāni bhakta-vatsala ity
ādīni karmānurūpāṇi jagat sraṣṭā jagat pālaka ity ādīnī santīty anena
sacchidānanda-ghana-rūpāṇām iva nāmnām api nityatā sūcitā sā ca
guṇa-karmānurūpāṇīti sādhitā guṇānāṁ nitya-bhagavat samavetatvān
nityatāsiddhyā tathā karmaṇāṁ ca śrī-govardhana-dhara-kāliya-mardanādy
upāsanānām anādi-siddha-veda-prasiddher ata eva
tat-tad-upāsaka-paramparāyāṁ ca vicchinnatāpatteḥ śrī-bhagavato
bhaktecchāmayatvāc ca tan nityatāsiddhā tad anurūpa-nāmnām api
tathātva-siddhiḥ tac ca sarvaṁ śrī-bhāgavatāmṛte nivṛttam asti evaṁ
guṇa-karmanām ānantyād rūpāṇīva nāmāny anantāni laukikavat pratīyamānāny
api saccidānandatvenālaukikāni tad upāsaka-hṛdayaika-vedya-tattvāni
nāham api veda janā api na vidur ity arthaḥ \| ata uktaṁ
śrī-viṣṇu-purāṇe---anākhyeyābhidhānatvām anākhyeya-prayojanam \[vi.pu.
5.18.52\] ity-ādi \| dvitīya-skandhe---

> tad aśmasāraṁ hṛdayaṁ batedaṁ
>
> yad gṛhyamāṇair harināma-dheyaiḥ \|
>
> na vikriyetātha yadā vikāro
>
> netre jalaṁ gātra-ruheṣu harṣaḥ \|\| iti \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** bahūnīti \| prakaṭārthe kati
vācyānīti bhāvaḥ \| vāstavārthe tu gūṇānurūpāṇi śrī-nṛsiṁha-rūpādīni
karmānurūpāṇi śrī-kūrmādīni \|\|15\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bahūni** iti na kevalaṁ
kṛṣṇa iti nāma vasudeva iti nāma mayaiva kṛtam iti bhāvaḥ \| rūpāṇīti na
kevalaṁ mayoktāni śuklādīny evety arthaḥ \| **guṇa-karmānurūpāṇi** iti
bhakta-vatsala-sarvajña-govardhana-dharādīni kṛṣṇa-śabdaḥ sattārthoṇaś
cāmandātmakas tataḥ kṛṣṇaḥ bhaktādy ākarṣaṇād api tad varṇatvāc ca
mantramaya-vapuṣa iti govindo govicāraṇād apīti keśavācāryādi-vyākhyānād
ity arthaḥ \| tāny ahaṁ daivajño\'pi **na veda janā** no vidur iti kiṁ
punar ity arthaḥ \| nandas tu mat-putrasya mahā-puruṣatvān
nānā-janma-gatam idaṁ sarvajñatvād ayaṁ vaktīti budhyate \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kiṁ bahunā ? te sutasya
bahūny anantāni guṇānurūpāṇi sarvajña ity-ādīni karmānurūpāṇi
sarva-kāraṇa ity-ādīni nāmāni rūpāṇi ca santi, tāny aham api no veda
janā api no vidur anantatvāt \|\|15\|\|

**\...**

**\|\| 10.8.16-17** \|\|

**eṣa vaḥ śreya ādhāsyad gopa-gokula-nandanaḥ \|**

**anena sarva-durgāṇi yūyam añjas tariṣyatha \|\|**

**purānena vraja-pate sādhavo dasyu-pīḍitāḥ \|**

**arājake rakṣyamāṇā jigyur dasyūn samedhitāḥ \|\|**

**śrīdhara-svāmī (bhāvārtha-dīpikā) :** jātaka-phalam āha---eṣa iti
ādhāsyad ādhāsyati \|\|16\|\| anena rakṣyamāṇāḥ samedhitāś ca dasyūn
vijigyur iti \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** eṣa kṛṣṇaḥ \| gopa-gokule
nandayatīti tathā \| yadi yūyam amum acakṣyata tarhi eṣa vaśśreya
ādhāsyat liṅnimitte lṛṅ kriyātipattau iti \| ādadhāte lṛṅ \|
sarva-durgāṇi nikhilak-duḥkhāni \| añjaḥ samyak \|\|16\|\|

purā pṛthv-avatāre \| arājake rāṣṭre samedhitā vardhitāḥ \| dasyūn
nāstikān \| venena sarve svarājya-kāle veda-nindanān nāstikāḥ kṛtās te
ca dasyavaś caurā bhavanty eva dharma-cauryataḥ \| teṣāṁ coratvam
abhiyuktair uktam \|

> vede kāñcana-pattane parilasad-vedānta-durgo mahān
>
> mīmāṁsā parikhā vibhāti paritaḥ śābdaṁ lasad-gopuram \|
>
> yogo yāmini-jāgarūka-nicayaḥ sāṅkhyaṁ vivekātmako
>
> dharmaṁ corayituṁ viśanti sugata-naiyāyikāḥ kukkurāḥ \|\| iti \|

purā janmāntare \| prakaṭārthe sādhavo devā dasyavo daityāḥ \| arājake
indrasya pada-cyutau iti sandarbhaḥ cakravarti-toṣiṇī-kārāḥ \|\|17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopān gokula-śabdena
tatratyāṁś ca sarvān eva nandayati harṣayatīti tathā sa iti tad
avatāra-svabhāva uktaḥ \| yad vā, he gopa ! he rājann ity ādarāt \| kiṁ
vā, he pṛtvīpate ! tvayaiva pṛtvī rakṣiteti bhāvaḥ \| ato vo yuṣmākaṁ
vraja-janānāṁ sarveṣām eva śreya aihikām uṣmika-maṅgalam ādhāsyati svata
evārpayiṣyatik yad vā, sāmānyena vo yuṣmākaṁ vaiṣṇavānām \| kiṁ vā, vo
yuṣmadīya eva sarveṣām api śreya ādhāsyaty eva \| viśeṣataś ca gokulaṁ
sarvam idaṁ harṣayiṣyatīty arthaḥ \| ato\'nena kṛṣṇena hetunā sarvāṇi
durgāṇi kaṁsādy upadravānañjonāyāsena svayam eva tariṣyatha
\|\|16.17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gopān gokula-śabdena
tatratyāṁś ca sarvān eva nandayati harṣayatīti tathā saḥ iti tasya
svabhāva uktaḥ śīlārthe pratyayāt karmaṇāpi vo yuṣmākaṁ vrajajanānāṁ
sarveṣām eva śreyaḥ aihikām uṣmika-maṅgalam ādhāsyati tathā anena
kṛṣṇena hetunā sarvāṇi durgāṇi kaṁsādy apadravān abjaḥ anāyāsena
tariṣyatha \|\|16.17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ādhāsyat** ādhāsyati \|
gopānāṁ gavāṁ ca kulaṁ nandayatīti saḥ \| teṣāṁ **kulasya** **nandanaḥ**
brahma-mohane putra iti vā \| he gopeti vā \| **añjaḥ** sukhena
**sarva-durgāṇi** iti yadā yadopadrava **āyāsyati**, tadā
tvad-iṣṭa-devena śrī-nārāyaṇenāviṣṭo'yaṁ tvat-putraḥ \| evaṁ tvayāyam
āśrayitavya itīti bhāvaḥ \|

**purā** janmāntare **sādhavo** devāḥ **dasyavo** daityā arājake
indrasya pada-cyutau \|\|16-17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** jātaka-phalam āha---eṣa
iti \| eṣa tava sutaḥ vo bhukti-mukti-lakṣaṇaṁ śreya ādhāsyat ādhāsyati
\| anena hetu-bhūtena yūyaṁ sarva-durgāṇi añjas tariṣyatha \|\|16-17\|\|

**\...**

**\|\| 10.8.18 \|\|**

**ya etasmin mahā-bhāgāḥ prītiṁ kurvanti mānavāḥ \|**

**nārayo'bhibhavanty etān viṣṇu-pakṣān ivāsurāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** etasmin tava putre
viṣṇu-pakṣān viṣṇu-sahāyān \| pakṣaḥ
pārśva-garut-sādhya-sahāya-bala-bhittiṣu iti yādavaḥ \| parama-puṇyavati
\| yad vā, he mahā-bhāge iti yaśodā-sambodhanaṁ, sastrīko dharmam ācaret
iti nyāyāt \| arayo bāhyāḥ pratipakṣa-janā āntarāḥ kāmādyāś ceti
toṣiṇyām \|\|18\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahā-bhāge tu
parama-puṇyavatīty asambhāvanā nirastā, vastutas tu bhāgo bhagam eva
nijāśeṣa-bhagavattā prakaṭana-para ity arthaḥ \| yad vā, he mahā-bhāge
ityate śrī-yaśodā-sambodhanam---sapantīko dharmam ācaret iti nyāyāt,
tathā bhartu bhāryayā sahābhedāt, tathā snehabhareṇa putrasya
guṇa-śuśrūṣayā tatrevopaviṣṭāyās tasyāḥ praharṣārthaṁ sarvatrāny atra ca
śrī-nanda-prādhānyāt sambodhanam uktam eva \| mānavā iti jāty ādy apekṣā
nirastā, vastutas tu saṅgopanārtham eva viśeṣataś ca
martya-loke\'vatīrṇatvena manuṣyāṇām eva prīti-sambhavāt \| arayo bāhoḥ
kaṁsādayaḥ prīti-kartṛ-paripakṣā vāntarāś ca kāmādayaḥ \| viṣṇu-pakṣān
devān daityā iva \| yad vā, vaiṣṇavān āsurā asura-prakṛtaya iva
nābhibhavituṁ śaknuvatyataḥ kadācit kathañcid api kaṁsādibhyo yuṣmābhir
nametavyam iti bhāvaḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mahā-bhāge tu
parama-puṇyavati ! yad vā,**he mahā-bhāge** ity ante yaśodā-sambodhanam,
sa-strīko dharmam ācaret iti nyāyāt \| mahā-bhāgā iti kvacit pāṭhaḥ \|
mānavā jīva-mātrāṇi iti nṛ-gatiṁ vivicyety ādivat \| arayo bāhyāḥ
pratipakṣa-janāḥ \| āntarāś ca kāmādayaḥ \| viṣṇu-pakṣān devān daityā
iva aprakaṭārthe bhāgo bhaga eva nijāśeṣa-bhagavatāprakaṭana-pare
viṣṇu-pakṣa-śabdo devatā-paryāyo jñeyaḥ \| samudārasyaika-deśo'pi
dṛṣṭānto bhavatīti na cāsminn iva-śabdo'nupapannaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.19 \|\|**

**tasmān nandātmajo'yaṁ te nārāyaṇa-samo guṇaiḥ \|**

**śriyā kīrtyānubhāvena gopāyasva samāhitaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasmād etasmin
prītimato'rayo nābhibhavanti, tasmād enaṁ gopāyasva prītyā rakṣa \| ayaṁ
tavāgre sthitas tavātmajo guṇādibhir nārāyaṇena samaḥ \| vastutas tu
nārāyaṇaḥ samo yena, sa nārāyaṇa-samaḥ \| sāmyatvoktyā
nārāyaṇato'syādhikyaṁ sūcitam \| yathā candra-samaṁ mukham ity ukter
nahi mukhasya candratā, kintu candrasyādhikyaṁ mukhasya nyūnatvaṁ
lakṣyate \| tad-bhinnatve sati tad-gata-bhūyo dharmavattvam ity asyaiva
tulyatva-lakṣaṇam \| āhlādādi-janakatvena candra-sāmyatā, na tu
prakāśakatvādināpi \| evaṁ nārāyaṇasyāpi pālakatvādinā
nanda-nandana-sāmyaṁ na tu sarvathā tad-aṁśatvāt \| nārāyaṇāṅgaṁ
nara-bhū-jalāyanāt iti vakṣyamāṇatvāt \| iha sarvajña-sarvathā
satyavādi-śrī-gargeṇātmaja ity uktam \| tena pūrvoktaṁ nanda-gṛhe
sarveśvarāvatāra iti na vismartavyam ity āha---śrī-śukadeva iti \|
ātmanepadam ārṣam \|

yad vā, gopānām [aye śubhāvaha-vidhay]{.mark} śvenaiva samāhito'yam \|
yad vā, gopānām āye yoge sve kṣeme ca samāhitaḥ \| nārāyaṇa-sāmyena
tan-nāmānyasya nāmāni tathā tato viśiṣṭenānyapi bhaviṣyantīti \|ataḥ
śrīnandenaiva gokule vikhyāpitāni mukundādi-nāmāni ca śrī-gopādayo
vadantīti jñeyam \| nandeti śleṣeṇa yasmān nārāyaṇa-samas tasmāt tvam
adhunānanda ānandaṁ kurv ity arthaḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tasmān nandātmajo\'yaṁ
te nārāyaṇa-samo guṇaiḥ---mā śrīs tayā saha vartate iti samaḥ, guṇair
nārāyaṇaḥ samaḥ savibhūtir yasmāt, yasya śriyā nārāyaṇo\'pi śrīmān
bhavati, sa evāyaṁ parātparaḥ śrī-kṛṣṇa ity arthaḥ \| yad vā nārāyaṇād
api samaḥ saśrīkaḥ \|\|19\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 1.5.12-13\] **nārāyaṇa**
eva **samo** yasya saḥ, so\'pi kaiḥ śrī-guṇādibhir eva, na tu
madhura-madhura-veśa-vihāra-viśeṣa-vistāraṇādinā \| yad vā,
**guṇādīnām** uttareṇa sambandhaḥ\| \["gopāya-susamāhitaḥ" iti pāṭhe\]
gopānāṁ tādṛśaṁ **āyaḥ** prema-sampadāṁ vṛddhir lābho vā \| yad vā,
**ayaḥ** śubhāvaho vidhiḥ, tasmin susamāhitaḥ paramodyuktaḥ \| **sveti**
\["gopāyasva samāhitaḥ" iti\] pāṭhe āya-sva-śabdābhyāṁ yoga-kṣeme
abhidhīyete \| atas tad-artham atra rūpa-guṇa-līlā-viśeṣa-prakaṭanāt
vaikuṇṭhe ca tad-avidhānāt ayam eva sākṣād bhagavān śrī-nārāyaṇād apy
adhika iti bhāvaḥ \|\|19\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** guṇādibhir nārāyaṇena
samaḥ \| nārāyaṇo'tra mahā-vaikuṇṭheśo'ta eva śrī-yaśodādi-dvārā
tad-vārtā-śravaṇādinā vraje śrī-gopyādibhir ekaviṁśāddhyāyādau
śrī-kṛṣṇasya mukundādi-nāma-prayogaḥ \| yad vā, guṇādibhir nārāyaṇa eva
samo yasyeti nārāyaṇād api māhātmyam adhikaṁ bodhitam \| upamānād
upameyasya kiṁcit sādṛśya-mātreṇa nyūnatāpatteḥ \| tatra guṇāḥ
karuṇādayaḥ \| śrīr dhanādi-sampat śobhā vā \| kīrtir yaśaḥ khyātir vā
\| anubhāvo jñānaṁ prabhāvo vā \| yad vā, guṇā aiśvaryasya samagrasya
ity-ādy-uktā bhaga-śabda-vācyāḥ ṣaṭ \| teṣām eva vivaraṇam---śriyety ādi
\| tatra vairāgyasyātrānupayogād dharma-jñānayoś cānubhāva evāntarbhāvāt
traya evoktāḥ \| yad vā, guṇādīnāṁ pareṇānvayaḥ \| sarvathā sarvātmanā
ca rakṣety arthaḥ \|

vaiṣṇavāḥ \[śrī-vallabhācāryāḥ subodhinyāṁ ṭīkāyāṁ\] kiñcid
āhuḥ---akṣaraṁ puruṣo'ntaryāmī ceti trividho nārāyaṇaḥ \| tasya (1)
jīva-varga-parigrāhakāḥ, (2) sva-tulyatāpādakāḥ, (3) bhakti-janakāś ceti
krameṇa trividhā guṇās tais tat-samaḥ \| tathā (1) vaikuṇṭhe
lakṣmī-sahitaḥ (2) sūrya-maṇḍale sūrya-deva-sahitaḥ, (3) bhūmau
yajñādhiṣṭhātā ceti brahmāṇḍa-madhye trayo nārāyaṇāḥ krameṇa nityaṁ teṣu
vartamānaiḥ śry-ādibhis taiś ca sama iti \|

ataḥ susamāhitas tad eka-niṣṭha-cittaḥ paramāvahito vā san enaṁ gopaya
\| bālye'sminn asya rakṣāyāṁ prayatnaṁ kurv ity arthaḥ \| gopayasveti
pāṭhe'pi sa evārthaḥ \| yad vā, enaṁ gopa guptaṁ kuru, na tu sarvatra
prakaṭaya, daivāt prāptaṁ mahā-nidhim ivety arthaḥ \| idaṁ ca
nija-bhakti-viśeṣeṇa tasya sneha-vivṛddhaye \| kiṁ vā,
duṣṭa-kaṁsādi-bhayād uktam \| aya-susamāhitaḥ---ayena śubhāvahena
vidhinā sāvadhānaḥ \| athavā, gopānām ayo lābhas tasmin susamāhito'yam
iti \| pāṭhāntare aya-sva-śabdābhyāṁ yoga-kṣeme abhihite \| yad vā, ayo
vaikuṇṭhādi-gatiḥ \| svaṁ prema-lakṣaṇaṁ dhanam \| tayoḥ samāhito'taḥ
śrī-nārāyaṇasya nāmāny evāsya nāmāni \| tathā tato viśiṣṭāny anyāny api
bhaviṣyantīti bhāvaḥ \| he nandeti, śleṣeṇa nandeti kriyā-padaṁ vā \|
ato'dhunā nandaṁ kurv iti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** guṇādibhir nārāyaṇena
parama-vaikuṇṭhanāthena samaḥ \| [+++]{.mark}nārāyaṇo'tra
mahā-vaikuṇṭheśo'ta eva śrī-yaśodādi-dvārā tad-vārtā-śravaṇādinā vraje
śrī-gopyādibhir ekaviṁśādhyāyādau śrī-kṛṣṇasya mukundādi-nāma-prayogaḥ
\|

yad vā, guṇādibhir nārāyaṇa eva samo yasyeti nārāyaṇād api māhātmyam
adhikaṁ bodhitam \| upamānād upameyasya kiṁcit sādṛśya-mātreṇa
nyūnatāpatteḥ \| tatra guṇāḥ karuṇādayaḥ \| śrīr dhanādi-sampat śobhā vā
\| kīrtir yaśaḥ khyātir vā \| anubhāvo jñānaṁ prabhāvo vā \| yad vā,
guṇā aiśvaryasya samagrasya ity-ādy-uktā bhaga-śabda-vācyāḥ ṣaṭ \| teṣām
eva vivaraṇam---śriyety ādi \| tatra vairāgyasyātrānupayogād
dharma-jñānayoś cānubhāva evāntarbhāvāt traya evoktāḥ \| yad vā,
guṇādīnāṁ pareṇānvayaḥ \| sarvathā sarvātmanā ca rakṣety arthaḥ \|

vaiṣṇavāḥ \[śrī-vallabhācāryāḥ subodhinyāṁ ṭīkāyāṁ\] kiñcid
āhuḥ---akṣaraṁ puruṣo'ntaryāmī ceti trividho nārāyaṇaḥ \| tasya (1)
jīva-varga-parigrāhakāḥ, (2) sva-tulyatāpādakāḥ, (3) bhakti-janakāś ceti
krameṇa trividhā guṇās tais tat-samaḥ \| tathā (1) vaikuṇṭhe
lakṣmī-sahitaḥ (2) sūrya-maṇḍale sūrya-deva-sahitaḥ, (3) bhūmau
yajñādhiṣṭhātā ceti brahmāṇḍa-madhye trayo nārāyaṇāḥ krameṇa nityaṁ teṣu
vartamānaiḥ śry-ādibhis taiś ca sama iti \|

ataḥ susamāhitas tad eka-niṣṭha-cittaḥ paramāvahito vā san enaṁ gopaya
\| bālye'sminn asya rakṣāyāṁ prayatnaṁ kurv ity arthaḥ \| gopayasveti
pāṭhe'pi sa evārthaḥ \| yad vā, enaṁ gopa guptaṁ kuru, na tu sarvatra
prakaṭaya, daivāt prāptaṁ mahā-nidhim ivety arthaḥ \| idaṁ ca
nija-bhakti-viśeṣeṇa tasya sneha-vivṛddhaye \| kiṁ vā,
duṣṭa-kaṁsādi-bhayād uktam \| aya-susamāhitaḥ---ayena śubhāvahena
vidhinā sāvadhānaḥ \| athavā, gopānām ayo lābhas tasmin susamāhito'yam
iti \| pāṭhāntare aya-sva-śabdābhyāṁ yoga-kṣeme abhihite \| yad vā, ayo
vaikuṇṭhādi-gatiḥ \| svaṁ prema-lakṣaṇaṁ dhanam \| tayoḥ samāhito'taḥ
śrī-nārāyaṇasya nāmāny evāsya nāmāni \| tathā tato viśiṣṭāny anyāny api
bhaviṣyantīti bhāvaḥ \| he nandeti, śleṣeṇa nandeti kriyā-padaṁ vā \|
ato'dhunānandaṁ kurv iti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nārāyaṇa-parama-vyomādhipa eva
samo yasya tādṛśo'pi śry-ādibhir dvāraiḥ gopānām aye śubhāvahe vidhau
susamāhitaṁ pāṭhāntare svena svayam eva samāhita iti vāstavo'rthaḥ.
prakaṭārthe tu yadyapi nārāyaṇasya samas tathāpi tavātmajatāṁ prāpta iti
tavaiva gopanīya ity arthaḥ \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tām eva svayaṁ-bhagavattāṁ
pratipādayati---tasmād ity-ādi \| he nanda ! tasmād ayaṁ te ātmajo
guṇair nārāyaṇa-sama iti loka-bhiyoktam \| tat tu sarasvatī svayam
anyathā vyākhyāti \| nārāyaṇo'pi samaḥ sa-śrīko yasmāt \| samānāmā
śrī-yasya sa tathā \| athavā, guṇair nārāyaṇam api samayati viklavayati
nārāyaṇa-samaḥ \| manoharādivat \| nātra karmaṇy an, samaṣṭam avaiklavye
cur-ādiḥ \| athavā, samayati samaḥ \| nārāyaṇasyāpi samo nārāyaṇa-samaḥ
mahīdharādivat \| yad vā, nārāyaṇo'pi samo yasmāt nārāyaṇa-samaḥ \|
mānaṁ mā \| tat-sahitaḥ prameya iti sa tv aprameyaḥ---nārāyaṇo'ṅgam iti
vakṣyamāṇa-virodha-bhaṅgādi-vyākhyā \|\|19 \|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nārāyaṇa-sama iti
tvad-iṣṭa-devena santuṣṭena **śrī-nārāyaṇena** sva-**samaḥ** putras
tubhyaṁ datta iti bhāvaḥ \| ato mukunda-madhusūdana-nārāyaṇādi-nāmabhir
ayam apy abhidhīyatām \| kintu śreyāṁsi bahu-vighnāni iti vibhāvya
susāvadhānaḥ san **gopāya** pratikṣaṇaṁ pālaya \| rakṣitaḥ putro'yaṁ te
nārāyaṇa iva sarvopadravebhyo rakṣiṣyatīti bhāvaḥ \| gopayasveti pāṭhe
ātmane padam ārṣam \|

vastutas tu nārāyaṇaḥ samo yasya tatrāpi guṇādibhir eva na tu
daitya-mokṣadatva-bhakta-mahābhāva-pradatva-lakṣmī-durlabha-śrī-rāsa-vihāritvādibhir
māha-guṇādibhir iti sarvotkarṣa ātyantikaḥ śrī-nārāyaṇād apāsya
vyañjitaḥ \| gopānam aye lābhe \| aye śubhāvaha-vidhau vā susamāhitaḥ
\|\|19\|\|

**\...**

**\|\| 10.8.20 \|\|**

śrī-śuka uvāca---

**ity ātmānaṁ samādiśya garge ca sva-gṛhaṁ gate \|**

**nandaḥ pramudito mene ātmānaṁ pūrṇam āśiṣām \|\|**

**śrīdhara-svāmī (bhāvārtha-dīpikā) :** iti cātmāmaṇ prati samādiśya \|
ātmānaṁ kṛṣṇaṁ vā \| garge gete sati āśiṣām āśīrbhiḥ \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ātmānaṁ nandam \| yad vā,
ātma-śabdasya bahv-artha-bhrama-vāraṇāya kṛṣṇaṁ veti \| ātmā puṁsi
svabhāve'pi prayukta-manasor api \| dhṛtāv api manīṣāyāṁ
śarīra-brahmaṇor api \|\| iti medinī \|\|20\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ātmānaṁ paramātmatvena
jagatāṁ gurum api śrī-kṛṣṇaṁ prati, ca-kārād baladevaṁ ca samyag ādiśya
tilakādi-dhāraṇa-vidhim ājñāpyety arthaḥ \| sva-gṛhaṁ gata ity anyathā
tasya sākṣāt tādṛśa-mānāyogyatvam \| nanu tathāpi
sarva-bhāgavata-varga-vandyasya tasya māno nocitaḥ ? satyam,
parama-harṣākulatvād ity āha---prakarṣeṇa mudita iti \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-gṛhaṁ gata iti tad-agre
sambhramādinā tad-viśeṣāsphūrteḥ \| ata eva prakarṣeṇa mudita iti \|
etad-anantaraṁ nija-purohitādīn ānīya prakaṭam eva svayaṁ
nāma-karaṇa-mahotsavaḥ kṛta iti jñeyam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** gata iti tad-agre sambhramādinā
tad-viśeṣāsphūrteḥ \|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ātmānaṁ** svaṁ prati
prāṇānāhṛtya maugdhyena duṣṭayoḥ pūtanānasoḥ śiṣṭa-varga-prakṛṣṭasya
gargasyāpi mano\'harat \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.21 \|\|**

**kālena vrajatālpena**[^46] **gokule rāma-keśavau \|**

**jānubhyāṁ saha pāṇibhyāṁ riṅgamāṇau vijahratuḥ \|\|**

**śrīdhara-svāmī (bhāvārtha-dīpikā) :**

bāla-krīḍā-camatkāraiḥ kṛṣṇo rāmeṇa saṁyutaḥ \|

paramānandam ādhatta vraje nanda-yaśodayoḥ \|\|\*\|\|

pūrṇatvam eva darśayann āha---**kālena** iti \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *camatkāraiś*
camatkṛti-janakaiḥ karmabhiḥ \[\*\] *pūrṇatvam* avatāritvam \|
***riṅgamāṇau*** gacchantau \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kālena vrajatā** iti,
śakaṭa-bhañjanān nāma-karaṇāc ca, kiñcit kāle gate satīty arthaḥ \|
**gokule** vraja-madhye iti bahir vanādikaṁ vyavacchinnam, yadā tatraiva
tan-mahā-madhura-līlayā tatratyānāṁ mahā-bhāgyaṁ bodhayati \| evam
agre\'pi boddhavyam \| **rāmas** tal-līlayā gokula-ramāṇāt \| ko brahmā
īśaś ca tau vayate aiśvaryeṇa vyāpnotīti **keśavaḥ** parameśvaraḥ \| tau
iti **riṅgaṇa**-līlayā jagan-mano-haratābhipretā, keśavasya paścān
nirdeśo\'nujatvena \|

he **tāta** ! iti kathya-bālya-līlā-viśeṣa-smaraṇena prema-vaivaśyāt
sa-lālanaṁ sambodhanam \| yad vā, **tātasya** śrī-nandasya **gokula**
iti sukha-vihāra-svācchandyaṁ bodhitam \| evaṁ dvayor apy ekadaiva
**riṅgaṇa**-līlayā sama-vayaskataiva darśitā, kiñcin nyunādikatve\'pi
śrī-kṛṣṇasya mahā-baliṣṭhatayāgrajenāpi saha yugapad **riṅgaṇaṁ**
ghaṭetaiveti dik \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ tasya
[śravaṇa-kṛtaṁ]{.mark} pūrvatvam uktvā darśana-kṛtam api vaktum
ārabhate---**kālena** ity-ādi \| **kālena vrajatā** iti śakaṭa-bhañjanān
nāma-karaṇāc ca kiñcit kāle gate satīty arthaḥ \| tṛṇāvarta-vadhas tv
etad uttara-kālīna eva eka-hāyana \[10.26.8\] ity uktatvāt \|
*eka*-śabde hi śiśoḥ pāda-vrajyā dṛśyate \| baliṣṭhasya tu
tan-madhye\'pi vyakti-krama-kathanaṁ tu duṣṭa-vadhād
bhuta-līlātva-sādhāraṇyena kvacid āveśena ca **gokule** vraja-madhye iti
tatraiva tan-mahā-madhura-līlayā tatratyānāṁ mahā-bhāgyaṁ bodhayati \|
evam agre'pi bodhyam **rāmas** tal-līlayā gokula-ramaṇāt \| ko brahmā
īśaś ca tāv api vayate līlā-mādhuryeṇa vaśīkarotīti \| kiṁ vā,
prathama-rūḍha-praśasta-keśa-vilāsa-yuta iti \| yad vā,

> aṁśavo ye prakāśante mama te keśa-saṁñjitāḥ \|
>
> sarvajñāḥ keśavaṁ tasmāt mām āhur muni-sattamāḥ \|\|

iti bhārata-rītyā tato'pi dedīpyamānatayā vivakṣita iti **keśavaḥ** \|
tau iti riṅgaṇa-līlayā jagan-manoharatā abhipretā \| keśavasya
paścān-nirdeśaḥ anujatvena \| he **tāta** ! iti
kathya-bālya-līlā-viśeṣa-smaraṇena prema-vaivaśyāt sa-lālanaṁ
sambodhanaṁ \| yad vā, **tātasya** śrī-nandasya **gokula** iti
sukha-vihāra-svācchandyaṁ bodhitam \|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kālena** iti \| prācīna-līleyaṁ
nāma-karaṇasya śatatama-paryantāhe nirṇayāt \| tṛṇāvarta-vadhasya
vārṣikatvāt asya varṣābhyantare ca sambhavāt \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kālena vrajatā** iti---

> aiśvarya-miśrāṁ kṛṣṇasya procya bālasya mādhurīm \|
>
> kevalām eva tāṁ prāha nitya-bhāvyām upāsakaiḥ \|\| iti \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** evam aiśvarya-garbhāṁ
bālya-līlām abhidhāya mukuravad viśuddhāṁ tām āha\--**kālena**
ity-ādibhiḥ \|\|21\|\|

**\...**

**\|\| 10.8.22 \|\|**

**tāv aṅghri-yugmam anukṛṣya sarīsṛpantau**

**ghoṣa-praghoṣa-ruciraṁ vraja-kardameṣu \|**

**tan-nāda-hṛṣṭa-manasāv anusṛtya lokaṁ**

**mugdha-prabhītavad upeyatur anti mātroḥ \|\|**

**śrīdhara-svāmī (bhāvārtha-dīpikā) : anukṛṣya** punaḥ punar ākṛṣya \|
**sarīsṛpantāv** atiśayena calantau \| katham ? **ghoṣāḥ**
kaṭi-pāda-bhūṣaṇa-kiṅkiṇyaḥ, teṣāṁ **praghoṣeṇa** ninādena **ruciraṁ**
yathā tathā **teṣāṁ** ghoṣāṇāṁ **nādena hṛṣṭaṁ mano** yayos tau \|
**lokam** itas tato gacchantaṁ janam **anusṛtya** tri-caturāṇi padāny
anugamya **mugdhavat prabhītavan** **mātror anti** samīpe **upeyatur**
upajagmatuḥ \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tau** kṛṣṇa-baladevau \|
*mugdhavad* ajñavat \| mugdhaḥ sundara-mūḍhayoḥ iti viśvaḥ \|
ābhīra-pallī-kiṅkiṇyor ghoṣo gopāla-śabdayoḥ iti śāśvataḥ \|\|22 \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : anukṛṣyeti sarīsṛpantau**
kuṭilaṁ gacchantāv iti ca riṅgaṇa-līlāyām api baliṣṭhatvaṁ dyotayati \|
**aṅghri-yugmam** ity atrābjādi-rūpakāprayogas
tad-bālya-līlā-mādhuryeṇaiva manas-tṛptayā
tadīya-tāruṇyādi-guṇa-viśeṣānapekṣaṇāt \| **vrajasya kardameṣv** iti
prāyo go-mūtra-go-rasādi-nipātena prāṅgaṇasya paṅkamayatvāt \| bahutvaṁ
bālyāt sākalyād vā \| **lokaṁ** kañcid gṛha-janaṁ matvaiva **anusṛtya,**
paścād anyaṁ jñātvā, **mātror antikam upeyatuḥ**\| **pra**-śabdād
**bhīta**tvādhikyena bālya-līlā-sauṣṭhavaṁ bodhitam \| anyat tair
vyākhyātam \|

yad vā, **ghoṣo** vrajaḥ, tena tatratyās teṣāṁ prakṛṣṭair ghoṣaiḥ \| aho
riṅgaṇasya mahāścaryam ity-ādy-ucca-śabdai **ruciraṁ** yathā syāt \|
**tasya** ghoṣasya tena vā prakṛṣṭena **nādena** \| samam anyat
\|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : anukṛṣyeti sarīsṛpantau**
kuṭilaṁ gacchantāv iti ca riṅgaṇa-līlāyām api baliṣṭhatvaṁ dyotayati \|
**aṅghri-yugmam** ity-ādiṣu kamalādi-rūpakāprayogaḥ, svasya
tad-atikrama-sphūrteḥ \| kvacic ca tat-prayogas tv anyasya tad-dvārāpi
sphūrtaya iti jñeyam \| **vrajasya kardameṣv** iti prāyo
go-mūtra-go-rasādi-nipātena prāṅgaṇasya paṅkamayatvāt \| bahutvaṁ ca
sthāna-bāhulyāt \| **lokaṁ** kañcid āgataṁ **mugdhavat** gṛha-janaṁ
matvaiva **anusṛtya** paścād anyaṁ jñātvā **prabhītavat mātror antikam
upeyatuḥ** \| pra-śabdād bhītatvādhikyena bālya-līlā-sauṣṭhavaṁ bodhitam
\| vati-pratyayād yathānyo mugdhādi-bālaḥ, tathaiva līlāveśenety arthaḥ
\| anyat taiḥ \|

yad vā, **ghoṣo** vrajaḥ, tena tatratyās teṣāṁ prakṛṣṭair ghoṣaiḥ \| aho
riṅgaṇasya mahāścaryatvam ity-ādy-ucca-śabdai ruciraṁ yathā syāt
**tasya** ghoṣasya **tena** vā prakṛṣṭena **nādena** \| samam anyat
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aṅghri-yugmam**
**anukṛṣya** iti jānubhyāṁ sañcalanena āṅghryor ākarṣaṇāt
**sarīsṛpantau** kuṭilaṁ gacchantau \| **vraja-kardameṣu**
go-rasa-govatsa-mūtrādi-kardamita-vrajāṅgaṇeṣu **ghoṣāṇāṁ** gopa-gopīnāṁ
**praghoṣaḥ** ho ho ho iti mukha-kara-tālikodghoṣaḥ, tena **ruciraṁ**
yathā syāt tathā yatas tan-nādety ādi \| ghoṣāḥ kiṅkiṇya iti
svāmi-caraṇāḥ \| **lokaṁ** vraja-purandhrī-janaṁ kañcid āgataṁ
**mugdhavat** mātaraṁ matvaivānusṛtya paścād anyaṁ jñātvā **mātror**
**antikam** upeyatuḥ vati-pratyayād yathānyo mugdhādi-bālas tathaiva
līlāveśenety arthaḥ \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : tau** **vraja-kardameṣu**
go-rasa-go-mūtrādi-kardamita-catvareṣu **sarīsṛpantau** kuṭilaṁ
gacchantāv iti sabalatvaṁ sūcyate \| **aṅghri-yugmam anukṛṣya** iti
jānubhyāṁ sañcalanenāṅghryor ākarṣaṇāt \| kathaṁ ? **ghoṣāḥ**
pādādi-vibhūṣaṇāni, teṣāṁ **praghoṣeṇa** jhaṇatkāra-dhvaninā **ruciraṁ**
yogīndrāṇāṁ manoharaṁ yathā syāt, tathā **tan-nādena hṛṣṭaṁ mano** yayos
tau \| **lokaṁ** kañcid āgataṁ gṛha-janaṁ matvā tam **anusṛtya,** paścād
anyaṁ jñātvā **mugdhena prabhītena** ca tulyau **mātror anti** samīpam
**upayeyatuḥ** bhaya-sambhrānta-prekṣaṇākṣam \[bhā.pu. 10.8.33\] iti
vakṣyate \| idaṁ maugdhyādikaṁ harer na kṛtrimaṁ tathātve
līlā-rasāparipoṣāt, mantreṣu māṁ vā upahūya yat tvam \[bhā.pu. 3.4.17\]
ity-ādau tan maugdhyenoddhavasya, gopy ādade tvayi kṛtāgasi \[bhā.pu.
1.8.31\] ity-ādau tad abhayena kuntyāś ca tattvavido mohānupapatteḥ \|
kintu vijñāna-mūrter na rucikarādy-aṅgatvavad vailakṣaṇyena vibhātaḥ
svarūpānatirekī tad dharma eva tat-paripoṣī mantavyaḥ \|\|22\|\|

**\...**

**\|\| 10.8.23 \|\|**

**tan-mātarau nija-sutau ghṛṇayā snuvantyau**

**paṅkāṅga-rāga-rucirāv upaguhya dorbhyām \|**

**dattvā stanaṁ prapibatoḥ sma mukhaṁ nirīkṣya**

**mugdha-smitālpa-daśanaṁ yayatuḥ pramodam \|\|**

**śrīdhara-svāmī (bhāvārtha-dīpikā) :** tadā ca **tan-mātarau**
**nija-sutau** **upaguhya** **dorbhyāṁ pramodaṁ yayatuḥ** \|
katham-bhūte ? **ghṛṇayā** kṛpayā **snuvantyau** payaḥ-pūrṇa-payodhare
satyau \| **paṅkenāṅga-rāgeṇa rucirau** \| katham-bhūtaṁ mukhaṁ nirīkṣya
? **mugdhaṁ** mandaṁ **smitaṁ** yasmin **alpā daśanāś** ca yasmin, tac
ca tac ca \|\|23\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ??

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : paṅko** vraja-kardama eva
**aṅga-rāgaḥ,** tena **rucirau** vraja-kardameṣu riṅgaṇair
[anyāṁ]{.mark} rāgasya ācchannatvān **nijau** svīyau **sutau** iti tayor
dvau praty eva sneha-bhara uktaḥ \| ata eva **pra**karṣeṇa **pibatoḥ,**
ata eva **pra**kṛṣṭaṁ brahmānandād apy utkṛṣṭaṁ **modaṁ** prāptavatyau
\| **sma** harṣe \| **nirīkṣya** āsaktyā samyag avalokya \| **mukham**
iti dvitve'py ekatvaṁ jāty-apekṣayā bahuṣv apy ekatvavat \| ata
eva---vāṇī guṇānukathane ity-ādau na śravaṇau hastau śivaś ca \[bhā.pu.
10.10.38\] iti \| tathā, cittaṁ sukhena ity-ādau karau padau ca
\[bhā.pu. 10.29.34\] iti, tathā viracitābhayam ity-ādau śirasi dhehi naḥ
\[bhā.pu. 10.31.5\] ity-ādi ca \| anyat tair vyākhyātam \| yad vā,
**ghṛṇayā** snehena **mugdhaṁ** sundara-malla-daśanaṁ pañca-ṣaḍ-antam
\|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : paṅko** vraja-kardama eva
**aṅga-rāgaḥ,** tena **rucirau** ruciratvaṁ ca, "sundaraṁ kiṁ na
sundaram ?" iti nyāyena, sarasijam anuviddhaṁ śaivalenāpi ramyam
ity-ādinā viśeṣatas tu bālya-līlāyāṁ tad-āder eva śobhanatvam iti
**nijau** svīyau **sutau** iti tayor dvau praty eva sneha-bhara uktaḥ \|
nija-nijety uktatvāt ata eva **pra**karṣeṇa svecchayā kadācit
mātṛ-viparyayeṇāpi **pibatoḥ** **stanaṁ dattvā** tat-tad-antarā **mukhaṁ
nirīkṣya** samyag avalokya ca \| ata eva **pra**kṛṣṭaṁ nemaṁ viriñcaḥ
\[bhā.pu. 10.9.20\], nāyaṁ sukhāpa \[bhā.pu. 10.9.21\] ity-ādi
vakṣyamāṇānusāreṇa tat-tad-ānandato'py adhikatamaṁ **modaṁ**
prāptavatyau **sma** harṣa-vismaye vā \| mukham ity ekatvaṁ
sva-sva-bālya-mukhāpekṣayā \| anyat taiḥ \| yad vā, **mugdhaṁ** sundaraṁ
**smitaṁ** yatra pramāṇataḥ saṅkhyātaś cālpā daśanā yatra, tac ca tac ca
\|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** prasaṅgena āveśena ca vyatikramaḥ
sambhāvyaḥ **prapibatoḥ** **stanaṁ dattvā** tat-tad-antarā **mukhaṁ
nirīkṣya** ca \|\|23\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadā ca **tayor**
**mātarau** **nija-sutau** **dorbhyām** **upaguhya** **pramodaṁ**
yayatuḥ \| nija-nijety anuktatvāt tau dvāv api prati tayor dvayoḥ
suta-buddhiḥ te dve praty eva tayor api mātṛ-buddhir budhyate
**ghṛṇayā** vātsalyattha-kṛpayā snuvantyau dugdha-srāvi-stane satyau,
"sundaraṁ kiṁ na sundaram ?" iti nyāyena paṅka evāṅga-rāga-tulyas tenāpi
rucirau **mukham** ity ekatvaṁ sva-sva-lālya-mukhāpekṣayā **mugdhaṁ**
manoharaṁ **smitaṁ** yatra pramāṇataḥ saṅkhyātaś ca **alpā** **daśanā**
tatra tac ca tac ca \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tadā tayor **mātarau**
tau **nija-sutau** dorbhyām **upagūhya** **pramodaṁ yayatuḥ** \| kīdṛśau
? **ghṛṇayā** vātsalyo yā kṛpayā **snuvantyau** dugdha-srāvi-stane
satyau, tau ca kīdṛśau ? **paṅka-rāgābhyāṁ rucirau** \"sundare kim
asundaram ?\" iti nyāyāt mukham ity eka-vacanaṁ
sva-sva-lālya-mukhāpekṣaṁ **mugdhaṁ** ramyaṁ **smitaṁ** yatra pramāṇena
saṅkhyayā ca **alpā** **daśanā** yatra, tac ca tac ca tat \|\|23\|\|

**\...**

**\|\| 10.8.24 \|\|**

**yarhy aṅganā-darśanīya-kumāra-līlāv**

**antar-vraje tad abalāḥ pragṛhīta-pucchaiḥ \|**

**vatsair itas tata ubhāv anukṛṣyamāṇau**

**prekṣantya ujjhita-gṛhā jahṛṣur hasantyaḥ \|\|**

**śrīdhara-svāmī (bhāvārtha-dīpikā) : yarhy aṅganānāṁ darśanīyā
kumāra-līlā** yayos tathā-bhūtau jātau, tadā **antar-vraje** vrajasya
madhye **tad abalā** vrajāṅganās tau prekṣantyaḥ **prekṣamāṇā**
vismṛta-gṛha-kṛtyā **hasantyo jahṛṣur** hṛṣṭā babhūvuḥ \| kathaṁ-bhūtau
? tābhyāṁ **pragṛhītāni pucchāni** yeṣāṁ, tair **vatsair itas
tato'nukṛṣyamāṇau** \|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** lakṣaṇayā **gṛha**-śabdena
gṛha-kṛtyaṁ bodhyaṁ\| tac ca mārjana-peṣaṇa-go-dohanādi-rūpam
\|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atyanta-bālye prāyo
mātror eva pārśva-vartitvāt tayor ānanda-bharo\'kāri, paścāt kiñcid
vayo\'tirekeṇa bala-buddhi-prākaṭyāditas tato\'khila-vraja-madhye
vatsākarṣaṇa-līlayā sarvāsām api vraja-strīṇām atyānando janita ity
āha---**yarhi** iti \| **vatsair** iti bahutvam eka-vatsa-parityāgena
muhur vatsāntara-grahaṇād ekadaiva bahula-vatsa-**puccha**-grahaṇād vā
\| **pra**-śabdena kadācid api puccha-tyāgo nirastaḥ \| ata eva sthāne
sthāne **anukṛṣyamāṇau** \| ata eva **pra**kaṛṣeṇa **īkṣyamāṇāḥ** \| ata
eva tyaktaṁ **gṛhaṁ** tatratya-kṛtyam \| kiṁ vā, prekṣaṇārthaṁ tatra
tatra sarva-vraje paribhramaṇena gṛham eva yābhis tā
**hasantyo**\'dbhutatvāt \| kiṁ vā, aho ! baliṣṭhatarāv iti tau
parihasantyo vatsair ākṛṣyamāṇatvāt \|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī)** **:** atyanta-bālye prāyo
mātror eva pārśva-vartitvāt tayor ānanda-bharo\'kāri, paścāt kiñcid
vayo\'tirekeṇa bala-buddhi-prākaṭyāditas tato\'khila-vraja-madhye
vatsākarṣaṇa-līlayā sarvāsām api vraja-strīṇām atyānando janita ity
āha---**yarhi** iti \| **vatsair** iti bahutvam eka-vatsa-parityāgena
muhur vatsāntara-grahaṇād ekadaiva bahula-vatsa-puccha-grahaṇād vā,
pra-śabdena kadācid api puccha-tyāgo nirastaḥ ata eva sthāne sthāne
**anukṛṣyamāṇau** \| ata eva **pra**kaṛṣeṇa **īkṣyamāṇāḥ** \| ata eva
tyaktaṁ **gṛhaṁ** tatratya-kṛtyam \| kiṁ vā, prekṣaṇārthaṁ tatra tatra
sarva-vraje paribhramaṇena gṛham eva yābhis tā **hasantyo**\'dbhutatvāt
\| kiṁ vā, aho ! baliṣṭhatarāv iti tau parihasantyo vatsair
ākṛṣyamāṇatvāt \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** [+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tarhi
kiñcid-balādhikya-prakaṭane sati **aṅganānām ā** samyak-prakāreṇa
darśanīyā aticittākarṣiṇī **kumāra**-sambandhinī **līlā** yayos
tathā-bhūtāvabhūtāṁ tat tadā abalāstau **prekṣaṇtyaḥ** prekṣamāṇā
jahṛṣuḥ \| kīdṛśau ? tābhyāṁ **gṛhīta-pucchair** **vatsair** **itas
tataś** ca **ākṛṣyamāṇāv** iti śayānānāṁ vatsānāṁ **pucchān**
jānu-caṅkramāṇena prāpya, \"kim idam ?\" iti sāścaryaṁ maugdhyena yadā
kara-talena muṣṭīkṛtya gṛhītaḥ, tadā **vatsair** utthāya kalāyyate \|
tataś ca maugdhyena muṣṭi-tyajantau pratyuta bhayena dṛḍhatarīkurvantau
bhūtale ghṛṇyamāṇau rudantau vilokya \"hyastanād vatsād api durbalau
yuvām\" iti **hasantyau** yatnena pucchaṁ tyājayāmāsur iti jñeyam
\|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.25 \|\|**

**śṛṅgy-agni-daṁṣṭry-asi-jala-dvija-kaṇṭakebhyaḥ**

**krīḍā-parāv aticalau sva-sutau niṣeddhum \|**

**gṛhyāṇi kartum api yatra na taj-jananyau**

**śekāta āpatur alaṁ manaso'navasthām \|\|**

**śrīdhara-svāmī (bhāvārtha-dīpikā) : aticalāv** aticapalau tau
**śṛṅgy**-ādibhyo **niṣeddhuṁ** **gṛhocitāni** karmāṇi ca **kartuṁ**
**yatra** yadā **taj-jananyau na śekāte,** tadā **alaṁ**
**manaso'navasthām** **āpatur** iti gṛha-saukhyasya parākāṣṭhā darśitā
\|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : śṛṅgiṇo** gavādayaḥ \|
**daṁṣṭriṇaḥ** śvādayaḥ \| **asiḥ** khaḍgaḥ \| **dvijāḥ** pakṣiṇaḥ
śukādayaḥ \| **anavasthāṁ** bodhaika-niṣṭhavad ekākāratayā samādhival
layam \| *parākāṣṭheṣu* ataḥ paraṁ gṛhiṇāṁ na sukham \| yad
bāla-līlā-darśanena manasy āhlāda iti \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tataś
cādhika-vayo-bala-prakaṭanena krīḍālolatayā mātror api manaś-cañcalaṁ
cakratur ity āha---**śṛṅgi**- iti \| yataḥ **krīḍā-parau**, ataḥ
**śṛṅgy**-ādīn dhartum abhisarantau, tebhyo **niṣeddhuṁ** nivārayitum \|
yad vā, śṛṅgādibhiḥ krīḍā-parau, atas tebhyo niṣeddhuṁ **na śekatuḥ** \|
kutaḥ ? **aticalau** parama-capalau \| tatra **śṛṅgiṇo** vṛṣādayaḥ,
**daṁṣṭriṇo** mārjāra-kukkurādayo vānarādayo vā, **asayaḥ** khaḍgāḥ,
pāṭhāntare \"ahayaḥ\" sarpāḥ \| khaḍgānāṁ saṁvaraṇādi-sambhavād idam eva
yuktam \| **dvijā** mayūrādayaḥ \| **sva**-śabdena
niṣedhe'nyasyāśakyatāyogyatā ca, tathā śṛṅgy-ādibhyo niṣedhasyāvaśyakatā
\| sa ca snehākulatayā sva-pārśve sthāpanena, na ca vāṅ-mātreṇeti ca
bodhyate \| ata eva **manaso'navasthām** asthiratām **alam** atyartham
**āpatuḥ** \|

itthaṁ bālya-cāñcalya-manohara-putravattvena
tathāvaśyaka-dhana-rakṣaṇa-kuṭumba-bharaṇa-vividhopabhoga-sādhanād
gṛha-vyāpārāvekṣaṇena ca vyākula-cittatayā gṛha-saukhyasya parākāṣṭhā
darśitā \| yato'putra-daridra-gṛhiṇām eva
putra-vittādy-artha-ceṣṭā-rāhityena yatīnām iva manaḥ sthiraṁ syāt \|
vastutas tu śrī-bhagavat-parāṇāṁ vraja-janānāṁ teṣāṁ
tad-arthaka-karmaṇāṁ cittāsthairyam api samādhi-niṣṭhāto'py utkarṣaṁ
bhajatīty agre śrī-brahma-stuty-ādau, tāvad rāgādayaḥ stenāḥ \[bhā.pu.
10.14.36\] ity-ādi-vacanato vyaktam eva \| tatra ca tayor anyonyam
āsaktyā śobhā-bharaḥ śrī-vaiśampāyanenoktaḥ---

> tāv anyonya-gatau bālau bālyād evaikatāṁ gatau \|
>
> eka-mūrti-dharau kāntau bāla-candrārka-varcasau \|\|2\|\|
>
> eka-nirmāṇa-nirmuktāv eka-śayyāsanāśanau \|
>
> eka-veśa-dharāv ekaṁ puṣyamāṇau śiśu-vratam \|\|3\|\|
>
> eka-kāryāntara-gatāv eka-dehau dvidhā-kṛtau \|
>
> eka-caryau mahā-vīryāv ekasya śiśutāṁ gatau \|\|4\|\|
>
> eka-pramāṇau lokānāṁ deva-vṛttānta-mānuṣau \|
>
> kṛtsnasya jagato gopau saṁvṛttau gopa-dārakau \|\|5\|\|
>
> anyonya-vyatipaktābhiḥ krīḍābhir abhiśobhitau \|
>
> anyonya-kiraṇa-grastau candra-sūryāv ivāmbare \|\|6\|\|
>
> visarpantau tu sarvatra sarpa-bhoga-bhujāv ubhau \|
>
> rejatuḥ pāṁsu-digdhāṅgau dṛptau kalabhakāv iva \|\|7\|\|
>
> kvacid bhasma-pradīptāṅgau karīṣa-prākṣiptau kvacit \|
>
> tau tatra paryadhāv etāṁ kumārāv iva pāvakī \|\|8\|\|
>
> kvacij jānubhir udghṛṣṭaiḥ sarpamāṇau virejatuḥ \|
>
> krīḍantau vatsa-śālāsu śakṛd-digdhāṅga-mūrdhajau \|\|9\|\|
>
> śuśubhāte śriyā juṣṭāv ānanda-jananau pituḥ \|
>
> janaṁ ca viprakurvāṇau vihasantau kvacit kvacit \|\|10\|\|
>
> tau tatra kautūhalinau mūrdhaja-vyākulekṣaṇau \|
>
> rejatuś candra-vadanau dārakau sukumārakau \|\| \[ha.vaṁ. 2.7.2-11\]
> iti \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś
cādhika-vayo-bala-prakaṭanena krīḍālolatayā mātror api
manaḥ-prema-vihvalaṁ cakratur ity āha---**śṛṅgi** iti \| yataḥ
**krīḍā-parau,** yataḥ **śṛṅgy**-ādīn dhartum abhisarantau tebhyo
**niṣeddhuṁ** nivārayitum \| yad vā, śṛṅgy-ādibhiḥ krīḍā-parau, atas
tebhyo niṣeddhuṁ **na śekatuḥ** \| īd-ūd-ed dvi-vacanaṁ pragṛhyam \[pā.
1.1.11\] ity anena pragṛhyatvāt pacete amū itivat sandhy-abhāve'pi
sandhir ārṣaḥ \| kutaḥ ? **aticalau** parama-capalau\| tatra
**śṛṅgiṇo** vṛṣādayaḥ, **daṁṣṭriṇaḥ** kukkurādayo vānarādayo vā,
**asayaḥ** khaḍgāḥ, pāṭhāntare \"ahayaḥ\" sarpāḥ \| khaḍgānāṁ
saṁvaraṇādi-sambhavād idam eva yuktam \| **dvijā** mayūrādayaḥ \|
**sva**-śabdena sadā-niṣedhe'nyasyāśakyatā tāḍanādāv ayogyatā ca \|
tathā **śṛṅgy**-ādibhyo niṣedhasyāvaśyakatā sā ca snehākulatayā
sva-pārśve sthāpanena ca vāṅ-mātreṇeti ca bodhyate \| taj-janmanā tu
tadīyatayā jāta-sakter gṛhasya ca kṛtyam āvaśyakam api tata eva
**kartuṁ** **na** śakyate \| ata eva **manasaḥ anavasthām** asthiratām
**alam** atyartham **āpatuḥ** \| etac ca śrī-bhagavat-parāṇāṁ
vraja-janānāṁ teṣāṁ tad-artha-karmaṇā cittāsthairyam api
cāpalākhya-sañcāri-bhāvatayā sthāyinaṁ vātsalyākhyaṁ
bhakta-vṛnda-durlabhaṁ bhāvaṁ puṣṇan tat-samādhi-niṣṭhāto'py utkarṣaṁ
bhajati \| evam eva vyākhyātaṁ gṛha-saukhyasya parā kāṣṭhā darśiteti
tad-agre śrī-brahma-stuty-ādau, tāvad rāgādayaḥ stenāḥ \[bhā.pu.
10.14.36\] ity-ādau, yad dhāmārtha-suhṛt-priyātma-tanaya-prāṇāśayas
tvat-kṛte ity-ādi kaimutya-pratipādaka-vacanato, nāvindan bhava-vedanām
ity ādy anyārthāveśa-niṣedha-vacanato, nemaṁ viriñcaḥ ity-ādi
tad-bhāva-praśaṁsā-vacanato'pi vyaktam eva \| ataḥ śrī-rāma-kṛṣṇayor
anyonyam āsaktyā śobhā-bharaḥ śrī-vaiśampāyanenoktaḥ---

> tāv anyonya-gatau bālau bālyād evaikatāṁ gatau \|
>
> eka-mūrti-dharau kāntau bāla-candrārka-varcasau \|\|2\|\|
>
> eka-nirmāṇa-nirmuktāv eka-śayyāsanāśanau \|
>
> eka-veśa-dharāv ekaṁ puṣyamāṇau śiśu-vratam \|\|3\|\|
>
> eka-kāryāntara-gatāv eka-dehau dvidhā-kṛtau \|
>
> eka-caryau mahā-vīryāv ekasya śiśutāṁ gatau \|\|4\|\|
>
> eka-pramāṇau lokānāṁ deva-vṛttānta-mānuṣau \|
>
> kṛtsnasya jagato gopau saṁvṛttau gopa-dārakau \|\|5\|\|
>
> anyonya-vyatipaktābhiḥ krīḍābhir abhiśobhitau \|
>
> anyonya-kiraṇa-grastau candra-sūryāv ivāmbare \|\|6\|\|
>
> visarpantau tu sarvatra sarpa-bhoga-bhujāv ubhau \|
>
> rejatuḥ pāṁsu-digdhāṅgau dṛptau kalabhakāv iva \|\|7\|\|
>
> kvacid bhasma-pradīptāṅgau karīṣa-prākṣiptau kvacit \|
>
> tau tatra paryadhāv etāṁ kumārāv iva pāvakī \|\|8\|\|
>
> kvacij jānubhir udghṛṣṭaiḥ sarpamāṇau virejatuḥ \|
>
> krīḍantau vatsa-śālāsu śakṛd-digdhāṅga-mūrdhajau \|\|9\|\|
>
> śuśubhāte śriyā juṣṭāv ānanda-jananau pituḥ \|
>
> janaṁ ca viprakurvāṇau vihasantau kvacit kvacit \|\|10\|\|
>
> tau tatra kautūhalinau mūrdhaja-vyākulekṣaṇau \|
>
> rejatuś candra-vadanau dārakau sukumārakau \|\| \[ha.vaṁ. 2.7.2-11\]
> iti \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : anavasthāṁ**
vātsalya-poṣaka-cāpalākhya-sañcāri-bhāvaṁ, tadīya-gṛha-karmaṇo'pi
tat-prema-mayatvena sthāpitatvāt \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : śṛṅgiṇo** gavādayaḥ,
**daṁṣṭriṇaḥ** sārameya-prabhṛtayaḥ \| **gṛhyāṇi** gṛha-karmāṇi \|
**anavasthāṁ** vyākulatām.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aticalau** tau śṛṅgy-ādīn
dhartuṁ calantau taiḥ saha krīḍitum icchantau vā tau tebhyo
**niṣeddhuṁ** gṛhocitāni karmāṇi ca **kartuṁ yatra** yadā **taj-jananyau
na** **śekatuḥ**, tadā **manaso'navasthāṁ** cāpalyaṁ
vātsalya-sthāyi-poṣaka-sañcāri-bhāvam **āpatuḥ** \| tatra **śṛṅgiṇo**
vṛṣādayaḥ, **daṁṣṭriṇaḥ** kukkurādayaḥ, **dvijāḥ** pakṣiṇaḥ \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : aticalau** tau
**śṛṅgy**-ādīn dhartuṁ calantau tebhyo **niṣeddhuṁ** nivārayituṁ
**gṛhyāni** ca **kartuṁ** yadā taj-jananyau **na śekatuḥ,** tadā
**manaso'navasthāṁ** cāpalyam **āpatuḥ** \"katham anayoḥ sambhālanaṁ
syāt\" iti \| tatra **śṛṅgiṇo** gavādayaḥ, **daṁṣṭriṇo** markaṭādayaḥ,
**dvijāḥ** kākādayaḥ \|\|25\|\|

**\...**

**\|\| 10.8.26 \|\|**

**kālenālpena rājarṣe rāmaḥ kṛṣṇaś ca gokule**[^47] **\|**

**aghṛṣṭa-jānubhiḥ padbhir vicakramatur añjasā**[^48] **\|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** na **ghṛṣṭāni** yāni
**jānūni** aṣṭhīvanti tāni tathā taiḥ bahutvaṁ tūbhayāpekṣam \|
**vicakramatuḥ** vicelatuḥ \| **añjasā** śīghram \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** [+++]{.mark}

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** adhunā jānu-riṅgaṇa-līlāṁ
saṁvṛtya riṅgaṇa-viśeṣa-līlāṁ bhejatur ity āha---**kālena** ity
**alpena** iti svalpa-vayasy api balātireka-prakaṭanāt \| **na
ghṛṣṭāni** bhūmi-gharṣaṇam aprāptāni yāni **jānūni**, tair iti pūrvam
anuktatvād atraiva riṅgaṇa-viśeṣa-līloktā \|

nanu, tarhi riṅgaṇa-līlāyām eva vatsa-puccha-grahaṇādikaṁ durghaṭaṁ
nātiśobhāvahaṁ ca ? tatrāha---**padbhiḥ** pādaiś ca \| bahutvaṁ dvayoḥ
pādābja-catuṣkatvāt \| **gokule** ojasā balena \| ata eva **vi**śeṣeṇa
**cakramatur** babhramatur iti \| vatsa-puccha-grahaṇa-līlā
pada-vikramaṇa-līlāyām eva jñeyeti bhāvaḥ \| **añjasā** iti bodhitaiva
\| \"go-vraje\" iti pāṭhe gavām eva prādhānyāt tāsām evāvāse \| he
**rājasu ṛṣe** ! sarvajñeti, yad-arthaṁ sā līlā tat tattvaṁ tvayā
jñāyata eva iti bhāvaḥ \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam utkaṇṭhayā yugapad iva
varṇayitum icchuḥ śīghram eva riṅgaṇa-pāda-vrajyayor ādimam ādimaṁ
bhāgaṁ varṇayitvā, punas tat-tal-līlā-mādhurī-viśeṣa-smaraṇollāsād
antimam antimaṁ bhāgaṁ api varṇayituṁ pratyāvartate---**kālena**
ity-ādinā \| **alpena** iti svalpa-vayasy api
buddhi-balātireka-prakaṭanād **ghṛṣṭāni** bhūmi-gharṣaṇam aprāptāni
**jānūni** yeṣu, taiḥ **padbhiḥ** pādair **ojasā gokule vicakramatur**
babhramatuḥ \| \"añjasā\" iti pāṭhe anāyāsena baliṣṭhatvāt \|
\"go-vraje\" iti pāṭhe go-śabdasyoktir dhanurjyetivat sā ca tasya
manoharatvaṁ pavitratvaṁ ca bodhayitum \| he **rājasu ṛṣe** ! sarvajñeti
\| tal-līlā-mādhurīṁ mad-vidhavat tvayāpy anubhūyata iti bhāvaḥ
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na ghṛṣṭāni **aghṛṣṭāni** tāni ca
**jānūni** yeṣāṁ te, tathā taiḥ **vicakramatuḥ** pāda-vikṣepaṁ cakratuh
\|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : aghṛṣṭāni** bhūmi-gharṣaṇam
aprāptāni **jānūni** yeṣu taiḥ **padbhir** jānu-saṅgharṣaṇaṁ vinaivety
arthaḥ \| **ojasā** \"añjasā\" iti ca pāṭhaḥ \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : na ghṛṣṭāni jānūni** yeṣu
tair jānu-gharṣaṇaṁ vinety arthaḥ \|\|26\|\|

**\...**

**\|\| 10.8.27 \|\|**

**tatas tu**[^49] **bhagavān kṛṣṇo vayasyair vraja-bālakaiḥ \|**

**saha-rāmo vraja-strīṇāṁ cikrīḍe janayan mudam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tataḥ** padbhiś
calanānantaram \|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad evābhivyañjayan
vayo-bala---viśeṣa-prakaṭanena madhura-krīḍayā
tasyāvatāra-mukhya-prayojanam āha---**tataś ca** ity ādinā \| ata evātra
tasyaiva prādhānyād ādau pṛthaṅ-nirdeśaḥ, śrī-rāmasya ca gauṇatvāt
**saha-rāma** iti sāhitya-mātram uktam \| tv-arthe **ca**-kāro
bhinnopakrame \| **bhagavān** nija-bhagavattā-sāra-prakaṭana-paraḥ sann
ity arthaḥ \| **vayasyaiḥ** prāyaḥ sama-vayaskatayā sakhitvaṁ prāptair
yato **vrajasya bālakaiḥ** saheti krīḍādi-śobhā-viśeṣa uktaḥ \|
**cikrīḍe** cikrīḍa vatsa-mocanādi-krīḍā cakre \| **vraja-strīṇām**
aviśeṣeṇa sarvāsām eva vraja-vartinīnāṁ purandhrīṇāṁ vṛddhādīnāṁ ca
\|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ sādhāraṇyena tayor
līlāṁ varṇayitvā punaḥ śrī-kṛṣṇa-sambandhena rāmasyāpi tādṛśatvaṁ
vyañjayituṁ tasya viśeṣataḥ sarva-vraja-mano-mohana-līlā-varṇanena
prādhānyaṁ vaktum āha---**tatas tv** iti \| **tu** bhinnopakrame \|
**kṛṣṇo bhagavān** iti svayaṁ bhagavattvena svataḥ prādhānyaṁ
**saha-rāma** iti līlāto'pi bodhayati \|

atha ca **bhagavān** nija-bhagavattā-sāra-mādhurī-viśeṣa-prakaṭana-paraḥ
**kṛṣṇaḥ** sarva-janākarṣaka-mādhuryaḥ **saha-rāmas** tasyāpy ākarṣakaḥ
\| **rāma** iti tasya parama-ramaṇa-sāhāyyād atraiva
tan-nirukti-maryādā-paryāptir iti bhāvaḥ \| tat tādṛśaḥ sann ity arthaḥ
\| **vayasyaiḥ** sakhibhiḥ saheti mithaḥ praṇaya-viśeṣeṇa
tādṛśa-līlā-sauṣṭhavaṁ darśitam \| tatra yoga-vṛttyā sama-vayastvaṁ
rūḍhārtha-śaktyā samāna-guṇa-jāti-śīla-vyavasāya-veṣatvaṁ ca dhvanitam,
tathaiva sakhitvopapatteḥ \| tatra hetuḥ---**vrajasya** tad-ātmīyatvena
prasiddhasya tasya vraja-viśeṣasya bālakaiḥ **cikrīḍe** cikrīḍa
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : saha-rāma** iti
gavya-moṣaṇādi-līlāyāṁ kṛṣṇasyaiva prādhānyāt \|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : tato**
mātṛ-pramoda-vidhānānantaraṁ bālakān gopīś ca prācodayad ity arthaḥ
\|\|27\|\|

**\...**

**\|\| 10.8.28 \|\|**

**kṛṣṇasya gopyo ruciraṁ vīkṣya kaumāra-cāpalam \|**

**śṛṇvantyāḥ kila tan-mātur iti hocuḥ samāgatāḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kaumāre** yac **cāpalaṁ**
capalatvam \| **tan-mātur** yaśodāyāḥ \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tās tu
krīḍollāsita-cittās tan-mātuḥ prīti-bharaṁ janayituṁ svayaṁ ca
sukha-viśeṣam anubhavitum anyo\'nyaṁ saṁmantrya tasyāṁ cukruśur ity
āha---**kṛṣṇasya** iti \| **gopyaḥ** purandhryā vṛddhāś ca **ruciraṁ**
manoharam iti kevalaṁ prema-kautuka-viśeṣeṇaiveti bodhitam \|
**śṛṇvantyā** iti tasyās tatrāvahitatvaṁ sūcitam \| yad vā, tasya
tac-cāpalaṁ śṛṇvantyā api **samāgatāḥ** sva-sva-gṛhāt samavetya āgatāḥ
satyaḥ \| **ha** sphuṭam **ucuś** cukruśur ity arthaḥ \| **kila**
prasiddhau \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tās
tat-krīḍollāsita-cittābhaṅgyā tan-mātuḥ sveṣām api prema-vinoda-viśeṣāya
mithaḥ sammantrya tasyāṁ cukruśur ity evety āha---**kṛṣṇasya** iti \|
**gopyaḥ** purandhryo vṛddhāś ca **ruciraṁ** manoharam iti
prema-kautukam eva vyaktam \| **śṛṇvatyā** iti tasyās tatrāvahitatvaṁ
sūcitam \| yad vā, nityaṁ śṛṇvatyā api **samāgatāḥ** samavetyāgatāḥ \|
**ha** sphuṭam \| **ūcuś** cukruśuḥ \| **kila** ity [arthe]{.mark}
vastuto na cukruśur ity arthaḥ \| tādṛśaṁ ca cāpalyaṁ tāsāṁ mukhyoktyā
evātimanoharaṁ syād iti munīndreṇāpi tad-dvāraiva varṇitam iveti jñeyam
\|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ruciraṁ** ca tadadanim udāraṁ ca tat
**kumāra**-bhāvocitaṁ **capalatvaṁ** yāsu, tās tathā **tan-mātuḥ
śṛṇvantyāḥ** tām iti vakṣyamāṇa-prakāreṇa **ūcuḥ**.

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ruciraṁ** sukhadaṁ
hantaitādṛśaṁ sukham asmat-priya-sakhyā śrī-yaśodayā na prāptaṁ \| tad
asmac-cakṣuṣam etat tasyāḥ śravaṇam apy asty iti tatra gatvā
**śṛṇvantyāḥ** śṛṇvantyai sva-putra-carita-śravaṇārthaṁ gṛha-kārya-śatam
api tyajantyai **tan-mātre** upālambhana-dāna-miṣeṇa paramānandam eva
dātum iti bhāvaḥ \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : gopyo**
dadhi-cauryādi-rūpaṁ tasya kaumāra-cāpalyaṁ vīkṣya ānanditāḥ śṛṇvantyās
tac-chravaṇāya gṛha-kṛtyāny api tyajantyau **tan-mātre** śrī-yaśodāyai
upālambha-miṣeṇa tad-ānandaṁ dātuṁ procuḥ \|\|28\|\|

**\...**

**\|\| 10.8.29 \|\|**

**vatsān muñcan kvacid asamaye krośa-sañjāta-hāsaḥ**

**steyaṁ svādv atty atha dadhi-payaḥ kalpitaiḥ steya-yogaiḥ \|**

**markān bhokṣyan vibhajati sa cen nātti bhāṇḍaṁ bhinatti**

**dravyālābhe sa gṛha-kupito yāty upakrośya tokān \|\|**

**śrīdhara-svāmī (bhāvārtha-dīpikā) :**

kṛṣṇa-cāpala-cauryāṇi sahaivākhila-sadmataḥ \|

prajalpantyaḥ samāgatya gopyo gopyai mudaṁ daduḥ \|\|\*\|\|

**asamaye**'doha-kāle \| **krośe sañjāta-hāsaḥ** sañjāto hāso yasya saḥ
\| **steyaṁ** cauryārjitaṁ, na tu dattaṁ \| tatrāpi **svādu** netarat
**dadhi** ca **payaś cātti** \| kiṁ ca, **bhokṣyan markān** markaṭān
prati **vibhajya dadāti**, teṣāṁ madhye tṛptatvena ko'pi **nātti cet**,
tarhi **bhāṇḍaṁ bhinatti** \| kvacid **dravyasyālābhe** sati **sa
gṛhāya** "dhakṣyāmi" iti **kupito yāti** \| yad vā, sa gṛhā gṛhiṇaḥ,
tebhyaḥ kupitaḥ, teṣāṁ **tokān** bālān paryaṅkādiṣu suptān **upakrośya**
rodayitvā yātīti \|\|29\|\|

kṛṣṇa-cāpala-cauryāṇi sahaivākhila-sadmataḥ \|

prajalpantyaḥ samāgatya gopyo gopyai mudaṁ daduḥ \|\|\*\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *akhila-sadmataḥ*
sakala-gṛheṣu \| saptamy arthe tasiḥ \| sadmāgāra-gṛhāvasye iti kośāt \|
*gopyo* vidhuntudā rāga-raṅgā vidhimatā surāgiṇī kāma-kandā sunandā
nandinī nāda-nandinī netra-saubhāgya-subhagā modamālā manasvinī
manobhavā virāgī haradūrā ratipradā dhānī dāneśvarī dhāmā bhāmā
bhāva-pramodinī muktā manoharā mādhvī mālatī malayāśrayā mandālasā
manobhīṣṭā manojñā mānasī balā citrā vetravatī bhīmā bhavabhedavidā calā
cañcalā capalā kāntā kalā kāma-prabodhinī ity ādyā bahavaḥ \| *gopyai*
yaśodāyai \| *kṛṣṇasya cāpala*-yuktāni *cauryāṇi* cora-karmāṇi
\|\|\*\|\|

svayaṁ bhakṣatu vayaṁ taṁ na vārayāmaḥ \| parantu nirarthakam api
kṣipatīty āhuḥ---*kiṁ ca* iti \| **bhokṣyan** bhojayiṣyan \| **markān**
bāla-mārjara-vānarān---marko manasi vāyau ca toke mārjāra-kīśayoḥ iti
yādavaḥ \| **sa** kṛṣṇaḥ \| *gṛhāya* sadmane \| *iti* ***kupito yāti***
iti kiṁ ? he gṛha ! tvāṁ *dhakṣyāmi* bhasmasāt-kariṣyāmīti \| jaḍopari
kopam anucitaṁ manvāno'rthāntaram āha---*yad vā* iti \| gṛheṇa saha
vartanta iti sa-gṛhāḥ \| ***tokān** bālān*, tokaḥ putre sutāyāṁ ca iti
medinī \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
cauryādi-parama-cāñcalya-līlāyāḥ svayaṁ sākṣāt kathanenātmano dhārṣṭyam
āśaṅkya tat-parihārārtham \| kiṁ vā, tāsāṁ mukhoktau vātimanoharaṁ syād
iti tathaivāha---**vatsān** iti sārdha-dvayena \| **kvacit** kasmiṁścit
sthāne \| evaṁ yathāpekṣam idaṁ sarvatraiva yojyam \| yad vā, kasmiṁścid
**asamaye** kṛtyāntare vyagratayā yadā te bandhuṁ na śakyante, tadety
arthaḥ \| **vatsa-mocanaṁ** ca vatsa-rodhanādy-artham \| vyagrāyāṁ
gṛhiṇyāṁ sukhena gṛhāntar dadhy-ādy-adanārthaṁ **krośe**
**samyag-jāta-hāso**'krośanārthaṁ lokeṣu krīḍā-kautuka-bodhanāya veti
parama-dhūrtatoktā \| atha vatsa-mocanānataram **atti** bālakaiḥ saheti
jñeyam \| kalpitaiḥ pūrvam avṛttair adhunā tenaiva svayaṁ **racitaiḥ**
**steya-yogaiś** cauryopāyair ity arthaḥ \| na ca kevalaṁ
sakhi-gaṇānvitaḥ svayam atti, kintu **bhokṣyan** san **markaṭān** sarvān
prati **vibhajya** dadāti \| **tokān** nava-bālakān \| anyat tair
vyākhyātam \| yad vā, sa śrī-kṛṣṇaḥ kadācic cet svayaṁ **nātti**, tarhi
**bhāṇḍaṁ bhinatti**, tad-doṣam āropyeti śeṣaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad yathāhuḥ---**vatsān** iti
sārdha-dvayena \| tatra pūrvārdham ekaṁ vākyam avatārikā-vinodāya tu
pṛthag iva vyākhyāyate \| tatra prathamopadravam āhuḥ---**vatsān
muñcan** bahutvaṁ sveṣāṁ vaiyāgrya-viśeṣa-bodhakam \|

nanu pratyuta vatsa-palāyamānatvaṁ khalv idaṁ ko nu doṣaḥ ?
tatrāhuḥ---**asamaye** dohana-kāle\|

nanu, \"bālakenājñānataḥ khalv idaṁ kṛtam, katham anuśocatha ?
pratigṛhaṁ vidyamānā bahavo lokā rundhīran ?\" tatrāhuḥ---kvacit
kṛtyāntara-vyagratayā yadā te roddhuṁ na śaknuvanti tadaivety arthaḥ \|
evaṁ cet tarhi kathaṁ na bhīṣayadhve ? tatrāhuḥ---**krośe** **sam**yag
**jāta-hāsaḥ** \| akrośanārtham iti parama-mohanatoktā \| bata
kim-arthaṁ vatsān muñcan ? tatra hasantyaḥ sānukaraṇam
āhuḥ---**dadhi-payo'tti** iti \| tad-artham eva gṛha-janān itas tato
dhāvayituṁ vatsān muñcatīty arthaḥ \|

"aho kaṭhināḥ ! tarhi kathaṁ svayam eva pūrvaṁ na dattha ?" ity atra
sa-smita-bhṛu-vilāsena śanair ivāhuḥ---**steyam evātti**, na tu dattam
\| asmad-dattam api tādṛśaṁ na bhuṅkte iti bhāvaḥ \|

\"api kā vo hānir yataḥ tataḥ patita-bhāṇḍasya
gorasa-mātrasyātyalpa-pramāṇa-pāne ?\" tatrāhuḥ---gṛha-svāmy-ādy-arthaṁ
paryanta-sthāpitaṁ **svādv evātti**, tatrāpi atha kārtsnyenaivātti \|

\"aho parama-caturāṇāṁ vo gorasam asāv aśikṣita-cāturyaś corayed iti na
sambhāvayāmaḥ \|\" tatrāhuḥ---**kalpitaiḥ** pūrvam adṛṣṭāśrutair adhunā
sva-buddhyaiva racitaiḥ **steyopāyaiḥ** \|

\"aye yuṣmat-pitṛ-pitāmahādīnāṁ puṇya-phalam evedaṁ yad ayaṁ
parama-kṛpaṇānām adattam api bhūṅkte, tarhi katham iva paścād api
nānumodadhve ?\" tatrāhuḥ---**markān** iti \| varaṁ sakhi-gaṇānvitaḥ
svayam attu, aho **bhokṣyan** sva-bhojanāt pūrvam eva **markaṭān**
sarvān prati **vibhajya** dadāti \| kiṁ ca, teṣāṁ vanāt
phalādi-tṛptatvena yady eko\'pi **nātti** tarhi svayam api nātti,
**bhāṇḍaṁ** ca **bhinatti** ity arthaḥ \| etat tu pūrvaṁ tāsāṁ
dvārāgata-vānara-vṛndāya navanītaṁ dātuṁ nijopadeśasyākaraṇa-kopeneti
lakṣyate \| yad vā, **sa** parama-dulālaḥ kadācit tvayā yat tena
bahu-bhojitas tv etat svayaṁ nātti, tarhi bhāṇḍaṁ bhinatti tad-doṣam
āropyeti śeṣaḥ \|

nanu, \"katham eva jñāne'pi bhāṇḍāni na gopāyatha ? tasmād yūyam eva
tathā krīḍayantyo mama bālakaṁ capalī-kṛtavatyaḥ \|\" ity
atrāhuḥ---**dravya-** iti \| **sa** iti parokṣa-nirdeśo darśane'py
adarśanaṁ sūcayanti, samprati saumya-prakṛti-darśanād anyatvaṁ vā \|
sarvaṁ **gṛha**-sthita-janaṁ praty api **kupitaḥ** san **tokān** tokāni
bālāpatyāny api rodayitvā **yāti** dravati \| tāni ca
rādhā-candrāvaly-ādīni tal-laghu-bhrātādīni ca jñeyāni \|
**sa-gṛha**-śabdenaiva vā gṛha-sthita-janā ucyante \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vatsān** ity-ādi \| vanāt
phalādibhis tṛptatvena teṣu ko'pi **nātti cet**, tarhi svayam api nātti
\| **bhāṇḍaṁ ca bhinatti** ity arthaḥ \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sakhi yaśode ! śṛṇu
sva-putrasya caurya-cāturyam ity āhuḥ---**vatsān** iti \| etat-pure'dya
śūnya-gṛheṣu dadhi corayāmīti manasi kṛtvā gatvā gatvā gṛhān
jana-śūnyāṁś cikīrṣuḥ kvacid divase **asamaye** adoha-kāle **vatsān
muñcan** bhavati \| tataś ca itas tato dhāvato vatsān parāvartayituṁ
tad-anupadaṁ gṛhān niḥsṛtya janeṣu dhāvatsu śūnya-gṛhān praviśya dadhi
corayitvā palāyata iti bhāvaḥ \| anyasminn ahani \"are dadhi-coraḥ kṛṣṇa
āgataḥ ! tāḍyatāṁ ! nahyatām !\" ity-ādi **krośe** ākrośa-kṛte sati
**sañjāta-hāso** bhavati \|

**atha** tad-anantaram eva mahā-mādaka-hāsya-madhu-pāna-vaivaśyena
jaḍī-bhūtāsv asmāsu paśyantīṣv api niṣeddhum apārayantīṣu **dadhi
payo'tti** tatraivoṣitvā bhuṅkte, nāpi palāyata asmākaṁ mohinīkṛtatvād
iti bhāvaḥ \|

nanv evaṁ ced dadhi-lampaṭam imaṁ prathamam evodara-pūraṁ kathaṁ na
bhojayadhve ? tatra tvayābhīkṣṇaṁ bhojitasyāsya na bubhukṣādikaṁ, kintu
**steyaṁ** stena-karmaiva **svādu**, ataś coritam eva dadhy-ādikam asmai
rocate, na tu dattam iti bhāvaḥ \|

tad evaṁ parokṣam aparokṣaṁ ceti dvividhaṁ cauryaṁ
vatsa-mocana-hāsābhyāṁ jñāpitam eva kalpitaiḥ sva-buddhyaiva racitaiḥ
**steya-yogaiś** cauryopāyair aparair api [loṣṭra-kṣeṣṭā]{.mark}dibhir
aparasmin parasminn api dine **bhokṣyan** sva-bhojanāt pūrvam eva
**markān** markaṭān prati **vibhajati** \"ayam ayaṁ bhavatāṁ pratyekaṁ
bhāgaḥ\" iti vibhajya dadāti \| bahutra bhojitatvenātitṛptatvāt teṣāṁ
madhye sa eko'pi markaṭo **nātti cet,** tadā \"yuṣmān vinā kiṁ me
bhojanena ? aham api na bhuñje\" iti duḥkhena **bhāṇḍaṁ** dadhi-pūrṇaṁ
**bhinatti** \|

kadācit śūnya-gṛhe praviśya dadhy-ādi-**dravyālābhe** sati **sa-gṛhāya**
gṛha-sahita-janāyaiva **kupitaḥ** \| \"tiṣṭha re tiṣṭha re ! śvaḥ prātar
jvalad-aṅgāram ekaṁ gṛhītvaiva cauryārtham eṣyāmi yatra dadhi na
prāpsyāmi tad-gṛhaṁ sa-bālaka-vṛddham eva dhakṣyāmi\" ity uktvā
**tokān** bālāpatyāni **upakruśya** nakhādy-āghātena rodayitvā **yāti**
\|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tad āhuḥ---**vatsān** iti
tribhiḥ \| \"gṛhān jana-śūnyān vidhāya dadhi corayāmi\" iti niścitya
**kvacit** kadācid **asamaye**'doha-kāle **vatsān muñcan** bhavati \|
tato jana-śūnyeṣu gṛheṣu praviśya dadhi corayatīty arthaḥ \| kadācit
dadhi-coro harir ity **ākrośe**'smābhiḥ kṛte sati **sañjāta-hāso**
bhavati \"paśyata bho gṛha-svāminaṁ mām etā durdhiyaś cauraṁ vadanti\"
iti bruvan hasatīty arthaḥ \| hāsa-mohitāsv asmāsu tatraivāsmin gṛhe
ratna-pīṭhe niṣadya gṛha-svāmīva **dadhi-payaś** ca **atti** \|

nanu yuṣmābhir eva kathaṁ na dīyate ? tatrāha---**steyaṁ**
stena-karmaivāsya **svādu** coritam evāsmai rocate, na tu dattam iti
bhāvaḥ \| **kalpitaiḥ steya-yogais** tad ānīya svayaṁ bhokṣyamāṇo
**markān** kapīn prati \"tavāyaṁ bhāgas tavāyāmi\" iti **vibhajati** \|
yadi tṛptatvāt kvacin markaṭo **nātti**, tadā \"tvayā vinā kiṁ me
bhojanena ?\" iti vimanāḥ san dadhi-pūrṇaṁ **bhāṇḍaṁ bhinatti** \|
kadācid dadhy-ādi-**dravyālābhe** sati **sa** kṛṣṇaḥ \"gṛhāya dhakṣyāmi
tvām\" iti **kupitas** tatra paryaṅke suptān **tokān** śiśūn
**upakrośya** ācoṭanena rodayitvā **yāti** iti \|\|29\|\|

**\...**

**\
\|\| 10.8.30 \|\|**

**hastāgrāhye racayati vidhiṁ pīṭhakolūkhalādyaiś**

**chidraṁ hy antar-nihita-vayunaḥ śikya-bhāṇḍeṣu tadvit \|**

**dhvāntāgāre dhṛta-maṇi-gaṇaṁ svāṅgam artha-pradīpaṁ**

**kāle gopyo yarhi gṛha-kṛtyeṣu suvyagra-cittāḥ \|\|**

**śrīdhara-svāmī (bhāvārtha-dīpikā) :** kalpitaiḥ steya-yogair \[29\]
ity uktaṁ tat prapañcayati---**hastāgrāhye** iti \|
tuṅga-**śikya**-stha-**bhāṇḍeṣv** **antar-nihite** dadhy-ādau
**vayunaṁ** jñānaṁ yasya sa **chidraṁ racayati**,
**tad**-vicchidra-racanādi-**vit** \| **dhvānta**-yukte **gṛhe**
**svāṅgam** eva **arthaṁ pradīpaṁ** racayati viśeṣato
**dhṛta-maṇi-gaṇam** \| **yarhi** yasmin **kāle** \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :**
*tuṅga-**śikya**-stha-**bhāṇḍeṣu***
ucca-rajju-nirmita-lambamāna-yantraga-pātreṣu \| **antar-nihite**
madhya-sthāpite \| vayunaṁ gamane jñāne labhe brahmaṇi śāśvate iti
dharaṇiḥ \| **gṛha-kṛtyeṣu** peṣaṇa-mārjanādiṣu \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : dhvāntāgāre
dhṛta-maṇi-gaṇam** ity-ādi adhṛta-maṇi-gaṇam api **svāṅgam**,
**arthānāṁ** dadhi-dugdhādi-bhāṇḍānāṁ **pradīpam** \| dīpayatīti dīpo
viśeṣya-liṅgaḥ, na tv ajahal-liṅgam \| atha racayatīty asyaiva karma,
andhakāravatyām api gṛhe svāṅgam evāsya artha-pradīpo bhavati \|
api-śabdo'dhyāhāryaḥ \|\|30\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vidhiṁ** cauryasya ādānasya
vā upāyam **ādya**-śabdāt \| **pīṭhe** pīṭha-niṣaṇṇa-bālaka-gale iti
śrī-bilvamaṅgalādy-ukty-anusāreṇa bāla-skandhārohaṇādi \| **hi**
niścitam \| pīṭhādy-aprāptyeṣu ca tuṅga-**śikya**-varti-**bhāṇḍeṣu** \|
anyat tair vyākhyātam \|

yad vā, yadvit śikya-bhāṇḍastha-dadhy-ādi-viśeṣa-vṛttaṁ sarvaṁ jānātīty
arthaḥ \| yad vā, kim arthaṁ **racayati** ? tatrāhuḥ---tat
śikyādi-sthitaṁ dadhy-ādi-dravyaṁ vindatīti tathā saḥ \|
tatratyada[dhyād]{.mark} upabhoktum ity arthaḥ \|

nanu, \"bhoḥ ! mithyā pralāpavatyaḥ ! parama-sarala-śuddha-buddher
mahā-bālakasyāsya kiñcid īdṛśaṁ jānaṁ na lakṣyate ? tatrāhuḥ---**antar**
eva **nihitaṁ** saṁvṛtya dhṛtam, na ca bahir vistṛtaṁ **vayunaṁ** jñānaṁ
sarva-buddhir yena saḥ \| aho yaśode ! tarhi corayatu nāma, yadi tatra
tan-mūlyaṁ dātuṁ na śaknuyād iti parihāsenāhuḥ---**dhṛta-maṇi-gaṇam**
iti \| nanu, gṛha-svāminīnāṁ sākṣād evaṁ kathaṁ sambhavet ?
tatrāhuḥ---**kāla** iti \| itthaṁ mahā-coratoktā \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho kim idam apūrvaṁ
kathayatha ? ke te steya-yogās tān api śṛṇumaḥ \| tatrāhuḥ---**hasta-**
iti \| **vidhiṁ** **hasta-grāhya**topāyam \| **ādya**-śabdena **pīṭhe**
pīṭha-niṣaṇṇa-bālaka-gale \[kṛ.ka. 2.98\][^50] iti
śrī-bilvamaṅgalādy-uktānusāreṇa bāla-skandhāroharaṇādi \| **hi**
niścitam \| atha tato\'pi dūre rakṣata \|
tatrāhuḥ---**śikya**-varti-**bhāṇḍeṣu** dīrgha-sa-śalya-laguḍādīnāṁ
**chidraṁ** **racayati** \|

nanu, karotu pīṭhādy-upāyān dūrataś chidrasya tu
nijābhīṣṭa-dhārā-yogyatā durghaṭā sphuṭed api bhāṇḍaṁ ?
tatrāhuḥ---**tadvit** \|

nanu, bahuṣu bhāṇḍeṣu satsu nijābhīṣṭaṁ kathaṁ prāpnuyāt ?
tatrāhuḥ---**antar** iti bhāṇḍa-lakṣaṇa-viśeṣeṇaiveti bhāvaḥ \|

atha katham antas tam api gṛha-koṣṭhikāyāṁ na rakṣata ?
tatrāhuḥ---**dhvānta**- iti \| **sva**-śabdena maṇi-gaṇa-sāpekṣatvam api
khaṇḍitaṁ tato **maṇi-gaṇa**-dharaṇam apy utkaṇṭhyaiva kutracin
mad-aṅga-kiraṇābhedyam api yadi gāḍhaṁ tamo bhaved iti anenedam apy
uktaṁ bhavati \| yadi dhṛta-maṇi-gaṇatvaṁ na syāt, tadā kutracit
kathañcit tamo leśa-śeṣeṇa kiñcid apy urvaritaṁ syāt iti corasyāsya
maṇi-paridhāpanena tavāpi tatra sāhāyyaṁ jano manyate \| gṛha-svāmibhir
durlabho\'yaṁ maṇi-gaṇo\'py ācchidyet, tat tasmād adya-prabhṛti nāyam
alaṅkaraṇīya iti \|

tac ca bhāvayanti---\"apūrvaṁ cedaṁ dhṛtānarghya-maṇi-gaṇo\'pi
go-rasa-cora iti\" iti parihasati ceti \"ayi yadīdaṁ satyaṁ syāt, tadā
nihnutya gṛhītvaivātrānīyatāṁ\" \| tatrāhuḥ---**kāla** iti \| yasmin na
sambhavati, tasmin samaya-viśeṣa ity arthaḥ \|

nanu, ko\'sau ? tatrāha---**yarhi** iti \| evam evedaṁ na paunaruktyaṁ
teṣv iti yati-bhaṅgena pṛthak pāṭho\'yam \| athavā tat-tad-bhāṇḍeṣu
tat-tad-viśeṣaṁ kathaṁ jānāti ? tatrāha---**tadvit-**lakṣaṇenaiveti
pūrvavat \|

nanu bho mithyā-pralāpinyaḥ ! kim idaṁ kathayatha ? mamāyaṁ bālako'yam
api mugdha eva ? tatrahuḥ---**antar** eva **nihitaṁ** saṁvṛtya dhṛtaṁ
**vayunaṁ** jñānaṁ sarva-buddhir yena saḥ \| anyat samānaṁ \| tad evaṁ
nigūḍha-para-dravyasya samayasya ca jñānaṁ
durgārohaṇa-chidra-karaṇa-lakṣaṇa-kriyā-dvaidha-prāvīṇyaṁ
**sañjāta-hāsa** iti mohana-vidyātvaṁ coktaṁ \| taiś ca sampūrṇair
guṇair mahā-coratoktā \|\|30\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athānyad bālya-līlā-cāpalyam
āha---**dhvāntāgāre dhṛta-** ity-ādi \| adhṛta-maṇi-gaṇam api **svāṅgam
artha-pradīpam** \| arthāt. dravyāṇi pradīpayati iti tathā \| athavā
**hastāgrāhye** **racayati vidhim** ity ato racayatīti
kriyayaivānvetavyam \| dhvāntāgāre svāṅgam artha-pradīpaṁ racayatīty
arthaḥ \| adhṛta-maṇi-gaṇam apīty atra **api**-śabdo'nvetavyaḥ \|

anyathā maṇi-gaṇasyaivaujjvalyam \| na tad-aṅgasya prakṛte tad-aṅgasyeva
jyotiṣa utkarṣaḥ \| athavā dhṛta-maṇi-gaṇam api svāṅgam evārtha-pradīpaṁ
racayati \| maṇi-gaṇasya tathā na prakāśaḥ, yathā tad-aṅgasyeti bhāvaḥ
\| na tu hetumad-viśeṣaṇam \| yatra maṇi-gaṇo'pi na prakāśakaḥ, tatra
tad-aṅgam evety arthaḥ \|\|30\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kasmiṁścid anyasmin gṛhe
praviṣṭaḥ san hastena gṛhītum aśakye dadhi-bhāṇḍe **vidhim** upāyaṁ
**racayati** \| upary upari nihita-dvi-tri-**pīṭhā**rohaṇena vā
**ulūkhalā**rohaṇena vā bāla-skandhārohaṇena vety arthaḥ \|
atituṅga-**śikya**-varti-**bhāṇḍeṣu** **antar-nihite** dadhy-ādau
**vayunaṁ** jñānaṁ yasya, sa bhāṇḍa-cikkaṇya-darśaneneti bhāvaḥ \|
avaropayitum aśaktaḥ sa-śalyaka-laguḍena chidraṁ racayati tadvit
**chidraṁ** kartuṁ chidreṇa dhārāṁ pātayituṁ dhārayā ca vyādattaṁ svasya
bālānāṁ ca mukhaṁ pūrayituṁ vettīti sa na cāndhakāre'pi cauryāsāmarthyam
ity āhuḥ---**dhvānta**-yukte **agāre** **svāṅgaṁ** svīya-śyāmāṅgam apy
**artha-pradīpaṁ** racayati tatrāpi **dhṛta-maṇi-gaṇam** iti kim apy
aviditaṁ na tiṣṭhatīti bhāvaḥ \| kathaṁ sāvadhānā na tiṣṭhata ? iti cet
tatrāhuḥ---**kāle** iti \| yadyapy asya
smita-kala-bhāṣaṇa-madhura-calana-gātra-lāvaṇyādi-mayy eva
pratyakṣa-caurya-niṣpādinī mohanī-vidyaivāsti, tadāpi
bālya-maugdhya-vaśāt parokṣa-caurya-priya evāsau budhyata ity ata eva kā
kutra kiṁ kuruta iti bāla-sahacara-preṣaṇādinā pratikṣaṇam anusandhatta
iti bhāvaḥ \|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kalpitān steya-yogān
sphuṭayanti---**hasta-** iti \| **hastāgrāhye** ucca-nihite dadhy-ādike
**vidhiṁ** tad grāhyatvopāyaṁ **racayati** pāvakenolūkhalena viparyayas
tena bāla-skandhena vārūḍhety arthaḥ \| atyucca-**śikya**-stheṣu
**bhāṇḍeṣu** sa-śalyāgra-laguḍena **chidraṁ** racayati \|
**antar-nihitaṁ vayunaṁ** jñānaṁ yasya so'pi catura ity arthaḥ \|
chidraṁ kartuṁ dhārāṁ pātayituṁ tayā svāsyaṁ sva-mitrāṇāṁ ca vyādattam
āsyaṁ pūrayituṁ ca vettīti saḥ \| vayaṁ pracchannā dūrāt tat-kautukaṁ
paśyāma iti sūcyate \| na cāndhakāriṇi gṛhe asyāsāmarthyam ity
āha---**dhvānta**-yukte'**gāre** gṛhe **svāṅgam** eva **artha-pradīpaṁ
racayati** \| tatrāpi **dhṛta-maṇi-gaṇam** iti aṅga-prabhayā
timira-vināśāt tatrāpi samartho'yam iti bhāvaḥ \| yadyapi
saundarya-madhura-bhāṣaṇa-mohitā na kāpi pratyakṣaṁ cauryam asya
varjayet, tathāpi parokṣa-caurya-priyo'yaṁ vidita ity āha---**yarhi**
iti gopīnāṁ gṛha-kāryābhiniveśaṁ sahacarair vijñāya tad-agṛheṣu
dadhy-ādi corayatīti \|\|30\|\|

**\...**

**\|\| 10.8.31 \|\|**

**evaṁ dhārṣṭyāny uśati kurute mehanādīni vāstau**

**steyopāyair viracita-kṛtiḥ supratīko yathāste \|**

**itthaṁ strībhiḥ sa-bhaya-nayana-śrī-mukhālokinībhir**

**vyākhyātārthā prahasita-mukhī na hy upālabdhum aicchat \|\|**

**śrīdhara-svāmī (bhāvārtha-dīpikā) : \"**re re cora !\" ity ākṣiptaḥ
sann **uśati** jalpati \"tvam eva coro'haṁ gṛha-svāmī\" ity-ādīni
**dhārṣṭyāni** prāgalbhyāni \| athavā, uśati he kamanīye yaśode ! yad
vā, uśati **vāstau** svarcite gṛhe **mehanādīni** purīṣotsargādīni
**kurute** \| evaṁ **steyopāyair viracitā kṛtiḥ** karma yena saḥ \|
tvat-samīpe **supratīkaḥ** sādhur **ivāste** \| **sa-bhaye nayane**
yasmiṁs tac ca \| tac **chrī**-yuktaṁ **mukhaṁ** ca tad-**ālokinībhir**
**vyākhyātārthā** prakhyāpita-janma-phalā tat-tat-karma-phalā vā
**upālabdhum** ākṣeptuṁ **naicchat** \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** uśati uśa vyaktāṁ vāci
tud-ādiko dhātūnām anantatvāt \| uśa-dhātor aprasiddhatvād arthāntaram
āha---*athavā* iti \| krodhāveśe ślāghya-sambodhanāsambhavaṁ matvā punar
arthāntaram---*yad vā* iti \| *purīṣotsargādīnīty* ayam arthas tu
svāmibhir abhiprāyāntareṇa kṛtaḥ---pratīyate sa cetthaṁ pratibhāti
purīṣasya goḥ purīṣasyotsargam itas tataḥ kṣepaṇaṁ kāṣṭhādinā
bālāntareṇa vā śuṣka-śva-viḍāla-mayūra-kapotādi-purīṣasya vānyata
ānīyotsargaṁ vā karoti \| **ādi**-padāc chuṣkāsthi-carmādi-graha iti \|
na tu svayaṁ svodarān malam utsṛjati tathātve

> jagaj-jana-mala-dhvaṁsi-śravaṇa-smṛti-kīrtanāḥ \|
>
> mala-mūtrādi-rahitāḥ puṇya-ślokāḥ prakīrtitāḥ \|\|
> ity-ādi-purāṇa-virodhaḥ \|
>
> tvak-śmaśru-keśa-roma-nakha-keśa-pinaddham
>
> antar-māṁsāsthi-rakta-kṛmi-viṭ-kapha-vāta-pittam \|
>
> jīvac-chavaṁ bhajati kāntam ativimūḍhā
>
> yā te padābja-makarandam ajighratī strī \|\| \[bhā.pu. 10.60.45\] iti
> rukmiṇī-vākya-virodhaś ca syād iti \|

yad vā, bāla-līlā-vinodārthaṁ mṛṣaiva prapañcitānīti jñeyam \|

toṣiṇyā tu **me** mama **uśati** kamanīye **vāstau** **ha** sphuṭaṁ
nādīni nāda-yuktāni **dhārṣtyāni** \| lepādinośati sundare **mehanaṁ**
pūrṇa-kumbhādibhyo jalādi-secanam \| **ādinā** dhūly-ādi-kṣepaḥ yad vā,
īhanaṁ ceṣṭāṁ mā kurute kiṁ tu netra-hastādibhiḥ kuruta eva \| yad vā,
kurute kutsite rute śabde tvaṁ tāḍayāmīty-ādi-rūpe uśati kathite sati
mehanādini śiśna-pradarśanādini kurute mama śiśnaṁ tāḍayaty evam-ādinā
vadatīty arthaḥ \| śiśnaṁ mahena-śephasī ity amaraḥ \| **evaṁ**
**steyopāyaiḥ** pūrva-ślokoktaiḥ pīṭhakolūkhalādyaiḥ \| suṣṭhu
pratīkāvayava-sandho vā karma yasya sa tathā \|

> pratīkaḥ pratikūle'thāvayavāvayavinor api \|
>
> vilome karmaṇi jñāne klībam anyatra puṁsi ca \|\| iti vara-tantuḥ \|

*sādhuḥ* yathā-śabda ity arthe \| sādhur iva nāyaṁ sādhuḥ \| śriyā
yuktaṁ mukhaṁ **śrī-mukham** \| *ākṣeptuṁ* vācāpi tāḍayitum \| kiṁ ca,
**dhārṣṭyāni** iti bahutvād anyāny api pṛṣṭhata āgatya netra-nimīlanaṁ
gopībhir gṛhītasya yaśodā-pārśve tat-tat-putra-paty-ādi-rūpa-dhāraṇaṁ
hārādi-troṭanaṁ gopī-mukhe gaṇḍūṣādi-prakṣepaṇam ity-ādini bahūni
jñeyāni \|\|31\|\|

**\
**

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : evaṁ dhārṣṭyāny uśati**
ity-ādi \| **kurute** kārayate ity antar-bhūtaṇy arthaḥ \| athavā, evaṁ
dhārṣṭyāni kamanīyam eva **vāstau** kurute \| **ha** sphuṭam \| kīdṛśāni
? nādīni nāda-yuktāni---\"evaṁ kariṣyāmi, tiṣṭha tiṣṭha\" ity-ādy uccaiḥ
śabda-puraḥsarāṇi, upakruśya tokān \[29\] ity-ādi yat pūrvam upakrośaḥ
kṛtaḥ, sa evānūdita ity arthaḥ \| athavā, na ādīni anādīnīty arthaḥ,
punaḥ punaḥ saṁpādyamānāni, na kevalam adyaiva \| yad vā, uśati
ālepanādinā kamanīye vastau mehanādīni kurute, mehanaṁ pūrṇa-kumbhān
bhittvā payobhiḥ secanam, miha secane iti mukhya evārthaḥ \| ādi-śabdāt
dhūli-patrādibhir āvilīkaraṇaṁ tānīty arthaḥ \| yad vā, evam īdṛk
dhārṣṭyaṁ yeṣu tāni īhanādīni ceṣṭādīni---ceṣṭā āṅgikī kriyā, ādi-śabdād
vācikī ca, \"mā kuruta mā kuruta eva\" ity arthaḥ \| anyathā
akhaṇḍa-ghana-sac-cidānanda-vigrahe tat-tat-sphuraṇam
anucitam---anaucityād ṛte nānyad rasa-bhaṅgasya kāraṇam \[dhvānyāloke
3.14\] iti nyāyāt \|\|31\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dhṛṣṭatām
āha---**dhārṣṭyāni** ity-ādinā \| **evam** ity asya para-pādenānvayaḥ \|
**mehanaṁ** mūtraṇaṁ tad-**ādīni** ca **kurute** \| ādi-śabdena
malotsarga-niṣṭhīvanādīni \| he **uśati** ! parama-sādhvyās tavedṛśaḥ
putro naiva yogya iti bhāvaḥ \| vṛddhānāṁ narma-paripāṭīyam \| nanu---

> jagaj-jana-mala-dhvaṁsi-śravaṇa-smṛti-kīrtanāḥ \|
>
> mala-mūtrādi-rahitāḥ puṇya-ślokā iti smṛtāḥ \|\| iti purāṇa-vacanāt \|

puṇya-ślokānām api tāvan mala-mūtrādikaṁ nāsti, tat kathaṁ
puṇya-śloka-śikhāmaṇes tad ghaṭatām ? tathā hi tri-catvāriṁśe---atha
kṛṣṇaś ca rāmaś ca kṛta-śaucau parantapa \[bhā.pu.10.43.1\] ity atra
kṛtaṁ śaucaṁ śuddhatvaṁ niraparādhatvaṁ yābhyām ity eva tair vyākhyātam,
ṣaṣṭitame ca---

> tvak-śma-śru-roma nakha keśa-pinaddham antar
>
> māṁsāsthi-rakta-kṛmi-viṭa-kapha-vāta-pittam \|
>
> jīvac-chavaṁ bhajati kāntam ativimūḍhāḥ \[bhā.pu.10.60.45\] iti \|

śrī-rukmiṇī-devyāpi tad-abhāva ukta iti ? satyam---mehanādīni kurute
vānarādinā kārayatīty arthaḥ \| yad vā, svabhāvatas tad-abhāve\'pi
bālya-līlā-cāpala-darśanena sva-bhakta-janānandanāya tadānīm eva tat
kṛtvā darśayatīti mehanādīnām apy abībhatsatvam eva---rūpa-nāmādīnām iva
tasya līlānām api sac-cid-ānanda-rūpatvenālaukikatvād ūhyam \|

**sa-bhaya-nayana-śrī-mukhālokinībhir** iti
tad-ākrośana-mukhya-prayojanam uktam \| **ittham** ukta-prakāreṇa
**vyākhyāto** viśeṣeṇa varṇito\'**rthaḥ**, tad-avatāra-prayojanaṁ
nija-janma-phalaṁ vā\| kiṁ vā, śrī-kṛṣṇa-dhūrtatādi-ceṣṭā yasyāṁ sā,
ata eva praharṣodayena putra-cāñcalyādi-kautukena vā \| kiṁ vā, tāsāṁ
kautuka-paratām evābhipretya **prahasita-mukhī** susmerānanā satī hy eva
**upālabdhuṁ** tam ākṣeptuṁ **naivaicchad** icchām api naivākarod ity
arthaḥ \| atredaṁ tattvam---mātṛ-sneha-bhareṇa sukha-viśeṣārthaṁ
śrī-bhagavatas tasyāḥ sakāśād upālambhanepsā ciraṁ nitarām āsīt, tathāpi
putra-vātsalyena sā tasya an siddheti \|\|31\|\|

**evaṁ dhārṣṭyāny uśati kurute mehanādīni vāstau**

**steyopāyair viracita-kṛtiḥ supratīko yathāste \|**

**itthaṁ strībhiḥ sa-bhaya-nayana-śrī-mukhālokinībhir**

**vyākhyātārthā prahasita-mukhī na hy upālabdhum aicchat \|\|**

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tasya bhayātiśayaṁ
dṛṣṭvā saṁkṣepeṇaivopasaṁharaṇtyaḥ kim apy anyad api hāsyāya
vyañjayanti---**evam** ity ardhena \| evaṁ steyopāyair vivara-citakṛtiḥ
kṛtākṛtyassan punar **dhārṣṭyāni** āsāṁ sambandha-viśeṣeṇa hasantīnāṁ
vṛddhānām uttarīyākarṣaṇādīni sva-gṛhiṇī-sadṛśāni deśādīni ca kurute \|
kiṁ bahunā, āsāṁ **vāstau** **mūtrādīni** ca **kurute** \| etā
mārjayituṁ nityaṁ na śaknuvanti svayam āgamya paśyata ceti bhāvaḥ \| aho
paśyata so'yam eva nānyaḥ iti parasparam āhuḥ---**supratīka** iti \| tad
evaṁ prema-vinodaṁ varṇayitvā śrī-yaśodāyāḥ sneha-pūraṁ
darśayati---**ittham** iti \| tāsāṁ sa narma-prema-viśeṣamayaṁ
krośana-phalam āha---**sabhaya-** ity-ādi \| **itthaṁ vyākhyāto\'rthaḥ**
tad-arthanīyaṁ parama-prāgalbyaṁ yasyāṁ sā \| ata eva praharṣodayena
putra-cāñcalyādi-kautukena tāsāṁ kautuka-paratāyā vitarkeṇa ca
**prahasita-mukhī** prahasitaṁ hāsa-prārambha-sahitaṁ mukhaṁ
svalpa-hasita-yuktam ity arthaḥ \| tādṛśaṁ mukhaṁ yasyāḥ sā **hi** eva
**upālabdhum** **icchām** api **nākarot** kintu \"vatsa īdṛśīṣv īdṛśaṁ
vyavahāraṁ kathaṁ karoti ?\" iti sa-lālanam uvācety arthaḥ \| idam eva
niścitya tābhir apy āgatya krośanaṁ kṛtaṁ yathā mātṛ-śaithilyam
anubhūyādhikam asmad-gṛhe cāpalyaṁ vidhāsyaty ayam iti anyathā tu tasya
saṅkocanaṁ nākariṣyataiveti bhāvaḥ \| atra---

> jagaj-jana-mala-dhvaṁsi-śravaṇa-smṛti-kīrtanāḥ \|
>
> mala-mūtrādi-rahitāḥ puṇya-ślokā iti smṛtāḥ \|\| iti \|

purāṇantara-vacanena kaimutyāpātāt tvak-śmaśru-roma-nakha-keśa-pinaddham
ity-ādi-śrī-rukmiṇī-devī-siddhāntānusārāś ca yady api tatra sambhavati,
tathāpi bālya-līlā-vinodārthaṁ mṛṣaiva prāpañcitāni mehanādīnīti jñeyaṁ
\| rocamānatārtha-pradhāno\'tra vaśa-dhātus tataḥ kamanīye iti
vyākhyātam \|\|31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** uśati kamanīya iti vaśer atra
rocamānatārtha-prādhānyāt \| **nahy upālabdhum aicchad** iti tad etad
evābhipretya tābhir api krośanaṁ kṛtam iti bhāvah \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na kevalaṁ cauryam eva
kurute ity āhuḥ---evam iti \| he **uśati** he kamanīye !
sva-putra-guṇa-śravaṇenānandite he yaśasvini ! vāstau deva-pūjārtham
āmṛṣṭa-lipta-bhūmau **mehanādīni** mūtra-purīṣotsargādīni
**dhārṣṭyān**tupadravān purandhrī-jana-veṇy
uttarīyākarṇaṇa-vivāha-cikīrṣayā pāda-prahārādīni kiṁ ca tavānena
tanayena mahatī sampattir bhāvinīty āha---steya-rūpair upāyair
vittārjanair viśeṣaṇa racitā kṛtir vyāpāro yena saḥ bālye dadhi
caurayati yauvane paravitta-kalatrādīny api corayiṣyatīti bhāvaḥ \| tvat
samīpe tu supratīkaḥ sādhur ivāste tāsāṁ
prema-viśeṣamaya-phūtkāra-phalam āha, **sa-bhaya-nayanaṁ** \"mātā māṁ
tāḍayiṣyati\" iti śaṅkā-vyākulaṁ śrī-yuktaṁ
sa-cakita-vihvala-dṛṣṭitva-lakṣaṇa-śobhā-viśiṣṭaṁ **mukham ālokituṁ**
śīlaṁ yāsāṁ tābhir vyākhyāto\'rthaḥ
śrī-kṛṣṇa-dhārṣṭya-darśana-śravaṇa-śrāvaṇādi-vividha-bhāva-śobhita-tan
mukhāvalokanottham ānando yasyai sā ata eva **prahasita-mukhī** tāsāṁ
svasya cānandena praphullita-mukhī **upālabdhum** ākṣeptuṁ **naicchad**
icchām api nākarot mat-suta-dhārṣṭyenemā ānandena nimajjantu tat tat
sūcayantyo mām api nimajjayantv ity ākāṅkṣyeti bhāvaḥ \|\|31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.32 \|\|**

[^51]**ekadā krīḍamānās te rāmādyā gopa-dārakāḥ \|**

**kṛṣṇo mṛdaṁ bhakṣitavān iti mātre nyavedayan \|\|**

**śrīdhara-svāmī (bhāvārtha-dīpikā) :** kadācid aparādhāntare
upālabhata, tadā tu mahad āścaryam abhūd iti kathayann āha \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *aparādhāntare*
mṛd-aśana-rūpe \| gopā *upālabhanta* yaśodāyai kṛṣṇa-karma
nivedayāñcakruḥ \| **gopa-dārakā** gopa-bālāḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**
bhakta-kartṛkopālambhanānandepsayā bālya-līlānukrameṇaiva
mṛd-bhakṣaṇa-līlām āha---**ekadā** ity-ādinā \| te śrī-kṛṣṇasya sahacarā
hita-parā vā \| gopayanti śrī-vrajeśvary-ājñayā sarvataḥ śrī-kṛṣṇaṁ
rakṣantīti **gopāś** ca **bālakāś** ca \| yad vā, gopānāṁ bālakā iti
sahaja-snigdhatvam uktam \| **mṛdaṁ** **bhakṣitavān** iti
mṛd-bhakṣaṇānukaraṇa-pāṭavena śrī-baladevādīnāṁ tathaiva pratīteḥ \| kiṁ
vā, rahasi sākṣād bhaksaṇasya saṁlakṣaṇād anyathopalambhanāsiddhiḥ
\|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar etat-pūrvāṁ kām api
pūrvavad adbhuta-līlām anusmṛtyāha---**ekadā** ity-ādi \| **te**
tathā-vidhā **rāmādyā** iti teṣu jyeṣṭha-vargaṁ bodhayati \| ata eva
śleṣeṇa gopāyanti śrī-vrajeśvary-ājñayā sarvataḥ śrī-kṛṣṇaṁ rakṣantīti
**gopāś** ca **te dārakāś** ca dāru-puttalikāvat tad-ājñā-kāriṇaḥ \| yad
vā, dārānanda-patnī tasyāh kāḥ śrī-kṛṣṇa-mṛd-bhakṣaṇa-nivedanena
tat-sukha-rūpās tasyāḥ sukha-pradā ity arthaḥ \| **kṛṣṇa** iti bhuvaḥ
sakāśān mudākarṣakatvān **mṛdam** iti komala-mṛttikām \| ata eva
**bhakṣitavān** nivārito'pīty arthaḥ \| evaṁ mātre
mṛd-bhakṣaṇa-sahana-līlāyai **nyavedayan** atiśaya-nivāraṇāya vinayena
mṛd-bhakṣaṇam apalapanta ity arthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** punar etat pūrvāṁ kām api pūrvavad
adbhuta-līlā-smṛtyāha---**ekadā** ity-ādi \| evaṁ nigūḍheti vyākhyāyāṁ
yady evam \|\|32\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** purandhrīṇāṁ sūcanaṁ
vātsalya-rasāsvāda-phalakaṁ samāpya sahacarāṇām api sūcanaṁ
vismaya-rasāsvādodarkam āha---**ekadā** iti daghnaḥ steye anupālambhaṁ
procya prāha **mṛdo**'śane upālambhaṁ janenyeti dvaye premaiti hetutām
\|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** evaṁ dadhi-cauryādi
caritena sūcitenāpi mātur upālambhālābhād aparituṣṭasya hares
tad-upalambhakaṁ caritam āha---**ekadā** iti \|\|32\|\|

**\...**

**\|\| 10.8.33 \|\|**

**sā gṛhītvā kare kṛṣṇam**[^52] **upālabhya hitaiṣiṇī \|**

**yaśodā bhaya-sambhrānta-prekṣaṇākṣam abhāṣata \|\|**

**śrīdhara-svāmī (bhāvārtha-dīpikā) : upālabhya** nirbhartsya \|
**bhayena sambhrānta-prekṣaṇe** capala-nirīkṣaṇe **akṣiṇī** yasya tam
\|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : hitaiṣiṇī** mṛd-aśanena
kaścid rogo mā bhūd iti hetos tato nivārayantīty arthaḥ \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kare gṛhītvā**
atibhaya-bhaṅgārtham \| **hitaiṣiṇī** iti sneha-bhareṇa hitārtham
upālambhana-yogyatoktā \| mātuḥ parama-duḥkha-bhaya-pradenātmāparādhena
tāḍanam apy āśaṅkya tat-parihārāya **bhaya-sambhrānta-prekṣaṇākṣam**
ataḥ kevalam **abhāṣata** eva, na tu tāḍitavatīty arthaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** palāyanam āśaṅkya **kare
gṛhītvā** **hitaiṣiṇī** iti tatra upālambhana-tāḍanādikam api hitam iti
taj-jātīyasya premṇaḥ paramāścaryatvaṁ vyañjitaṁ---**putram** iti \|
tasyā eva tad-yogyatvaṁ mātuḥ parama-duḥkha-bhaya-pradenātmāparādhena
tādanam apy āśaṅkya **bhaya-sambhrānta-prakṣeṇākṣam** ataḥ kevalam
**abhāṣata** eva, na tu tāḍitavatīty arthaḥ \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kare gṛhītvā** iti
palāyanāśaṅkayā **upālabhya** nirbhartsya **hitaiṣaṇī** ity
upālambha-tāldanādāv api premṇaḥ poṣa eva na tu tatra doṣaḥ \| putram
iti mātur iyaṁ rītir eva natvanītiḥ **bhaya-sambhrānta** iti
parameśvarasyāpi tādṛśatvaṁ prema-vaśyatva-dyotanayā bhūṣaṇam eva na tu
dūṣaṇam iti bhāvaḥ \|\|33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.34 \|\|**

**kasmān mṛdam adāntātman bhavān bhakṣitavān rahaḥ \|**

**vadanti tāvakā hy ete kumārās te'grajo'py ayam \|\|**

**śrīdhara-svāmī (bhāvārtha-dīpikā) : adāntātman** capala-gātra \|
**raha** ekānte \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : agrajo** baladevaḥ
\|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** upālambhanam eva kiñcid
uddiśati---**kasmād** iti \| **adāntātman** ! asaṁyata-citta ! **raha**
iti śrī-rāmādīnāṁ sākṣān mṛd-bhakṣaṇāśakteḥ \| **hi** hetau niścaye va
\| **tāvakā** iti mithyātvam apavādādikaṁ ca nirastam \| ete sākṣād
vartamānā iti parokṣatva-anyathātvādikaṁ ca \| nanu mātar narmaṇaite
vadantīti cet tatrāha---**tavāgrajo\'pi** **vadati** ity **ayam** iti
tvat-sākṣād evāsyoktau na ko\'pi saṁśaya ity arthaḥ \|\|34\|\|

**aiṣṇava-toṣaṇī :** upālambhanam eva kiñcid uddiśati---**kasmād** iti
\| **adāntātman** ! he asaṁyatendriya ! **raha** iti śrī-rāmādīnāṁ
sākṣāt mṛd-bhakṣaṇa-śakteḥ \| **hi** hetau niścaye vā \| **tāvakā** iti
mithyāpavādādikaṁ nirastam \| **ete** sākṣād vartamānā iti
nātrapalapitum api śakṣyasīti bhāvaḥ \|

nanu, mātar narmaṇaivaite vadatīti cet, tatrāha---**tavāgrajo\'pi
vadatīti** \| atra ca **ayam** iti tvat sākṣād evāsyoktau na ko\'pi
saṁśaya ity arthaḥ \| **agraja** iti śrī-vasudeva-nandayor bhrātṛtvena
śrī-rohiṇī-yaśodayāḥ parama-sakhyena śrī-nandena putratvaṁ vācayitvā
lālyamānatvena ca tathā vyavahārāt \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** he **adāntatman** !
cañcala-gātra he anavasthita-citta ! **mṛdam** iti mad-gṛhe kiṁ
sitādikaṁ na prāpnoṣīti bhāvaḥ ! **raha** iti mat-sākṣāt tad aśakteḥ
**vadati tāvakā** iti nāyaṁ mithyāpavāda iti bhāvaḥ \|
mat-tāḍanākāṅkṣiṇa ete mad-vairiṇa eveti cet **tavāgrajo**
baladevo\'pīti **ayam** iti tvat-sākṣād eveti nātra sandeha iti bhāvaḥ
\|\|34\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.35 \|\|**

**nāhaṁ bhakṣitavān amba sarve mithyābhiśaṁsinaḥ \|**

**yadi satya-giras tarhi samakṣaṁ paśya me mukham \|\|**

**śrīdhara-svāmī (bhāvārtha-dīpikā) : nāhaṁ bhakṣitavān** iti \| na hi
bāhyaṁ kiñcin mayā bhakṣyate, mat-kukṣāv ādāv eva sarva astīti bhāvaḥ \|
**samakṣaṁ** pratyakṣam \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *iti bhāva* iti \|
bhakṣaṇaṁ tu bāhyastha-vastuno mukhe praveśana-rūpam \| tat tu mayā na
kṛtam iti tātparyam \| kiṁ ca, he **amba** ! ahaṁ na bhakṣitavān \|
mukhena bhakṣitaṁ prāṇa-rakṣārthaṁ mukha-prāṇayor eva bhakṣakatvaṁ mama
tu, sa cānyaḥ prāṇa-dehayoḥ ity ukteḥ \| ātma-rūpatvāt tābhyāṁ
bhinnatvān na bhakṣakatvam \| ātma-rūpatvaṁ tu, aham ātmā guḍākeśa
\[gītā 10.20\] iti gītāsūkteḥ \| prathitam eva---**yady** ete
**satya-giraḥ,** tarhi yena mukhena bhakṣitaṁ tat **samakṣaṁ**
pratyakṣaṁ **paśya** iti sambandhaḥ \| ātmanas tu eṣa ātmā vihata-pāpmā
vijaro viśoko vimṛtyur vijighatso vipipāsaḥ \[chā.u. 8.1.5\] ity-ādi
śruter na bhakṣakatvam \| yad vā, **yadi** yataḥ \| nahyati
bandhātyāvaraṇa-śaktyā acid-aṁśam iti **nāhaṁ** māyā tasyā idaṁ kāryaṁ
nāhaṁ māyā-kāryam idaṁ jagat ity ukte sarvaṁ viśvaṁ nāham \|

yad vā, nahyate badhyate'jñānena yatreti nahaḥ prapañcaḥ sa eva nāhas
taṁ pralaye bhakṣitavān asmi, tarhi tataḥ **sarve'mithyābhiśaṁsinaḥ**
satya-vacanāḥ \| **me mukhaṁ**, he amba samyag akṣaṁ jñānaṁ yatra, tat
**samakṣaṁ** mad-datta-divya-dṛṣṭi-pūrvakaṁ **paśya** \| akṣati vyāpnoti
sarvatrety akṣaṁ jñānaṁ vastu-mātrasya jñāna-vyāpyatvād iti \|
kiṁ-bhūtasya ? sac ca tyac ca satyaṁ pañca-bhūtātmakaṁ jagat, sac ca
tyac cābhavat \[tai.u. 2.6\] iti śruteḥ \| tad girati bhakṣatīti
**satya-gīs** tasya tathā \| attā carācara-grahaṇāt iti nyāyāt \|

yad vā, kruddha āha---yadi **mithyābhiśaṁsinaḥ sarve** tava ko'rthas
tvadīyā ahaṁ ca na tava na tvadīyas tarhi he anamba vairiṇi
**satya-giraḥ** satya-vaktur **mama mukhaṁ samakṣaṁ**
samyag-dṛṣṭi-yuktaṁ na tv aparādhina iva parāvartitaṁ **paśya** iti \|
kim-bhūtaṁ mukham ? bhakṣituṁ śīlam asyeti bhakṣīty arthaḥ \|

yad vā, ahaṁ nā puruṣa bhakṣitavān ete sarve'mithyābhiśaṁsina eva \| he
sati ! yady ete'giro-bhakṣakās tarhi mamaiva mukhaṁ paśyeti \| sarvaṁ
vākyaṁ sāvadhāraṇam iti nyāyāt \| ittham anvayena sarvathā śrī-kṛṣṇasya
satya-vaktṛtvam eva, anyathā na mayodita-pūrvaṁ vā anṛtaṁ tad ime viduḥ
\[bhā.pu. 10.22.11\] iti vakṣyamāṇa-virodhaḥ syād ity arthaḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nāhaṁ bhakṣitavān** ity
anukaraṇena tasya tattvato mithyātvāt \| kiṁ vā, bhayena mahā-saṅkaṭe
mithyokter apy adoṣāt \| kiṁ vā, atra mithyokter eva tad-bhakta-viśeṣeṣu
sukha-hetutvāt \| he **amba** iti tāḍana-śaṅkayā snehaṁ vivardhayati \|
sarva ity anena gopīr api saṅgṛhṇāti, yathā tāḥ pūrvaṁ mithocus tatheme
cety arthaḥ \| yad vā, etad-anumānena tā api mithyā-vādinya
evānumantavyāḥ \| **me mukhaṁ paśya** ity anukaraṇa-pakṣe tattvato'pi
mithyātvād eva \| pakṣāntare, prayatnena samagra-bhakṣaṇas
tac-cihnāpagama-mananāt \| kiṁ vā, tad-dvārā kiñcid
adbhuta-pradarśanayānya-cittatāpādanārtham \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nāhaṁ bhakṣitavān** iti
śrī-kṛṣṇa-vākyaṁ bālya-kelau mithyokter apy adoṣatvāt, pratyuta
varṇana-śravaṇābhyāṁ śrī-śukādi-sādhu-gaṇa-sukha-hetutvena guṇatvāt \|
he **amba** ! iti tāḍana-śaṅkayā snehaṁ vivardhayati \| **sarva** ity
anena mad-agrajo'py ayam anya-bālavad eva manyatāṁ na cātra viśeṣa iti
bhāvaḥ \| **me mukhaṁ paśya** iti samagra-bhakṣaṇas
tac-cihnāpagama-mananāt \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha śiśubhiḥ saha rāmeṇa
kathitaṁ mṛd-bhakṣaṇa-kupitayā mātrā bhartsitas trāsāt svayam eva mithyā
vadan parān mithyā vadnatīti dūṣayann āha---nāhaṁ bhakṣitavān ity-ādi \|
tarhi katham ete vadanti ? tatrāha---**sarve mithyābhiśaṁsinaḥ** iti
bhagavad-vacanam alīkatayā upapadyata iti na mantavyam, bhakṣitasya
darśayitum aśakyatvāt \| bhakṣitam eva na bhavati, mayy eva sarvaṁ
vartate iti **nāhaṁ bhakṣitavān** \| yadi bhakṣitā mṛṇmayety amī
**satya-giras** tadā man-mukhaṁ **samakṣaṁ** sākṣāt **paśya** iti sarvam
eva jaṭhare darśayatīti bhakṣaṇābhāvāt satya-vādinā svayam eva
bhavitavyam \|\|35\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇa uvāca---**nāham**
iti \| bālya-svabhāvena tāḍana-bhayān mithyoktir vātsalya-rasa-poṣikā \|
ata eva vātsalyādīnāṁ rasānāṁ prema-pariṇāmatvāt premavatāṁ ca
bhaktatvāt bhagavataś ca bhakta-vatsalatvāt bhakta-vātsalyasya ca
pṛthivy-ukta-satya-śauca-dayādi-nitya-cinmaya-sarva-guṇa-gaṇa-cakravartitvāt
bhakta-vātsalya-guṇāṅga-bhūtā cety evaṁ bhūtatve mithyādayo bhagavati na
doṣāyante, pratyuta mahā-guṇa-cūḍāmaṇayo bhavantīti vivecanīyam
\|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.36 \|\|**

**yady evaṁ tarhi vyādehīty uktaḥ sa bhagavān hariḥ \|**

**vyādattāvyāhataiśvaryaḥ krīḍā-manuja-bālakaḥ \|\|**

**śrīdhara-svāmī (bhāvārtha-dīpikā) : yady evaṁ tarhi vyādehi** mukhaṁ
prasārayeti \| **vyādatta** prasāritavān \|\|36\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yady evaṁ satya-vaktāsi \|
**avyāhataiśvaryo**'vināśi-sāmarthyavān īśvara iti yāvat \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** krīḍā-manuja-bālakaḥ
iti krīḍām anujava-yuktā alakā yasya \|\|36\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa
nijāśeṣa-bhagavattābhivyañjako\'to\'nirvacanīya-māhātmyāmṛta-mahārṇavo
yo bhagavān parameśvaro\'ta eva hariḥ sarva-cittākarṣakaḥ \| yad vā,
**bhagavān** sarvaiśvarya-paripūrṇo yo **hariḥ** ity avatāritvam uktam
\| tatrāpi vaiśiṣṭyam āha---sa iti \| tac ca---nārāyaṇa-samaḥ
\[bhā.pu.10.8.19\] iti bahuvrīhiṇā prāg-uddiṣṭam eva, ata evātyāhataṁ
bālya-līlāyām apy **apratihatam aiśvaryaṁ** yasya sa iti
vakṣyamāṇecchā-mātreṇa sahasā mukha-dvārā jaṭharāntaḥ
kārya-kāraṇātmaka-viśva-pradarśaṇe śaktiḥ samarthitā \| yady api
**krīḍārthaṁ manuja-bālaka** ity ukte\'pi krīḍāyā nityatvān
manuja-bālakasyāpi tat siddham eva, tathāpi krīḍā-yukto manuja-bālakaḥ
\| yad vā, krīḍām anu tāṁ lakṣyī-kṛtya jāyata iti krīḍā-manujaś cāsau
bālakaś ca \| yad vā, **krīḍām anu** krīḍāyāṁ **java** itas tato
dhāvanādi-vegaḥ, tad-yuktāḥ sadālolā alakā yasyety
atthanta-bālya-krīḍā-paratoktā \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa śrī-kṛṣṇākhyaḥ bhagavān
nityāśeṣa-bhagavattā-yuktatvena manaḥ-saṅkoca-hetur api hariḥ
sarva-manoharaḥ mādhuryātiśayasyaiva prādhānya-prakāśanena dhanya-śīla
ity arthaḥ \| ata eva na viśeṣeṇa na ca **ā** sarvato **han** tyaktam
**aiśvaryam** api yena saḥ, kintv anādṛtam api tat yasya nikaṭe sthitvā
nijocita-līlā-viśeṣāvasaraṁ sadā pratīkṣate kadācil labhate ca tādṛśa
ity arthaḥ \| **krīḍā-manuja-bālakaś** ca svayaṁ krīḍayā līlayā
manuja-bālakaḥ, tat-sadṛśa ity arthaḥ \| yad vā, krīḍā-manujāḥ
tadīya-tādṛśa-nitya-līlā-sambandhi-manuṣyāḥ, na tv adṛṣṭa-vaśā
māyā-sambandhi-manuṣyāḥ śrī-nandādayaḥ, teṣāṁ bālakaḥ \| āgamānusāreṇa
nitya-tal-līlaḥ ubhayathā svecchāmaya-svarūpāvirbhāvocita-līlā-rasāviṣṭa
ity arthaḥ \| ata eva **vyādehi** ity ukta-mātro **vyādatta** vyādāt
mātṛ-kopa-ravi-raśmi-leśa-vaśāt mukha-nīlāmbujaṁ vikasitaṁ dadhārety
arthaḥ \| bhaya-sambhrānta-prekṣaṇākṣam iti coktaṁ \| tad evam asau
sadaiva tādṛśa-līlā-rasa-bhogī tādṛśa-tad-aiśvarya-śaktir eva tu svayaṁ
vā tam evāliṅgya vā tad-abhīṣṭa-līlā-rasa-sampādanāya duḥsamādhānaṁ
samādadhāti yathādhunā mātari kopācchādaka-bhāvāntarāpādanena tathā
sarvam evāsyāntar vidyate \| tato na kim api bhakṣayatīti tad-vacaḥ sat
satyāpanena ca tal-lakṣaṇa-nija-prabhu-sāhāyyāya vismayādi-dvārā mātus
tat-prema-poṣāya ca viśvaṁ darśitavatī \| yathā ca tṛṇāvarta-vadhādau
tasmin bhārādikam āvirbhāvitavatī \| tad evam acintita-sarvārtha-siddher
aiśvaryam api mahad eva siddham iti jñeyam \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kiṁ ca, sa śrī-kṛṣṇākhyaḥ
**bhagavān** nityāśeṣa-bhagavattā-yogena manaḥ-saṅkoca-hetutā-yogyo'pi
**hariḥ** mādhuryātiśayena prādhānyena sarva-manoharaḥ, ato na viśeṣeṇa
ca \| **ā** sarvato **hataṁ** tyaktam **aiśvaryam** api yena saḥ \|
kintv anādṛtam api tat yasya nikaṭe sthitvā nijocita-līlā-viśeṣāvasaraṁ
sadā pratīkṣate kadācit tādṛśa ity arthaḥ \| **krīḍā-manujās**
tadīya-tādṛśa-nitya-līlā-sambandhi-manuṣyāḥ śrī-nandādayaḥ, teṣāṁ
**bālakaḥ,** nitya-tal-līlaḥ \| tata eva **vyādehi** ity ukta-mātro
**vyādatta** iti vidārite āsye satīty arthaḥ \|\|36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vyādehi** mukhaṁ prasāraya
\| nanu, mātā mamādy-aparādhaṁ mā paśyatv itīcchayaiva tāḍanād bhītena
bhavatā mithyoktaṁ mukha-prasāraṇe tu mṛttikā-bhakṣaṇa-lakṣaṇa-vyaktyā
sā tasyecchā kathaṁ saphalā syāt ? ity ata āha---**na vyāhataṁ**
prema-mādhuryavattvena nijaiśvaryānusandhānābhāve\'pi na parāhataṁ,
kintu sva-kṛtyāvasare svayam eva sāvadhānam aiśvaryaṁ yasya saḥ \|
satya-saṅkalpatā-śaktyā pretā aiśvarī śaktiḥ svayam eva prakaṭī-bhūya
viśvaṁ darśayitvā śrī-yaśodāṁ vismaya-rasa-nimagnīkṛtya
putra-bhartsana-phalakaṁ kopaṁ vismārayāmāseti bhāvaḥ \|

nanv alaṁ bhagavataḥ prema-mādhuryāsvādena yato
yaśodā-bhartsana-tāḍanādibhyo\'pi tasya bhayaṁ syād ata īśvaro\'ham iti
svayam eva nijaiśvaryām anusandhāya nirbhaya eva kathaṁ na tiṣṭhatu ?
ity ata āha---**krīḍā** iti \| **krīḍā**-pradhāno **manuja-bālaka** iti
śaka-pārthivāditvān madhya-pada-lopaḥ śāka eva pradhānaṁ yasya
tathā-bhūtaḥ pārthiva ity atra pārthivo yathā-nijāsvādyeṣu
khaṇḍādi-vastuṣu madhye śākam eva pradhānāṁ manyate, tathaivāyam īśvaro
manuja-bālaka-krīḍāṁ tādṛśa-premamayīm eva pradhānaṁ, na tu
svīya-sarveśvaratvādikam iti bhāvaḥ \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.37-38 \|\|**

**sā tatra dadṛśe viśvaṁ jagat sthāsnu ca khaṁ diśaḥ \|**

**sādri-dvīpābdhi-bhū-golaṁ sa-vāyv-agnīndu-tārakam \|\|**

**jyotiś-cakraṁ jalaṁ tejo nabhasvān viyad eva ca \|**

**vaikārikāṇīndriyāṇi mano mātrā guṇās trayaḥ \|\|**

**śrīdhara-svāmī (bhāvārtha-dīpikā) : tatra** tasmin mukhe **viśvaṁ
dadṛśe** dadarśa \| tat prapañcayati---**jagaj** jaṅgamaṁ **sthāsnu**
sthāvaraṁ **kham** antarikṣa-lokaṁ **sādri-dvīpābdhi-bhūgolaṁ**
parvata-dvīpa-samudra-sahitaṁ bhūgolaṁ bhūr-lokaṁ **vāyuḥ** pravahaḥ
**agnir** vaidyutaḥ **induś** ca **tārakāś** ca tat-sahitam \|\|37\|\|

**jyotiś cakraṁ** svar-lokaṁ **vaikārikāṇi** devā mana iti
vaikārika-śabdena gṛhītam api deva-vailakṣaṇyāt punar uktam \|
**indriyāṇi** ca taijasāni **mātrās** tāmasāḥ śabdādayaḥ \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pravaho** yena preritaṁ
**jyotiś cakraṁ** bhramati \| *vaidyutas* taḍid-rūpo vidhanaḥ\|
prasiddhau **vāyv-agnī** tv agre vakṣyamāṇāv evāta etayor grahaṇam \|
**nabhasvān** vāyuḥ \| **viyad** ākāśām \|\|37-38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tasmin bhagavati
taj-jaṭharāntar ity arthaḥ \| ata eva tair api navamādhyāyārambhe
likhitam---tanūdarāśritaṁ viśvam iti \| carācarātmakaṁ viśvam eva
vivṛṇoti---kham ity-ādinā bhedam ity antena \| vāyv-agnyor uktayor
tejo-nabhasvatoḥ punar uktiḥ pravāhākhya-vāyor vaidyutāgnś ca
jyotiścakrāntaḥ pṛthak-sattayā bhedāt \| sva-viyator api
lokatva-śūnyatvādinā bhedaḥ \| yad vā, jalādibhis
tat-tad-adhiṣṭhātṛ-mahā-bhūtāni catvāri bhū-gola-śabdena
tat-tad-adhiṣṭhātṛ-devatā-tad-adhiṣṭhānaṁ ca goka-rūpam uktam \| eva api
viyad api \| tasya vyāpakatvādinādy adṛśya tvad eva śabdaḥ \| evam ayam
age'py anuvartyaḥ \|\|37-38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** seti yugmakam \| tatra tasmin
bhagavati taj jaṭharāntar ity arthaḥ \| bhakṣaṇāpalāpopayogitvāt
vakṣyate ca taiḥ tanūdarāśritaṁ viśvam iti carācarātmakaṁ viśvam eva
vivṛṇoti---kham ity-ādinā, bhedam ity antena \| vaidyutognirjyotiś
cakre'pi jñeyaḥ kham antarikṣaṁ bhuvar-lokam ity arthaḥ \| viyad eva
viyad api dadarśa sthūlānāṁ tat-paricchedyānāṁ tat-kāryāṇāṁ jalādīnāṁ vā
kā vārtety arthaḥ \| evam agre'py anuvartyaṁ ca-kārād ahaṅkārādīṁś ca
atra nirākāraṇam api vīkṣaṇaṁ tad-adhiṣṭhātṛ-devānām abheda-mānena
jñeyam \|\|37-38\|\|

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra mukhāntar jaṭhare
kṛtsnasya cāntar jaṭhare iti brahma-stavokteḥ \| **jagat** jaṅgamaṁ
**sthāsnu** sthāvaraṁ **khaṁ** bhuvarlokaṁ **sādri** iti **bhūgolam**
ity asya viśeṣaṇaṁ **sa-vāyv** iti **jyotiś-cakram** ity asya
vāyu-pravāhaḥ **agnir** vaidyutaḥ \| **nabhasvān** nabhasvantaṁ
**vaikārikāṇi** devān **guṇān** sattvādīṁs trīn atra nirākārāṇām api
darśanaṁ tad-adhiṣṭhātṛ-devatānāṁ mūrtimatvāt \|\|37-38\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.39 \|\|**

**etad vicitraṁ saha-jīva-kāla-**

**svabhāva-karmāśaya-liṅga-bhedam \|**

**sūnos tanau vīkṣya vidāritāsye**

**vrajaṁ sahātmānam avāpa śaṅkām \|\|**

**śrīdhara-svāmī (bhāvārtha-dīpikā) :** evam etad vicitraṁ viśvaṁ
sahaikadaiva vīkṣya vicitratām āha \| jīvaś ca guṇa-kṣobhakaḥ kālaś ca
pariṇāma-hetuḥ svabhāvaś ca janma-hetuḥ karma ca tat-saṁskāra-bhūtaḥ
āśayaś ca etair liṅgānāṁ carācara-śarīrāṇāṁ bhedo yasmiṁs tat \| tatra
vrajaṁ ca sahātmānaṁ sva-sahitaṁ kvacid vīkṣya sūnos tanāv alpe vidārite
āsye śaṅkām avāpa \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam uktarītyā etat
dṛśyamānam etair jīvādibhiḥ saha \| tatra viśvasmin mukhe vā \| yad vā,
jīvādibhedāntānāṁ dvandvaṁ kṛtvā punar matvarthīyo'c tatra liṅgaṁ
sūkṣma-śarīraṁ bhedas tat-tad vyāvartaka-dharmaḥ \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sūno-stanau
jaṭhara-madhye vīkṣya tat-tad-viśeṣeṇa sva-dṛgbhyām eva sākād avalokyeti
śrī-bhagavad-icchayā \| kiṁ vā, prāg likhita-siddhāntāntānusāreṇa tasyā
eva cakṣuḥ-śaktyeti jñeyam \| kadā vikṣya ? vidāritāsye sati, tasminn
āsye vidārite satīty arthaḥ \| śaṅkām avāpa, vividhām āśaṅkām akarod ity
arthaḥ \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kadā vīkṣya vidāritāsye sati
tasmin vrajaṁ sahātmānaṁ ātmabhyāṁ svābhyāṁ śrī-kṛṣṇa-yaśodābhyāṁ
sahitaṁ vakṣyate ca śrī-brahmaṇā yasya kukṣāvidaṁ sarvaṁ sātmaṁ bhāti
iti evaṁ tasyaiva bāla-vigrahasyācintya-śaktyā yugapad vibhutvam
adhyamatve tata evāsyaiva jagatontaḥ-sthitatva-bahiḥsthitatve darśite
śaṅkām avāpa vividhāśaṅkām akarod ity arthaḥ \| yad vā, putraṁ prati
śaṅkām akarot vīkṣyeti pūrvavat siddhāntaḥ \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** sadātmānam ātmabhyāṁ svābhyāṁ
śrī-kṛṣṇa-yaśodābhyāṁ sahitam iti \|\|39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** punaś ca
prapañcayati---etad viśvaṁ saha-yugapad eva vīkṣya jīvaś ca,
guṇakṣobhakaḥ kālaś ca, pariṇāma-hetuḥ **svabhāvaś** ca, janma-hetuḥ
karma ca, tat saṁskāraḥ **āśayaś** ca, tair **liṅgānāṁ** **śarīrāṇāṁ**
bhedo yasmiṁs tat **tanau** kukṣau **vidārite** prasārite **āsye**
āsya-dvārā kukṣāvity arthaḥ \| **sahātmānam** ātma-pati-putrādi-sahitaṁ
**vrajaṁ** ca yasya kukṣāvidaṁ viśvam iti brahmokter asyaiva
niśvasyāntaḥsthitatve bahiḥ sthitatve acintya-yogamāyayā darśite tataś
ca kṛṣṇa-śarīrasya jagan madhyavartitva-jagad vyāpakatvābhyāṁ
paricchinnatvāparicchinnatve vāstave eva vyañjite aiśvaryopāsakānāṁ
viśvasmin bhagavad darśanaṁ bhagavati viśva-darśanaṁ yad uktaṁ tad etad
eva mādhuryopāsaka-śirodhārya-padāmbujayā śrī-yaśodayāpi dṛṣṭvā ca
śaṅkāṁ putraṁ putraṁ pratyaniṣṭāśaṅkām avāpa \|\|39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.40 \|\|**

**kiṁ svapna etad uta devamāyā**

**kiṁ vā madīyo bata buddhi-mohaḥ \|**

**atho amuṣyaiva mamārbhakasya**

**yaḥ kaścanautpattika ātma-yogaḥ \|\|**

**śrīdhara-svāmī (bhāvārtha-dīpikā) :** tām evāha---**kiṁ svapnaḥ** ?
iti \| parito vilokyāha\--nāyaṁ svapnaḥ \| tarhi kiṁ **devasya** harer
**māyā** ? iti \| tathā ced anye kiṁ na paśyanti ? tarhi **kiṁ vā
madīya** eva kaścid **buddhi-moho** dhī-viparyāso darpaṇe mukhavat ?
evaṁ tarhy ayaṁ kṛṣṇo'pi katham antaḥ pratīyate ? nahi darpaṇe
darpaṇa-pratītiḥ \| antar bahiś caika-rūpeṇa ca kathaṁ jagat pratīyate ?
tathā sati bimba-pratibimbayor iva parasparaṁ vaiparītyena pratītiḥ syād
ity āśaṅkyānyathā vitarkayati---**atho** iti \| athavā, **mama**
evāmuṣya **arbhakasyāpi** sato yaḥ **kaścana** acintya **ātma-yogaḥ**
svīyam aiśvaryam \| **autpattikaḥ** svābhāvikaḥ \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tāṁ śaṅkām
abhinayenāha---**kiṁ svapna** iti \| tathā cet **māyā** yadi tāṁ
mad-anya eva, tarhi darpaṇa-sthānīyo'yaṁ kṛṣṇaḥ *katham antaḥ* na
sva-mukhe hi *darpaṇe darpaṇaṁ pratīyate*'pi tu tad-bhinnaṁ sarvaṁ \|
kiṁ ca, darpaṇāntar mukha-pratibimbaṁ darpaṇa-draṣṭur abhimukhaṁ bhavet
\| etat tu tato *vaiparītyena* bhātīty āha\--tathā sati eka-rūpatvena
pratīti-sadbhāve sati \| *anyathā* prakārāntareṇa \| *vitarkayati*
vimṛśati \| yad vā, **ātmano yogo**'pūrvārtha-prāptiḥ,

> yogo'pūrvārtha-samprāptau saṅgati-dhyāna-yuktiṣu \|
>
> vapuḥ sthairye prayoge ca viṣkumbhādiṣu bheṣaje \|\|
>
> visrabdha-ghātake dravyopāya-sannahaneṣv api \|
>
> karmaṇo'pi ca iti medinī \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī); jīva-gosvāmī
(laghu-vaiṣṇava-toṣaṇī) : etad** darśanam **uta** vā **deva-māyā** vā \|
**bata** khede \| **utpattika** iti vāraṁ vāraṁ
vividhāścarya-pradarśanāt \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tasyaiva
bāla-vigrahasyācintya-śaktyā yugapad vibhutva-madhyamatve tata evāsyaiva
jagato'ntaḥ-sthitatva-bahiḥ-sthitatve darśite **autpattika ātma-yogaḥ**
janmaiva svasmin apūrvārthaṁ samprāptiḥ \|\|40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī** **(prīti-sandarbhaḥ 244)** : tathānyeṣāṁ samyag
anirṇīta eva prabhāve tat-kāryasya prakārāntara-kāraṇatā-bhāvanā
sambhavati \| śrīmat-pitros tu samyaṅ-nirṇīte'pi sambhavati yathā
śrīmatī mātā kiṁ svapnaḥ \[bhā.pu. 10.8.40\] ity-ādinā śrī-kṛṣṇasya
viśvodarāditvaṁ svabhāvaṁ matvāpi punas tad asambhavaṁ manvānā atho
yathāvan na vitarka-gocaram \[bhā.pu. 10.8.41\] ity-ādinā \| tac ca
parameśvara-nirmitam ity aṅgīkṛtavatī \| utpātavat tan-nivṛtty-arthaṁ
tac-caraṇāravindam eva śaraṇatvenāśratavatī ca \| punaś ca ahaṁ mamāsau
\[bhā.pu. 10.8.41\] ity-ādinā nija-bhāvam eva dṛḍhīkṛtya tac-charaṇatvam
evāvadhāritavatī \| ahaṁ mamāsau patir eṣa me sutaḥ ity-ādikam
idantā-nirdiṣṭatvena pratyakṣa-siddham eva \| tathāpi yan-māyayetthaṁ
\[bhā.pu. 10.8.42\] etan-nānā-prakāreṇa viśvarūpa-darśanākārā kumatiḥ \|
sa eveśvaro mama gatir ity arthaḥ \|

yac ca itthaṁ vidita-tattvāyāṁ \[bhā.pu. 10.8.43\] ity-ādikaṁ tad-ante
śrī-śuka-vākyaṁ tatrāpi tattvaṁ putratvam \| sa īśvaraḥ \[bhā.pu.
10.8.43\] śrī-kṛṣṇasyaiveśvara-rūpo ya āvirbhāva-viśeṣaḥ \| yatraiva
praṇatāsmi tat-padam \[bhā.pu. 10.8.41\] iti tad-vākyānusandhānajam api
paryavasitaṁ, sa eva vyajyate \| vaiṣṇavīm \[bhā.pu. 10.8.43\] iti
viśeṣaṇena māyā-śabdasya śakti-mātra-vācakatvena tasyās
tat-svarūpa-śaktitvaṁ bodhyate \| dayā-mātra-vācakatvena vā \| ata eva
trayyā copaniṣadbhiś ca \[bhā.pu. 10.8.45\] ity-ādinā, nāyaṁ sukhāpo
bhagavān \[bhā.pu. 10.9.21\] ity-ādy-antena granthena tat-praśaṁsāpi
kṛtā \|\|40-45\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tādṛśa-darśanasya kāraṇaṁ
vitarkayati---**kiṁ svapnaḥ ? etad** darśanaṁ kiṁ svapna-hetukam ? nahi
nahi, nidrālasya-nayana-kāluṣyādy-abhāvāt \| tat kiṁ **deva-māyā** ?
nahi nahi, mama nikṛṣṭāyā mohane devānāṁ prayojanābhāvāt, tarhi kiṁ
madīya eva kaścid-**buddher mohaḥ** viparyāsaḥ ? nahi nahi,
svāsthya-samaye samprati mama buddhi-moha-kāraṇābhāvāt, **atho** athavā
**amuṣya** mama bālakasya nārāyaṇa-samo guṇaiḥ \[bhā.pu. 10.8.19\] iti
garga-varṇita-mahāprabhāvatvāt **kaścana** acintya **ātma-yogaḥ**
ātmīyam aiśvaryam \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.41 \|\|**

**atho yathāvan na vitarka-gocaraṁ**

**ceto-manaḥ-karma-vacobhir añjasā \|**

**yad-āśrayaṁ yena yataḥ pratīyate**

**sudurvibhāvyaṁ praṇatāsmi tat-padam \|\|**

**śrīdhara-svāmī (bhāvārtha-dīpikā) :** caramaṁ pakṣam āśrityāyam īśvara
iti niścity āha---**atho** iti \| **cetaś** cittam \| tad-ādibhir **na
vitarka-gocaram** \| jagad **yad-āśrayaṁ** yad-adhiṣṭhānam \| **yena**
karaṇādhiṣṭhātrā \| **yato** buddhi-vṛtty-abhivyaktāt \| nanv idam
avitarkyaṁ bhavatu **tat-padaṁ** kīdṛk ? ata āha\--**sudurvibhāvyam**
iti \| idam atyantam acintyam ity arthaḥ \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *caramaṁ pakṣam*
*āśrityāyaṁ* svābhāvika ātma-yoga iti *pakṣam* \| **vitarka-gocaraṁ**
vicāra-viṣayaḥ \| *karaṇādhiṣṭhātrā* indriyādhipena \| *buddhi-vṛttāv
abhivyaktaṁ* pratibimbitaḥ \| tasmāc cetanata ity arthaḥ \| astu *jagad*
avitarkyam ity āśaṅkate---*nanv* iti \| padyate jñāyate'neneti *padaṁ*
svarūpaṁ \| tasya jagad-adhiṣṭhātuḥ padaṁ tat-padam \| *ity artha*
iti\--acintyasya kathanam aśakyam ? iti bhāvaḥ \| yad vā, ado vastu
yādṛśaṁ, tat tādṛśaṁ ceto brahmātmano rudraḥ karma indro vaco guruḥ iti
smaraṇāt \| etair brahmādibhir **añjasā** sākṣād **vitarka-gocaraṁ**
cintanānumāna-viṣayaṁ na viruddha-tarka-viṣayaṁ vā \| tarhi devair api
yadi na jñāyate, tarhi [śūtyaprayam]{.mark} eva tad iti cet,
tatrāha---**yad-āśrayaṁ** yat padam āśrayo yasya, taj jagad iti śeṣaḥ \|
pralaye jagad vyāpāśrayaṁ bhavati sthitau yena jīvatīty arthaḥ \| sṛṣṭau
**yataḥ pratīyata** utpadyate, yato vā imāni bhūtāni jāyante yena jaṭāni
jīvanti yat prayanty abhisaṁviśanti \[tai.u. 3.1\] iti śruteḥ \|

nanu, ghaṭādivat kim iti na jñayate ? iti cet,
tatrāha---**sudurvibhāvyaṁ** sukhena duḥkhena ca vibhāvyaṁ vibhāvanīyam
suduḥ śobhana-duḥkhayoḥ iti yādavaḥ \| naiṣā matis tarkeṇāpaneyā
proktānyena sujñānāya preṣṭha \[ka.u. 1.2.9\] iti śruteḥ \| yad vā,
saguṇopāsakaiḥ sukhena nirguṇopāsakaiś ca duḥkhena vibhāvyam,
kleṣo'dhikataras teṣām avyaktāsakta-cetasām \[gītā 12.5\] iti gītāsūkteḥ
\| *avyaktāsakta-cetasāṁ* nirguṇopāsakānām ity arthaḥ \| etena
saguṇopāsakaiḥ sukhenaiva vibhāvyata iti tātparyam \| **praṇatāsmi** ity
anena [namyanantṛ]{.mark}-bhāvaḥ \| saguṇopāsanā eveti sūcitam
\|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** antaṁ pakṣam āśrityāyam
īśvara eveti niścitya putra-buddhiṁ vihāya bhaktyā praṇamantī
paramādṛśyākhila-kārya-kāraṇātmaka-prapañcasyaikatraikadaiva sahasā
sākṣād darśane śrī-bhagavac-chaktim icchāṁ ca manvānā tad aiśvaryam āha
\| yad vā, bahu-vikalpair niścayābhāvād-vyākulā nārāyaṇaṁ
praṇamati---**atho** iti \| ato **mana-ādibhir** api **yathāvad**
yāthārthyena **vitarka-gocaram** an bhavati \| tatra [karmād]{.mark}i
dṛṣṭam, [tapasy ādi]{.mark}-kāyika-vyāpāro vā \| tad api **yad-āśrayaṁ
yena** sādhanena **yato** hetor **añjasā** **pratīyate**,
tattvato\'nubhūyate \| **tasya padaṁ** padābjam \| katham-bhūtam ?
**sudurvibhāvyam** ekasyaiva yugapat saguṇa-nirguṇatvād dṛśyād
dṛśyatvādinā jagato\'pi sakāśāt parama-durvitarkyam ity arthaḥ
\|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha carama-tarkam api tatra
kṣuṭ-pipāsā-kaumalyādi-darśanena asambhāvya punar bahu-vidhair vitarkair
niścayam aprāpnuvatī sarva-durvitarkya-sampādakaṁ śrī-nārāyaṇam eva
tat-kāraṇaṁ niścitya taṁ ca sudurjñeyaṁ matvā kevalaṁ
praṇamati---**atho** iti \| karma-śubham adṛṣṭam aihikaṁ ca
kāyika-vyāpārāś ca **na vitarka-gocaraṁ,** vitarkāgocaram ity arthaḥ \|
tādṛśam api **yad-āśrayaṁ yena** sādhanena **yato** hetor **añjasā
pratīyate** sākṣād anubhūyate, tasya padābjam, ata eva
**sudurvibhāvyam** acintya-kaṛya-vṛndasya kāraṇatvena
paramācintya-svarūpa-śaktikam \|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha carama-tarkam api tatra
kṣut-pipāsā-komalatādi-darśanenāsambhāvya-niścayam aprāpnuvatī
paramācintya-śaktiṁ śrī-nārāyaṇam eva tat-kāraṇaṁ niścintya taṁ ca
sudurjñeyaṁ matvā kevalaṁ praṇamati---**atho** iti \| **tasya padaṁ**
padābjam \| atha bāhyam anusandhāya nijaṁ bhāvaṁ draḍhayanty
āha---**aham** iti \| pāda-trayeṇa punas tat-sukhāntaḥ-sthitam
anusandhāyāha \|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** caturthaṁ **tarkam** api
tatra sva-putre
kṣut-pipāsā-maugdhya-cāñcalyādi-darśanenāsambhāvya-sva-buddhyā kam api
niścayaṁ kartum aśaknuvatī tarkāgocarasyāpi vastuno vastutaḥ kāraṇaṁ
bhagavān eveti sāmānyato niścinvatī **tat-padābjaṁ** suta-svasti-kāmā
praṇamati atho iti \| **yathāvat** yāthārthyena **naiva** **vitarkasya
gocaraṁ** klībatvam ārṣaṁ dṛśyamānam āścaryam idaṁ **yad āśrayaṁ**
yo'syādhiṣṭhānaṁ **yataḥ** yaś cāsyotpatti-hetuḥ **yena pratīyate** yaś
cāsya pratīti-hetuḥ **tat-padam** tasya bhagavataḥ padaṁ caraṇāravindaṁ
**cetaś** cittaṁ tadādibhiḥ **praṇatāsmi** **sudurvibhāvyaṁ** mādṛśīnāṁ
dhyātum aśakyam, ataḥ kevalaṁ **praṇamāmi** \| sa evāsya mat-sutasya
sarvāniṣṭaṁ praśamayatv iti bhāvaḥ \|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.42 \|\|**

**ahaṁ mamāsau patir eṣa me suto**

**vrajeśvarasyākhila-vittapā satī \|**

**gopyaś ca gopāḥ saha-godhanāś ca me**

**yan-māyayetthaṁ kumatiḥ sa me gatiḥ \|\|**

**śrīdhara-svāmī (bhāvārtha-dīpikā) :** evaṁ prapañca-pratītyonnītaṁ
tattvaṁ punar jīva-saṁsṛti-hetu-māyāśrayatvenonnayanty āha---**aham**
iti \| yaśodā-nāmā **aham asau mama patiḥ** \| amuṣya
**vrajeśvarasyākhila-vittapā** ahaṁ **satī** jāyā \| **eṣa** kṛṣṇo **me
sutaḥ** \| **gopy-ādayaś** **ca madīyā** itītthaṁ **kumatir**
**yan-māyayā,** **sa** eṣa **me** śaraṇam iti \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *evaṁ* pūrvokta-rītyā
*prapañca-pratītyā* jagat prasiddhyā *unnītaṁ* jñātaṁ *tattvaṁ*
yathārtha-svarūpaṁ *jīvānāṁ saṁsṛte* hetu-bhūtā yā *māyā* tasyā
*āśrayatvena* adhiṣṭhānatvena *unnayantī* jānatī \| ***akhila-vittapā***
samagra-dhana-rakṣiṇī \| *itthaṁ **kumatir*** bheda-matiḥ \|
**yan-māyayā** yasya bhagavataḥ śaktyā **sa** *eṣa* bhagavān *śaraṇaṁ*
rakṣiteti, śaraṇaṁ gṛha-rakṣitroḥ iti viśvaḥ \|

hanta hanta ! sa eva sutasya dātā sa eva rakṣitāpi bhaved eva tatra mama
punar ajñāyāḥ kim ahaṅkāra-mamakārābhyām iti tau jihāsantī viṣṇuṁ
prapadyamānā prāha---**aham akhila-vittapā**
nikhila-vrata-rakṣaṇābhimānavatīty arthaḥ \| **gopāś** ceti gopānāṁ
gopīnāṁ sarva-godhanānāṁ cāham eva mahā-rājñīty abhimāno yathā
**kumatiḥ,** tathaiva lokottarasyāsya vraja-jana-prāṇa-bhūtasya
bālasyāhaṁ mātā pālayitrī dāna-dhānyādibhir vipra-devādy-ārādhanair
nityaṁ viṣṇu-pujanaiś ca sarvāniṣṭebhyo rakṣām **aham** eva satataṁ
kārayantī bhavāmi \| tato'sya svastīty-ādy-abhimāno\'pi **kumatiḥ**
etāvatā gokulaiśvaryasya śrī-viṣṇunaiva dattatvāt \| tatra yathā
mamābhimānānaucityaṁ, tathā tenaiva kṛpayā datte pūtanādy-āviṣṭebhyaḥ
pratikṣaṇaṁ pātyamāne ca parama-lokottare\'smin sute laukikyā gopa-jāter
nikṛṣṭāyā atyayogyāyā mātṛtva-rakṣayitrītvādy-abhimāno\'naucityāt
**kumatir** eveti viveka-jighṛkṣaiva śrī-yaśodāyāḥ kṣaṇikīyaṁ na tu
vivekaḥ \| yathā mahā-mohāndhānām api vyāvahārika-lokānāṁ kādācit
pāramārthika-prasaṅga-bhavā strī-putrādy-āsakti-jihāseti jñeyam iti
viśvanāthaḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** ahaṁ mamāsāv iti \|
ahaṁ vrajeśvarasyākhila-vittapā satī utkṛṣṭā, asau vrajeśvaro mama
patiḥ, ayaṁ me suta ity-ādi yasya māyayettham iti kumatiḥ \| neyaṁ māyā
\| dayaiveyam \| ato me sā kumatir mā bhūd ity āksepyam \| ity atra sa
me gatir yasya māyayeti kathyate, sa eva me śravaṇam \| yathā māyeyam
iti kumatir na syāt, tathā sa prasīdatv iti bhāvaḥ \|\|43\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ taj jñānaṁ tasmād
evety uktvā moho\'pi tan māyayaiveti tad-aiśvaryam eva draḍhayantī
moha-nivṛttaye tam eva śaraṇaṁ yāti---**aham** iti \| **kumatir** iti
tattva-vicāreṇa sambandhasyātyantānityatve\'pi tat-tan-mithyābhimānāt \|
yad vā, vicāreṇa svapnādi-vikalpa-trayaṁ nirasyantī \| caturtham eva
pakṣaṁ niścitya tasyāpy apanodanāya jagadīśaṁ śaraṇaṁ yāti---**aham**
iti \| ātmātmīya-samyag-avabodhena vitarka-trayaṁ parihṛtam, tathāpi
sva-bāle itthaṁ viśva-rūpāśrayatayeśvaro viśveśo\'yam iti **kumatir** me
**yan-māyayābhūt**, sa jagadīśo me gatiḥ, kumatim etām apanīya
putra-buddhim eva dṛḍhīkuryād ity arthaḥ \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha bāhyam anusandhāya
nija-svābhāvikāvasthitim eva śaraṇaṁ gacchati---**yad** iti \| itthaṁ
nija-bālake uccāvaca-darśana-hetuḥ kumatir yasya durvibhāvyā māyayā sa
eva mama tad-bhakti-vimukhāyāḥ śaraṇam iti \| yad vā, **yad** ity-ādau
tathāpīty ākṣepa-labhyaṁ tad etat sarvaṁ lavaṇākara-nyāyena
vismayādi-dvārā tasyāḥ premaiva puṣṇātīti darśitam \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atha bāhyam anusandhāya nijaṁ
bhāvaṁ draḍhayanty āha---**aham** iti \| pāda-trayeṇa punas
tat-sukhāntaḥ-sthitam anusandhāyāha\--**yad** iti \| **kumatiḥ**
nija-bālake viśva-rūpa-darśana-rūpā \|\|42\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha sva-vacaḥ satyaṁ kartuṁ
sa-carācaraṁ sarvam eva jagaj-jaṭhare darśayan "ahaṁ bhakṣako na
bhavāmi, kintu sarvādhāra eva" iti sva-vigrahasya paricchinnatve'pi
vyāpakatvaṁ bodhayituṁ mātaraṁ vismāpayati---**ahaṁ mamāsau patir**
ity-ādi \| **ahaṁ vrajeśvarasyākhila-vittapā** asapatnīkā satī nityā \|
**asau** vrajeśvaro **mama patiḥ** san **eṣa me sutaḥ** \|
sa-viśeṣya-liṅgatayā sac-chabdasya liṅga-vyatyayaḥ \| evaṁ **gopāś ca
gopāś ca** **saha godhanā** iti godhanāni ca **itthaṁ** same samānāḥ
sarve'laukikatvāt \| samaḥ sarva-nāma \| **māyayā** māyā-kṛtā iti yat,
tat **kumatiḥ** \| kīdṛśī ? jagati na vidyate **gatir** yasyāḥ \|
nitya-siddheṣv eteṣu yan māyā-kṛtam iti buddhiḥ, sā kubuddhir eva, yata
etat sarvaṁ yasya jaṭhare dṛśyate, tena sad evedam \| athavā idaṁ sarvaṁ
**yan-māyayā** yasyāsyaiva śrī-kṛṣṇasya māyayā svābhāvikyā prakāśikayā
māyayā nija-yoga-śaktyā prākṛta-sargavan na, tarhi vaikuṇṭhavad
brahmāṇḍa-bahir evāstu kathaṁ pṛthivyām ? ity āha---**ittham** anena
prakāreṇaiva **kau** pṛthivyāṁ **matir** mananaṁ **gatir** vaikuṇṭhaṁ ca
same tulya ity arthaḥ \| yad vā, **yan-māyayā** yasya svābhāvikayety-ādi
pūrvavat sa me **gatiḥ** \| **same** śravaṇaṁ ca \| kīdṛśaḥ ? **itthaṁ
kumatiḥ** kau pṛthivī-viṣaye matir yasya pṛthivī-bhāra-hāritvāt
\|\|43\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** hanta hanta ! sa eva
sutasyāsya dātā, sa eva rakṣitāpi bhaved eva \| tatra mama punar ajñāyāḥ
kim ahaṅkāra-mamakārābhyām iti tau jihāsatī śrī-viṣṇuṁ prapadyamānā
prāha---**aham** iti \| **akhila-vittapā**
nikhila-dhana-rakṣaṇābhimānavatīty arthaḥ \| **gopyaś** ceti gopīnāṁ
**gopānāṁ** sarva-godhanānāṁ cāham eva svāminī mahā-rājñīty abhimāno
yathā **kumatis** tathaiva lokottarasyāsya
sarva-vraja-jana-prāṇa-bhūtasya bālakasyāhaṁ mātā, aham eva pālayitrī
dāna-dhyānādibhir vipra-devādy-ārādhanair nityaṁ viṣṇu-pūjanaiś
sarvāniṣṭebhyo rakṣām aham eva satataṁ kārayantī bhavāmi \| tato'sya
svastīty abhimāno'pi **kumatiḥ** etāvato gokulaiśvaryasya śrī-viṣṇunaiva
dattatvāt \| tatra yathā mamābhimānānaucityaṁ, tathaiva tenaiva kṛpayā
datte pūtanādy-ariṣṭebhyaḥ pratikṣaṇaṁ pālyamāne ca
parama-lokottare'smin sute laukikyā gopa-jāte nikṛṣṭāyā atyayogyāyā mama
mātṛtva-rakṣayitrītvādy-abhimāno'py anaucityāt **kumatir** eveti
viveka-jighṛkṣaiva śrī-yaśodāyāḥ kṣaṇikīyaṁ na tu vivekaḥ, yathā
mahā-mohāndhānām api vyāvahārika-lokānāṁ
kādācitka-pāramārthika-prasaṅga-bhavā strī-putrādy-āsakti-jihāseti
jñeyam \|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.43 \|\|**

**itthaṁ vidita-tattvāyāṁ gopikāyāṁ sa īśvaraḥ \|**

**vaiṣṇavīṁ vyatanon māyāṁ putra-sneha-mayīṁ vibhuḥ \|\|**

**śrīdhara-svāmī (bhāvārtha-dīpikā) : vaiṣṇavīṁ** svīyām \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** kṛṣṇaḥ **viditaṁ**
jñātaṁ **tattvaṁ** yayā, tasyām \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kṛṣṇas tu tathaiva
kṛtavān ity āha---**ittham** iti \| **gopikāyāṁ** gopālinyām iti
śrī-bādarāyaṇeḥ prema-viśeṣoktiḥ \| kiṁ vā, gāṁ pṛthvīṁ pātīti gopikā
rājñī tasyām ity ādarāt \| yad vā, lālana-pālanādinā
vividha-nija-krīḍa-krīḍā-sukha-rakṣikāyām ity arthaḥ \| yad vā,
taj-jāti-svabhāvena sneha-viśeṣa-vitāna-pātratoktā \| ata eva sa
śrī-kṛṣṇo māyāṁ [viśeṣa]{.mark} vistārayāmāsa \| katham-bhūtām ?
**vaiṣṇavīṁ** svādhīnāṁ nijecchānuvartinīm ity arthaḥ \| viṣṇu-śabdena
tasyā api sadyaḥ sarvāntaḥ-praveśa-sāmarthyaṁ sūcitam \| yad vā,
viṣṇu-sambandha-kāriṇīm, na tu tad-āvarikāṁ sac-cid-ānanda-śakti-rūpām
ity arthaḥ \| na ca kevalaṁ sambandha-mātra-kāriṇīm, kintu
bhakta-viśeṣa-sampādinīm apīty āha---**putre** putra-buddhyā yas tasmin
**snehas** tan-**mayīm** \| mayaṭ prācurye svarūpe vā \|

nanu tattva-jñāne sati tādṛśī bhaktir durghaṭā ? tatrāha---**īśvaraḥ**
sarvaṁ kartuṁ samartha iti \| na ca sā \[bhakti\] prokta-tattva-jñānavad
asthirety āśayenāha---**vibhur** vyāpaka iti \| tasya śakter api tadvad
vyāpakatvāt dṛśa-sneho nirantara evety arthaḥ \| ata
evoktam---**vyatanod** iti \| ata eva tad-vighātakaṁ
tattva-jñānotpādaka-viśva-rūpa-darśanādikaṁ punas tasyāḥ kadāpi nābhūt
\| yad vā, vaiṣṇavīṁ nijām aparicchinna-nitya-satyām ity arthaḥ \|
**māyāṁ** dayām \| **putra** ! he śrī-parīkṣid iti sneha-prasaṅge
snehodayāt \| anyat samānam \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evaṁ tan niṣṭhām eva
dṛṣṭā so\'pi parama-tuṣṭas tad vaiyyagrya-pradarśanena vyagraś ca saṁs
taṁ bhāvam eva tasyāvistārayāmāsety āha---**ittham** iti\| **ittham**
ahaṁ mamāsāv ity-ādinā **viditaṁ** nirdhāritaṁ **tattvaṁ**
prathama-pāda-trayokta-[śarī]{.mark}-kṛṣṇa-līlā-yāthārthyaṁ yayā, tasyāṁ
**gopikāyāṁ** sadā mātṛ-bhāvena śrī-kṛṣṇa-pālayitryāṁ **sa** tayā
prārthitam **īśvaraḥ** **māyāṁ** tad-viṣayāṁ dayām eva **vyatanot**
pūrvato\'pi vistārayāmāsa yathā tad-virodhi-prāyam īdṛśa-darśanādikaṁ
punar na jātam iti \| tāṁ viśinaṣṭi---**putra** iti prācurye, mayaṭ
prācūryaṁ cānyadīya-snehāpekṣayā tasyāprakṛti-sambandhitvaṁ
pratyācaṣṭe\--**vaiṣṇavīṁ** viṣṇoḥ svarūpa-śaktim \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : tattvam** ahaṁ mameti
pāda-trayokta-tal-līlā-yāthārthyaṁ **sa** tayā prārthita **īśvaraḥ** \|
**māyāṁ** tad-viṣayāṁ dayāṁ pūrvato'pi vistārayāmāsa \| **vaiṣṇavīṁ**
viṣṇoḥ svarūpa-śaktim \| tad evam aho parama-bhāgyavatī śrī-yaśodety āha
\|\|43\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) : ???**

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ittham** anena prakāreṇa
**vidita-tattvaṁ** mamatva-jihāsā yathā tasyāṁ yaśodāyāṁ satyāṁ tarhi
\"kā māṁ lālayiṣyati ? pratikṣaṇaṁ kā pālayiṣyati ?\" ity ataḥ
**putra-sneha-mayīṁ** svarūpe mayaṭ putra-sneha-rūpaṁ prema-viśeṣaṁ
**vyatanod** ity arthaḥ \| mohana-sādharmyān **māyāṁ** tena ca
p[remāṁ]{.mark} premāndhāṁ cakārety arthah \|\|43\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.44 \|**\|

**sadyo naṣṭa-smṛtir gopī sāropyāroham ātmajam \|**

**pravṛddha-sneha-kalila-hṛdayāsīd yathā purā \|\|**

**śrīdhara-svāmī (bhāvārtha-dīpikā) :** pravṛddhena snehena kalilaṁ
vyāptaṁ hṛdayaṁ yasyāḥ sā purevāsīt \|\|44\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sā yaśodā \| arohaṁ
kaṭi-bhāgaṁ pureva nija-gṛha-karyāsaktā babhūvety arthaḥ \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** naṣṭā tirohitā smṛtis taj
jñānaṁ tad anusandhānaṁ vā yas tās tathā-bhūtāsīt \| ātmajaṁ nijodarād
utpannam iti naṣṭa-smṛti-lakṣaṇaṁ sneha-vivṛddhi-hetuś ca \| yadā pureti
tasyās tasmin snehasya mahāparākāṣṭhā sūcitā \| yad vā, yathā purety
asyāro\'py ety enānvayaḥ, tataś ca sadā parāṁ kāṣṭhāṁ prāptasyāpi tat
snehasya bhakti-rasa-svabhāvena pratikṣaṇaṁ
nava-nava-svādu-rasa-viśeṣodayena pravṛddhir iti
vaiṣṇava-siddhāntānusāreṇa jñeyam \| tac ca
śrī-bhāgavatāmṛtottara-khaṇḍe vivṛtam eva \| evaṁ
śrī-mukha-prasāraṇa-mātreṇāpi viśva-darśanaṁ śrī-bhagavad icchaiveti
nirdhāryam, anyathā bhojana-pāyanādau bahuśas tat-prasāraṇe śrī-yaśodādi
tad darśana-sambhavāt \| tatra cādhunātreśvara-jñānādinā lokeṣu sūcitam
idam \| viśva-rūpa-darśanasya tat svabhāvakatvād bhakti-viśeṣa-rūpair
aikāntibhis tatraiva varṇyate, tathā tad darśanāj jāyamānam api
bhakti-viśeṣa-vitghātakam īśvara-jñānaṁ mad anugraheṇāntardadhyādeva,
viśeṣataś cārtibharotpattyā bhaktir vivardhata eveti mātṛ-dvārā ca tat
tad-bodhanaṁ sādhu-varga-pūjyayā tataiva tad upapatteḥ viśeṣataś ca
vividhāścaryamayatā dārḍhyena pūrvavat sarva-śaṅkā nirāsāt tasyāḥ
snehabhara susthiratā sampādakam eva tad-vṛtam \| tataś ca smṛtir
īśvara-jñānaṁ tadaiva naṣṭam, viśva-rūpa-darśana-smṛtiś ca pūrgvavad
anuvartatāṁ nāma, na tatra kṣatiḥ, athavā
purāmātṛ-lālanaja-sukha-viśeṣādi-dānīṁ ca tad ārti-pradāt
svāparādhaja-bhayān nijaiśvarya-saṁvaraṇāśakter nityodarasthaṁ viśvaṁ
tayā dṛṣṭam iti jñeyam, na tūpādeyatayā bhagavatāsyai darśitam iti ca \|
anyat samānam \| evam eva kecid vaiṣṇvā manyante---kriyā \[krīḍā\]
śaktāveva śrī-bhagavato bālya-līlā, na tu jāna-śaktāv iti \|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca sadyo naṣṭā tirohitā
smṛtis tad anusandhānaṁ yasyās tathā-bhūtāsīti āroham aṅkam ātmajaṁ
nijodarād utpannam iti tad bhāvānuvādaḥ naṣṭa-smṛtitvam eva dṛḍhayati
yathā pureti \|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** [+++]{.mark}

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : naṣṭa-smṛtir** iti yathā
svapna-dṛṣṭo'rthaḥ kaścit kaścid vismaryate tathaiva **sadya** eva sā
viśva-darśanādikaṁ visasmārety arthaḥ \| prabuddhena saṅkoca-kāraṇād apy
aiśvarya-jñānād asaṅkucitena pratyuta prabalī-bhūtena **snehena
kalilaṁ** vyāptaṁ **hṛdayaṁ** yasyāḥ sā \|\|44\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.8.45 \|\|**

**trayyā copaniṣadbhiś ca sāṅkhya-yogaiś ca sātvataiḥ \|**

**upagīyamāna-māhātmyaṁ hariṁ sāmanyatātmajam \|\|**

**śrīdhara-svāmī (bhāvārtha-dīpikā) :** māyā-balodrekam āha---**trayyā**
iti \| **trayyā** karma-kāṇḍa-rūpayā indrādi-rūpeṇa, **upaniṣadbhir**
brahmeti, **sāṅkhyaiḥ** puruṣa iti, **yogaiḥ** paramātmeti,
**sātvatair** bhagavān ity **upagīyamānaṁ māhātmyaṁ** yasya tam
\|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *udrekam* ādhikyam \| yad
vā, *sāṅkhyaṁ* tasya *yogaś* cintanaṁ, yatra te sāṅkhya-yogā
brahma-sūtrāṇi taiḥ \| **sātvatair** nāradādibhir vā
pañcarātrādi-vaiṣṇava-śāstraiḥ \| etair api **māhātmyam** eva yasya
**gīyate**, na tu sākṣāj jñāyate, **taṁ** **sā** yaśodā **ātmajam**
**amanyata,** aho'syā bhāgyam iti bhāvaḥ \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho
parama-mahā-bhāgyavatī śrī-yaśodety āha---**trayyā** iti \| **trayyā**
vedamayena mīmāṁsā-śāstreṇety arthaḥ \| **upaniṣadbhir**
vedānta-śāstreṇa \| **sātvataiḥ** pāñcarātrādi-vaiṣṇava-śāstraiḥ \|
nyāya-vaiśeṣikayor anuktiḥ prāyas tarka-paratvādinā
hari-māhātmyānupagānāt \| **ca**-kāraiḥ sāmānyena sarvasyām apy
**upagāna**-paratāyām uktāyām api sātvatānāṁ viśeṣo draṣṭavyaḥ \| ata
eva tatra ca-kāra-prayogaḥ, sarva-śreṣṭhatvāpekṣayānte nirdeśaś ca \|
**hariṁ** sarva-manoharaṁ nijāśeṣa-bhagavattā-mādhurī-prakaṭanāt \|
trayyādīnāṁ yathottaraṁ śraiṣṭhyam \| anyat tair vyākhyātam \| yad vā,
**trayyādibhir** indrādibhyo'pi **upa** ādhikyena upariṣṭhād vā,
**gīyamānaṁ māhātmyaṁ** yasya, yato **hariḥ** \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam aho
parama-mahā-bhāgyavatī śrī-yaśodety āha---**trayyā** iti \| **trayyā**
karmopāsanā-mayyā tat-tad-antaryāmi-paryavasānayā, **upaniṣadbhir**
svarūpa-guṇābhyāṁ sarva-bṛhattame tasminn eva paryavasitābhiḥ,
**sāṅkhya-yogaiḥ** seśvaraiḥ taiś ca śrī-bhāgavatārtha-paryavasānaiḥ
purāṇair ity arthaḥ \| **sātvataiḥ** tad-upāsanā-mayaiḥ pañcarātrāgamaiḥ
\| anayor api vedāṅgatvāt tat-sāhityoktiḥ \| **upa** hīne yat kiñcit
**gīyamāna**-**māhātmyaṁ**, na tu samyak ānantyāt **taṁ harim ātmajam
amanyata**, kintu putra-bhāvena sākṣāt tathā lālitavatīti kākvā
camatkārātiśayo vyañjitaḥ \|

atredaṁ vicāryaṁ---na tāvad asyā viśva-darśanam utkarṣa-hetuḥ---

> yāvan na jāyeta parāvare'smin
>
> viśveśvare draṣṭari bhakti-yogaḥ \|
>
> tāvat sthavīyaḥ puruṣasya rūpaṁ
>
> kriyāvasāne prayataḥ smareta \|\| \[bhā.pu. 2.2.14\]
>
> taṁ satyam ānanda-nidhiṁ bhajeta
>
> nānyatra sajjed yata ātma-pātaḥ \|\| \[bhā.pu. 2.1.39\]

iti prathama-sādhane'pi dvitīya-skandhāvajñātatvāt, na ca
viśva-darśanena śrī-kṛṣṇe parameśvara-jñānam abhūt turyā-nirṇaye'py
amuṣya mamārbhakasyety ādy uktatvāt īśvarasya yat-tac-chabdābhyāṁ
parokṣatayaiva nirdeśāt pañcama-nirṇaye ca paty-ādi-gaṇa-pātitvena esā
me suta iti yan māyayeti ca tathaiva darśanāt, anyathā śrī-devakīvad
asau tam evāstauṣyat, na ceśvara-jñānam uttamaṁ
putrādi-bhāva-maya-śrī-kṛṣṇādy-anubhavas tv anuttama iti prakaraṇārthaḥ
darśita-vyākhyayā tasyārthasyāpraveśāt \| anyathā uttara-granthe
paśnottare ca na saṅgacchete, tasyās tādṛg īśvara-jñānaṁ parityajya
tad-āvaraṇaṁ cānanuśocya stana-pānādikasyaiva rājñās toṣyamāṇatvāt \|
śrī-vasudeva-devakyoḥ saty api sarva-jñāne
tad-udārārbhakohitānubhavābhavena śociṣyamāṇatvāt kavīnāṁ
parama-jñānavatām asukhāya śrī-kṛṣṇatvena sādhāraṇebhyo'pi
gopikā-sutatayā śrī-kṛṣṇaṁ bhajadbhyo nyūnayiṣyamāṇatvāc ca \| anyatra
ca tādṛśaḥ bhāvasyaiva tatas tato'tiśayaḥ śrūyate \| rājan patir gurur
alam \[5.6.18\]ity-ādau \| itthaṁ satāṁ brahma-sukhānubhūtyā
\[10.12.11\]ity-ādau ca \| tataḥ kiṁ punas tadīyaseti darśita evārthaḥ
sādhīyān \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : trayyā** iti \| **trayyā**
karmopāsanā-mayyā sarvāntaryāmi-paryavasānayā, **upaniṣadbhiḥ**
svarūpa-guṇābhyāṁ sarva-bṛhattame brahmaṇi tasminn eva paryavasitābhiḥ,
**sāṅkhya-yogaiḥ** seśvaraiḥ, te ca śrī-bhāgavatārtha-paryavasānāni
purāṇāni mantavyāni \| **sātvataiḥ** tad-upāsanā-maya pañcarātrāgamaiḥ
**upa** yat kiñcid **gīyamānaṁ**, na tu samyak ānantyāt taṁ **harim
ātmajam amanyata** putra-bhāvena sākṣāt tathā lālitavatīti kākvā
camatkārātiśayo vyañjitaḥ \| atha viśvarūpa-darśanam īśvara-bhāvaṁ
cānanumodya putra-bhāva-maya-stana-pāyana-bālya-līlānubhavā[v
e]{.mark}vānumodate \|\|45\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** devakyā api sakāśāt tasyā
utkarṣam abhivyañjayitum aiśvarya-darśanād api svīya-vātsalya-premṇaḥ
saṅkoca-bhāvam akhyāyaiśvarya-śravaṇād apy āha \| **trayyā**
yajña-puruṣatvena, **upaniṣadbhiḥ** brahmatvena, **sāṅkhyaiḥ**
puruṣatvena, **yogaiḥ** paramātmatvena, **sātvataiḥ** pāñcarātraiḥ
bhagavattvena, karmi-prabhṛtibhir **upagīyamāna-māhātmyaṁ**
deśakālāniyamāt tasyāḥ samakṣam asamakṣaṁ vā, **upa** ādhikyena
gīyamānaiśvaryaṁ **hariṁ sā ātmajam amanyata** ity
asmad-abhīṣṭa-daivatenāvayor vrata-niyama-santata-pūjanādibhiḥ
santuṣṭena
parjanyābhidhāna-madīya-śvaśura-kṛta-niravadya-bahu-tapaḥ-santoṣitena
śrī-nārāyaṇena kṛpayā datto lokottaraḥ putro'yaṁ yat karmi-prabhṛtibhis
trayyādi-pratipādyatvena stūyate, yatra khalu nārāyaṇa-samo guṇaiḥ iti
sarvatra gargeṇa gīyatayā nārāyaṇa-sāmya-prathayā
anya-duṣkara-pūtanādi-vadhānām etat-kartṛkatva-prathayā cāyam eva
nārāyaṇa iti teṣāṁ viśvāsa eva hetuḥ \| vastutas tu ayaṁ mat-putra eva
\| māṁ mātaraṁ kṣaṇam apy adṛṣṭvā vikalībhavati \| ahaṁ cainaṁ
sva-nimeṣa-vyavahitaṁ jñātvā vihvalībhavāmi \| ity avayor janya-jananyor
anubhava evātra pramāṇam iti manasi sā samādhatte \|

kiṁ ca, karmi-prabhṛtayas trayyādibhir yathā hariṁ yajña-puruṣādikaṁ
manyante, tathaiveyaṁ vātsalya-premṇā harim ātmajaṁ manyate \| tebhyas
tat-tad-anurūpaṁ phalaṁ dadānas teṣām anugrāhako vaśayitā sann īṣṭe,
asyai tu vātsalya-premānurūpaṁ phalaṁ dātum asamartho ṛṇībhavann asyā
anugrāhyo vaśyo īśitavyatvena tiṣṭhan svānanda-tuṣṭo'py asyāḥ
stanyāmṛtārthaṁ roditīti viśeṣa uttarādhyāye spaṣṭī-bhaviṣyati padyam
idaṁ kṛṣṇa-līlāyāṁ paribhāsā-sūtra-rūpaṁ jñeyam \| paribhāṣā hy
eka-deśasthā sakalaṁ śāstram abhi prakāśayati yathā veśma-pradīpa iti \|
iko guṇa-vṛddhī \[pā. 1.1.2\] iti yatra guṇa-vṛddhī śrūyate tatra tatra
ik-paribhāṣopatiṣṭhate yathā tathaiva
kaumāra-kaiśora-māthura-kurukṣetrādi-gata-līlāsu yatra yatra
aiśvarya-prasaṅgas tatredam upatiṣṭhata iti \|\|45\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** na ca harer
aiśvarya-darśanena tac-chravaṇena ca yaśodāyās tasmin putra-bhāvaḥ
saṅkocam eti, pratyuta vṛddhim evety āha---trayyeti \| ṛg-yajuḥ-sāmabhir
yajña-puruṣatvenopaniṣadbhis tac-chirobhiḥ para-brahmatvena ca,
sāṅkhyair yogaiś ca parama-puruṣatvena, sātvataiḥ pañcarātrair
bhagavattvena copagīyamāna-māhātmyaṁ hariṁ sā yaśodā ātmajam evāmanyata
\| tasmiṁs tasyā putra-bhāvaḥ sthairyam avidnad ity arthaḥ \| nahi
putrasya nikhila-bhūmīśvaratve dṛṣṭe śrute ca tan-mātus tasmin
putra-bhāvo'vasati, api tu parivardhita eva \| evaṁ brahmāntareṣu yojyam
\|\|45\|\|

**\...**

**\|\| 10.8.46 \|\|**

**śrī-rājovāca---**

**nandaḥ kim akarod brahman śreya evaṁ mahodayam \|**

**yaśodā ca mahā-bhāgā papau yasyāḥ stanaṁ hariḥ \|\|**

**śrīdhara-svāmī (bhāvārtha-dīpikā) :** ati-vismayena pṛcchati---nanda
iti \| mahodayaṁ mahānudaya udbhavo yasya tat \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanda-bhāgyam abhinandan
pṛcchati rājā \| udaya udbhavaḥ samunnatir iti yāvat \| udayastu pumān
pūrva-parvate ca samunnatau iti medinī \| śreyaḥ puṇyam syād dharmam
astriyāṁ puṇyaśreyasī sukṛtaṁ vṛṣaḥ ity amaraḥ \| mahān bhāgo bhāgyaṁ
yasyāssā tathā bhāgābhāgyāṁśaturyāṁśāḥ iti yādavaḥ \| yasya
smaraṇenānyasyāpi stana-pānaṁ na jāyatesa svayam eva yasyāḥ stanaṁ
pāpāvaho tasyā bhāgyam iti bhāvaḥ \| toṣiṇyāṁ tu---mahānudayaḥ sarvataḥ
snehotkarṣo yasmāt mahā-bhāgeti tato\'py asyāḥ śreyo'dhikam abhiprety
āha---pāpāv iti \| pīta-śeṣaṁ gadābhṛtaḥ ity uktyā śrī-devakyā api tathā
vatsa-haraṇa-līlāyāṁ vatsa-gopa-rūpeṇānyāsāṁ go-gopīnāṁ stana-pāne saty
api devakyā yathā kathañcid asamaye sakṛd eva gopyādiṣu rūpāntareṇa ca
tatrobhayatra tādṛśa-snehābhāvād atraiva stana-pānaṁ samyag abhipretam
\|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.126\] atha
gopa-rājasya śrī-nandasya tat-patnyāś ca śrī-yaśodāyāḥ
śrī-bhagavat-pitroḥ sarvotkṛṣṭatara-māhātmyaṁ darśayati---nanda iti
pañcabhiḥ \|

tatra viśva-rūpa-pradarśanādinā sañjātasya
sarva-bhakta-jana-sādhāraṇasyeśvara-jñānasyāvarake
bhagavat-parama-prasāda-rūpa-putra-sneha-maye svakīya-mahā-śakti-viśeṣe
śrī-kṛṣṇena mātari śrī-yaśodāyāṁ prasārite tasyāḥ
sneha-bhara-pravṛddhi-vyāpta-cittādi-parama-mahā-saubhāgyodayaṁ śrutvā
parama-vismitena rājñā śrī-parīkṣitā pṛṣṭam---**nandaḥ** \[bhā.pu.
10.8.46\] iti \|

**brahman** ! he sākṣāt-para-brahma-mūrte śrī-bādarāyaṇe ! evam etādṛśaṁ
**śreyaḥ** puṇya-viśeṣaṁ **kiṁ** katarat nando\'**karot** jagati
tādṛśa-śreyo\'sambhavād vismayena praśnaḥ \| evam ity
evābhivyañjayati---mahānudaya udbhavo yasya tad iti tac ca \|

> pitarau nānvavindetāṁ kṛṣṇodārārbhakehitam \|
>
> gāyante\'dyāpi kavayo yal loka-śamalāpaham \|\| \[bhā.pu. 10.8.47\]

ity anena nirantarokta-ślokena svayam evābhivyaktīkariṣyate \|
asyārthaḥ---yayoḥ prasanno\'vatīrṇo\'yaṁ svayaṁ bhagavān, tau *pitarau*
śrī-vasudeva-devakyāv api yat nānvavindetāṁ na prāpnuyātām \| kiṁ tat ?
*kṛṣṇasya udāraṁ* mahat bhukti-mukti-bhakti-premādi-sarva-pradam iti vā
*arbhakehitaṁ* bāla-līlām, arbhakehitaṁ bālya-caritam iti vā \| *yac* ca
*kavayo* brahmādayo vyāsādayo vā *adya* kali-kāle\'pi *gāyanti* \|

kutaḥ ? *lokānāṁ* sarveṣām eva *śamalāpahaṁ* pāponmūlakaṁ, tad vinā
kali-pātaka-nāśāsiddheḥ \| yad vā, adyāpīty anena sadā
nirantara-gāna-mātram abhipretam \| tataś cāyam arthaḥ---sarva-jīvānāṁ
śamalaṁ saṁsāra-duḥkham apaharatīti tathā \| yad vā, śamaḥ manaḥ-śāntiḥ
lāpo vacanaṁ, tau hanti parama-prema-bharāvirbhāveṇa vaikalyena
mano-dhairyaṁ vāk-pravṛttiṁ ca samyak harati yat, tad ity arthaḥ \|

yad vā, śamasya ātmārāmatādi-lakṣaṇasya lāpaṁ kathāṁ hanti,
tat-kathā-mātram api nāvaśeṣayati yat, tad ity arthaḥ \| tad yo yā
cāvindat, sa sā ca **kiṁ śreyo\'karod** iti \| vā-śabdaś ca
śabdārthe\'nukta-samuccaye \| tataś ca evam ity asyāntya-pādenāpi
sambandhaḥ anena kālena vrajatā tāta \[bhā.pu. 10.8.21\] ity-ādi, hariṁ
sā\'manyatātmajam \[bhā.pu. 10.8.45\] ity-anta-granthokta-prakāreṇa
bālya-līlā-viśeṣeṇa parama-sneha-vistāraṇa-vātsalya-viśeṣeṇa ca
**yasyā** yaśodāyāḥ **stanaṁ papāv** ity arthaḥ \| anyathā
devaky-ādi-sāmyāpatteḥ \| pītvāmṛtaṁ payas tasyāḥ pīta-śeṣaṁ gadābhṛtaḥ
\[bhā.pu. 10.85.55\] iti
daśama-skandhastha-mṛtāgrajānayanādhyāyādy-ukteḥ \|

śrī-bhagavato janmānantaraṁ śrī-devakyāḥ stuti-pūrvaka-prārthanayā
prākṛta-śiśutve sneha-snuta-stanāyās tasyā api stanya-pāna-kalpanāt \|
tathā vatsāharaṇādi-līlāyāṁ kāsāñcid vṛddha-gopīnām api stanya-pānāt \|
atas tad-vyavacchedārtham avaśyam atrāpy evaṁ-śabdo yojya eva\|

**harir** iti tādṛśa-bālya-līlā-vātsalyādinā\'navarataṁ tasyā mano
harann ity arthaḥ \| ata evoktam---**mahā-bhāgeti** \| anena ca
śrī-nandato\'pi tasyā bhāgya-viśeṣaḥ sūcitaḥ loke\'pi pitṛto\'pi mātari
sneha-viśeṣasya dṛṣṭeḥ \| sa ca daśama-skandhe riṅgaṇa-līlādau
dāma-bandhanādau ca vyaktam kathita eva \| atrāpy agre vyakto bhāvīti
dik \|

yad vā, evam etādṛk
catur-yuga-vyāpi-parama-bhakti-lakṣaṇa-duṣkaratara-tapo-viśeṣa-kṛj-janaka-jananī-śrī-vasudeva-devaky-alabdha-gandhaḥ
śrī-brahmādi-kavi-varga-gīyamāna-pūrvokta-riṅgaṇādi-līlā-mahāmṛta-samāsvādana-rūpaḥ
\| ata eva mahān parama-carama-kāṣṭhā-prāpta udayotkarṣaḥ phalaṁ vā
yasmāt tat \| evam iti pūrvavat pṛthak padam eveti vā tathāpi mahodayam
ity asya tathaivārthaḥ kalpyate iti dik \|\|126\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ tasyāṁ tādṛśaṁ
śrī-bhagavat snehaṁ tasmiṁ ca tasyā vātsalyaṁ śrutvā tad
bhāgyabhareṇāti-vismitaḥ san tat prasaṅgena śrī-nandasya tasyāś ca
bhāgyaṁ pṛcchati---nanda iti \| kiṁ katarat, brahman ! he
sarva-veda-mūrte ! sākṣāt para-brahma-mūrte veti tat doṣaṁ bhavatā
vijñāyata iti bhāvaḥ \| eva īdṛśaṁ mahānudayaḥ sarvataḥ snehotkarṣo
yasmāt tat, mahā-bhāgeti śrī-nandato\'pi tasyāḥ śreyo\'dhikam
abhipraiti, tad abhi-vyañjayati \| vā---śabda ukta-samuccaye \| evaṁ
ṣaṣṭhādy adhyāya-trayokta-prakāreṇa, kiṁvokta-riṅgaṇādi-līlā-prakāreṇa,
kiṁbokteśvara-jñānācchādana-pūrvaka-sneha pravardhana-prakāreṇa \| papau
iti śrī-devakyās tathā vatsapāla-rūpadhāraṇe pītas tanābhyo\'pi
vaiśiṣṭyaṁ darśitam, tāsu tat tad bhāvāt \| tatra devakyāḥ
stana-pānaṁ---pītvāmṛtaṁ payas tasyāḥ pīta-śeṣaṁ gadābhṛtaḥ
\[bhā.pu.10.85.55\] ity agre pañcāśītitam ādhyāyokter jñeyam \| harir
iti tādṛśa-bālya-līlayā vātsalya-viśeṣādinā ca mano harann iti bhāvaḥ
\|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ tasyāṁ tādṛśaṁ
śrī-bhagavataḥ snehaṁ tasyāś ca tasmin vātsalyaṁ tad
bhāgyabhareṇāti-vismitaḥ śrī-nandasya tasyāś ca bhāgyaṁ pṛcchati nanda
iti \| kiṅkatarat evam īdṛśo mahān udaya sarvataḥ snehotkarṣo yasmāt
mahā-bhāgeti tato\'pi tasyaḥ śreyaḥ adhikam abhipraiti, tad evāha, papāv
iti \| ataḥ pītvāmṛtaṁ payaḥ tasyāḥ pīta-śeṣaṁ gadābhṛta ity uktarītyā
śrī-devakyās tathāvatsa-bālaka-rūpeṇānyāsāṁ gopīnāṁ stana-pāne sty api
pūrvatraiśvarya-jñāna-miśratvāt yathākathañcit tatrāpy asamaye
vāraika-jātatvāś cottaratrānya-rūpatvād ubhayatra
parasparaitādṛśa-snehābhāvād atraiva stana-pāna-samyag abhipretam
\|\|46\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nanda ity-ādi nāyaṁ sukhāpo ity
anto'dhyāya-dvayātmako granthaḥ \|\|46\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
aiśvarya-darśana-śravaṇābhyām api tasyāḥ prema-dārḍhyam ākarṇya
karmi-prabhṛtibhyo bhaktebhyaś cābhivyajyamānam utkarṣaṁ ca jānann
atīva-vismayena pṛcchati---nanda iti \| **mahān udayaḥ** phalaṁ yasya
tat **mahā-bhāga** iti nandād api tasyāḥ śreyo\'dhikam abhipraiti
\|\|46\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** evam
aiśvarya-darśana-śravaṇābhyām aśithila-putra-bhāvāṁ
tad-bhāva-vaśya-pareśāṁ yaśodām ākarṇya vismitaḥ parīkṣit
pṛcchati---nanda iti \| mahān udayaḥ phalaṁ yasya tat mahā-bhāgeti
tasyānandād apy adhikaṁ śreyo\'bhipraiti \| nanu kathaṁ vismayase ?
tatrāha---papāv iti \| yasya nandasyāstanam ājñā-rūpaṁ śabdaṁ hariḥ
papau pālitavān, yasyā yaśodāyāḥ stanaṁ papau pītavān ity arthaḥ
\|\|46\|\|

**\...**

**\|\| 10.8.47 \|\|**

**pitarau nānvavindetāṁ kṛṣṇodārārbhakehitam \|**

**gāyanty adyāpi kavayo yal loka-śamalāpaham \|\|**

**śrīdhara-svāmī (bhāvārtha-dīpikā) :** yayoḥ prasanno'vatīrṇas tau
pitarāv api yaṁ nānv avindetāṁ na prāpnutām \| kṛṣṇasyodāraṁ
mahad-arbhakehitaṁ bāla-līlām \| yac ca kavayo gāyanti tad yo'vindat sa
kiṁ śreyo'karod iti \|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yayor devakī-vasudevayoḥ
\| prasanno yuvāṁ māṁ putra-bhāvena ity-ādi tad ukteḥ \|
pitarāvapītyapinā nanda-yaśodayor apitṛtvām na jñeyaṁ kintu tāv api
vaikuṇṭheśasya yayor jātatvāt paraṁ tu tasya nanda-nandanāviṣṭatvāt tau
nānvavidetām \| vidantir atra lābhārthe vider jñāne ca vettīti vider
lābhe ca vindati iti vacanāt \| dātṛmahato ity amaraḥ \| sa kiṁ
śreyokarod iti dvayor anvayaḥ \|\|47\|\| \[viśvanātha\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahodayatvam
evābhivyañjayan vihita-catur
yuga-vyāpi-mahā-bhakti-lakṣaṇa-duṣkaratara-tapo-viśeṣābhyāṁ
janaka-jananībhyāṁ śrī-vasudevevakībhyām api mahadbhyām āha---pitarāv
iti \| anu-paścād api nāvindetāṁ na sākṣād anvabhavatām---mathurāyāṁ
gatena bālya-līlā-sambaraṇāt \| kṛṣṇasya sākṣād avatāriṇa udāraṁ mahat,
bhukti-mukti-bhakty ādy aśeṣārtham pradaṁ vā ārbhakehitaṁ bālya-caritam,
kiṁ vaktavyam, tasya sākṣād anubhava-māhātmyam, tat kīrtanādikam api
mahā-phalam ity āśayenāha-yac ca kavayaḥ śrī-brahmādayaḥ śrī-vyāsādayo
vādya-balikāle\'pi gāyanti, kutaḥ ? lokānāṁ sarveṣām api śamalāpahaṁ
pāpon mūlakam anyathā kali-kālīna-pāpa-varga-nāśā-siddhiḥ \| yad vā,
sva-janmārabhyādy api gāyantīti nirantara-gānam uktam \| tat-kim artham
? sarva-jīvānāṁ śamalaṁ saṁsāra-duḥkham apahantīti tathā tat \| yad vā,
adyāpi cirakāle\'tīte\'pi kavaya ātmā-rāmā api gāyanti \| kutaḥ ?
lokasya muni-janasya śamaḥ śāntir lopo vāk tau hanti
prema-bharāvirbhāvanena manodhairyaṁ vāk---pravṛttiṁ ca saṁharatīti \|
kiṁ vā, śamasyātmārāmatādi---lakṣaṇasya lāpaṁ hati tat kathā-mātram api
nāvaśeṣayatīti tathā tad iti parama---rasamayatvena svataḥ
puruṣārthatoktā \| tad yo yā cāvindata, sa sā ca kiṁ śreyo\'karod iti
pūrveṇānvayaḥ \|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca pitarāv iti pitṛtvena
sarva-lokakhyātau labdhavarau cāpi śrī-kṛṣṇasya udāraṁ rājan patir
ity-ādau astvevam aṅga bhajatāṁ bhagavān mukundo muktiṁ dadāti karhicit
sma na bhakti-yogam ity uktadiśāparamādeyasyāpi dātṛvat arbhakehitaṁ tat
anupaścāt api nāvindetāṁ mathurāyāṁ gatena bālya-līlā-sambaraṇāt kiṁ
vācyaṁ sākṣād anubhava-māhātmyaṁ tasya bhaktā guravo\'pi yad gānenāpi
kṛtārthaṁ māyāḥ paraḥ parārdhaṁ kālaṁ gamayantīty āha yac ca kavayaḥ
śrī-brahmādaya pūrvaparārdhādau śrī-nāradādi-praty upadeśaśam ārabhya
adyāpi gāyanti aho sarveṣām api tad bhāgya-viśeṣe hetur ity āha yad eva
cādya kali-kāle\'pi loka-mātrāṇāṁ sarveṣām api śamalāpaham ekatrāpi
gīyamānena sambandha-paramparayā kṛtārthīkaraṇāt mad-bhakti-yukto
bhuvanaṁ punāti iti, anuvrajāmy ahaṁ nityaṁ pūyeyety aṅghri-reṇubhiḥ
itivat \| ata uktaṁ śrī-sūtena kṛṣṇa-caritaṁ kali-kalmaṣaghnam iti \|

yad vā, kavaya ātmārāma-śiromaṇayo\'pi bhavad-vidhā mahā-bhāgavatā
anāditaḥ śruti-purāṇa-gīyamānam api adyāpi gāyanti paramānanda-bhareṇa
yatha tathāpy unmattā iva gāyanta eva vartante, na ca kathayanti mātraṁ
yac ca lokasyātidīnasyāpi mad-vidhasya yac chamalaṁ tad antarāyakaṁ
karma, tasya hantṛ yac chravaṇa-mātreṇa mad-vidho\'pi parama-kṛtārthatāṁ
manyata ity arthaḥ \| tad yo yā cāvindat, sa sā ca kiṁ śreyo'karod iti
pūrveṇānvayaḥ \| evaṁ mahā-vismayo vyañjitaḥ \|\|47\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu pīta-śeṣaṁ
gadā-bhṛtaḥ iti vacanād devakyā api stanaṁ papāv ity ata āha---pitarau
asmat-kule pitṛtvena khyātau, devakī-vasudevau kṛṣṇasya
udāram-ati-sukha-pradam atimahac ca **arbhakehitaṁ** bāla-caritraṁ
**na** **anvavindetāṁ** cakṣur-ādibhir āsvādayituṁ nālabhatām,
udāra-padena rāma-mātṛtvābhimāninī rohiṇī
vatsāharaṇa-līlā-prāpta-mātṛbhāvā gopyaś ca vyāvṛttā yad arbhakehitam
\|\|47\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** parama-durlabha-lābhād
vismaye\'ham ity āha---pitarau iti \| pitṛtvena khyātau pitarau
devakī-vasudevau kṛṣṇasyodāraṁ paramānanda-pradam mahac cārbhakehitaṁ
bāla-caritaṁ nānvavindetāṁ, sākṣān nālabhetām \| udāra-padena
rāma-mātṛtvābhimāninī rohiṇī prāpta-mātṛbhāvā gopyaś ca vyāvartyante yad
arbhakehitam \|\|47\|\|

**\...**

**\|\| 10.8.48 \|\|**

śrī-śuka uvāca---

**droṇo vasūnāṁ pravaro dharayā bhāryayā saha \|**

**kariṣyamāṇa ādeśān brahmaṇas tam uvāca ha \|\|**

**śrīdhara-svāmī (bhāvārtha-dīpikā) :** brahmaṇa ādeśān
go-pālanādi-lakṣaṇān \|\|48\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādeśo varṇavikṛtau niyoge
cātisarjane iti dharaṇiḥ \| kariṣyamāṇa iti \| yadi māṁ gavāṁ pālanam
api bhavān ājñāpayiṣyati tad apy ahaṁ sarvathā kariṣyāmīti kathayan taṁ
brahmāṇam uvāca ha vakṣyamāṇaṁ vākyam iti śeṣaḥ \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ jagati
tādṛśa-śreyo\'sambhavād-vismayena praśnaḥ \|
parama-bhakti-prārthanenaiva gāḍha-snehaikalabhyaṁ
kṛṣṇa-bālya-caritāmṛtaṁ tābhyāṁ labdham iti tatrottaraṁ vaktum ādau
tayoḥ pūrva-vṛttam āha---droṇa iti tribhiḥ \| pravaraḥ parama-śreṣṭhaḥ,
śrī-nandāvatāratvāt \| ādeśān śrī-mathurā-maṇḍale go pālana lakṣaṇān
eva, bahutvaṁ tan māhātmya-gauravāt \| ha harṣe sphuṭam iti vā \| etat
sarvatraiva prasiddham ity arthaḥ \|\|48\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** athāsyāgrimādhyāye mukhyaḥ
siddhānto vakṣyate \| prathamaṁ tāvat \"kim akaroc chreyaḥ ?\" iti
sādhana-gataṁ tat-praśnam anusṛtya tatra siddhāntābhāsaṁ yāvad etad
adhyāyaṁ vaktum ādau tayor aṁśena yat pūrva-vṛttaṁ, tad
abhedenāha---droṇa iti tribhiḥ \| pravaraḥ parama-śreṣṭhaḥ
śrī-nandāṁśatvāt ādeśan śrī-mathurā-maṇḍale
gopālana-prāyavāsa-śrī-vasudeva-sakhyādi-lakṣaṇān \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha nandaḥ kim akarod
brahman ity-ādi \| katham etādṛśaṁ bhāga-dheyaṁ droṇa-dharātvena
śrūyamāṇayor nanda-yaśodayor yataḥ khalu vasudeva-devakyor apy atiśayaṁ
sukham āsīd ity āśaṅkamānaṁ rājānam āha---droṇo vasūnāṁ pravara ity-ādi
tribhiḥ \| vasūnāṁ pravaraḥ kaścid droṇa-nāmā dharā-nāmnyā bhāryayā saha
brahmaṇa ādeśaṁ kariṣyamāṇaḥ kadācid brahmaṇā tasmai ya ādeśaḥ kṛtaḥ,
taṁ kariṣyamāṇaḥ kariṣyāmīty aṅgīkurvan uvāca---agre mayā prārthyamānaṁ
varaṁ prayaccha, tadā te ājñā-pālanaṁ kariṣyāmīti bhuvi bhū-tale
kṛtāvatāre harau viśveśvare mahā-deve devānām api deve nau āvayoḥ paramā
bhaktiḥ syāt \| kīdṛśayoḥ ? loke jātayoḥ \| bhaktiḥ kīdṛśī ? yayā ajño
dustaraṁ saṁsāra-sāgaraṁ taret \| iti prārthite sati brahmāha---astu \|
iti punar uktaḥ san vraje nando jajña iti \| evaṁ khyātaḥ, nanda ity eva
khyātaḥ \| dharā yaśodā sābhavat yaśodāyāmāsaḥ sthitir yasyāḥ sā tathā
\| etena nitya-bhūtayor eva nanda-yaśodayor droṇa-dhare jīvatvaṁ tyaktvā
praviṣṭe, na tu droṇa-dhare eva nanda-yaśode, te tu nitye eva \| tena
tayor bhāga-dheyaṁ prati kaḥ sandehaḥ ? kevala-droṇa-dharayos tu
tathā-vidha-saubhāgye sandehāvatāra iti sthitam \|\|48\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇāvatārasya
tadīya-bālya-līlānāṁ ca nityatvād eva nanda-yaśodayor nitya-siddhatvaṁ
spaṣṭam iti nāpy etādṛśaḥ premā sādhana-siddho bhavitum arhatīty api
jānato\'pi rājño\'sya praśno\'yaṁ yathā bhaktāv vyutpannasyety atas
tatra mamāpy uttaraṁ tādṛśī bhavitur arhatīti praṣṭari rājany
udāsīna-manā evāha---droṇa iti \| **ādeśān** gopālanādi-lakṣaṇān **taṁ**
brahmāṇam \|\|48\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** nanda-yaśodayos tayos
tat-premṇā ca nitya-siddhatāṁ jānann api rājā tat-saubhāgya-sādhanaṁ
śreyaḥ pṛcchatīti tad-aṁśasyāpy anayoḥ sattvāt tathaivottarayiṣyāmīti
bhāvena tāvad āha---droṇa iti \| ādeśān gopālanādi-rūpān \| taṁ
brahmāṇam \|\|48\|\|

**\...**

**\|\| 10.8.49 \|\|**

**jātayor nau mahādeve bhuvi viśveśvare harau \|**

**bhaktiḥ syāt paramā loke yayāñjo durgatiṁ taret \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nau āvayoḥ bhuvi jātayor
mahādeve bhaktiḥ syād iti \| anena bhūloka eva bhakti-sthānaṁ na
brahmalokādīti sūcitaṁ śaṅkara vyāvṛtty arthaṁ viśveśvara iti punar api
tatraiva prasaktaṁ viśveśvaratvena harasyaiva prasiddheḥ \| tad vyāvṛtty
arthaṁ harāv iti \| paramātyutkṛṣṭā yayā parama-bhaktayāñjo vinaiva
prayāsam \| tayor bhāvini janmanīti labhyate \| mahā-devaḥ krīḍā yasya
tasmin bhuvi sthito yo viśveśvaras tasmin viśve'pīśvarā yatra tasmin
parāvareśo mahad aṁśa-yukta ity uddhavokteḥ pūrṇevatāriṇīty arthaḥ \|
harāvāvayor manaścaure parameti phalena phala-kāraṇam anumīyate iti
nyāyāt svahṛdaya-vicāritā pitṛtvocita-vātsalyam apīty arthaḥ \|\|49\|\|
\[viśvanātha\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 1.6.77\] **yayā**
mad-bhaktyā tac-chravaṇādinā anyo\'pi **lokaḥ** sukhena saṁsāraṁ
taratīti \|\|49\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra yady api śrī-man
nandāṁśatvāc chraddha-bhagavan mādhuryāśasphūrti-yogyas tathāpi tat tad
eva muni-saṅgena tad aiśvarya-jñānam ālambya śleṣeṇa svābhīṣṭam
āha---jātayor iti \| bhuvi jātayoḥ sanor nau āvayoḥ harau
manoharatā-pradhāne bhagavati ata eva viśveṣām īśvare\'pi mahādeve
parama-krīḍāpare bhaktiḥ prema-lakṣaṇā syāt prārthanāyāṁ liṅ parameti
sva-manasy ādṛtaṁ tad viśeṣaṁ bodhayati \| sa ca
pitṛtvocita-vātsalyākhya iti phalenānumīyate ye yathā māṁ pradyante
ity-ādi śravaṇāt evaṁ vacana-mātralabhyāparāśeṣārtha-parityāgamayyā
prārthanayā pūrvam api tayos tādṛśa-bhakter astitvam avagamyate
astitve\'pi prārthanā tādṛśa-premotkaṇṭhayaiva
atṛpti[mv]{.mark}abhāvatvāt premṇaḥ yathā śrī-dhruvasya kubere sākṣāt
putratva-prārthanā tu kevala-kāmanāmayy api syāt tādṛśa-putreṇa
sva-mahimā-vṛddheḥ ata prema-svabhāvatvāt tat prādhānyenaiva prārthitaṁ
nānyathā yatra tādṛśatvena kṛṣṇasyāpy anugatiḥ svato jāteti evaṁ
śrī-vasudevāditaḥ sādhane\'py utkarṣo darśitaṁ sādhanasya ca
śuddha-bhaktitvāt ataḥ śuddha-bhagavat prema-vāsanatvena tatra sarveṣām
api hitaṁ prārthitaṁ na kāmi-janavan matsareṇātmana eva tad āha,
yayāsmad bhaktyā tac chravaṇa-kīrtanādi-nānyo'pi lokaḥ sarvo durgatiṁ
taret iti loke iti saptamy anta-pāṭhe loke yayā prasiddhayānyo'pīti
śeṣaḥ \| evam ubhayor api vātsalya-śuddhatve mātṛ-bhāva-svābhāvyāt
śrī-yaśodāyā ādhikyam api jñeyam \|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jātayor** ity anena bhāvini
janmanīti labhyate \| **mahān** **devaḥ** krīḍā yasya tasmin **bhuvi**
sthito yo **viśveśvaras** tasmin viśve'pīśvarā yatra tasmin parāvaraiśo
mahad aṁśa-yukte ity uddhavokteḥ pūrṇe ity arthaḥ \| **harau** āvayor
manaś caure **paramā** iti phalena phala-kāraṇa manumīyata iti nyāyāt
svahṛdaya-vicāritā pitṛtvocita-vātsalyam apīty arthaḥ \| yayāsmad
bhaktyā bhaviṣyantyā tac chravaṇa-kīrtaṇādinā anyo\'pi sarvo lokaḥ
**durgatiṁ tared** iti śuddha-prema-**bhakti**-prārthanayā taj janmani
tayos tad anurūpa-sādhana-bhaktir apy ekā śuddhaivāsīd ity avagamyate na
tu pṛṣni-sutapasor iva bhaktis tapo-yogau ceti pūrvaṁ vyākhyātam eva tat
prasaṅge tat phalam \|\|49\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.8.50 \|\|

**astv ity uktaḥ sa bhagavān vraje droṇo mahā-yaśāḥ \|**

**jajñe nanda iti khyāto yaśodā sā dharābhavat \|\|**

**śrīdhara-svāmī (bhāvārtha-dīpikā) :** sa eveha droṇo jajñe \| sa ca
nanda iti khyātaḥ sā ca dharā yaśodābhavat \|\|50\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *na vyākhyātam*
\[viśvanātha\] \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhuvi jātayoḥ satoḥ nau
āvayoḥ paramā prema-lakṣaṇā bhaktiḥ syād astv ity arthaḥ \| evaṁ pūrvam
api bhaktir asty eva adhunā ca tayoḥ paramaikāntikī pragāḍha-vātsalyam
ayīti yāvasthā ananya-sādhyatvāt putratayaiva śrī-bhagavat prāptir iti
jñeyam \| katham-bhūte ? mahādeve parama-krīḍāpara ity
arthaḥ---krīḍārthād dīvyater ity avatāratvam \| viśeṣāṁ brahmādīnāṁ
sarveṣām īśvara iti pareśvaratvenāvatāritvam ity avatāro\'vatārī caiko
yas tasmin \| yad vā, bhuvīty asya yathāsthityaivānvayaḥ \|
bhuvyavatīrṇo\'pi yo viśveṣvaraḥ sākṣāj jagadīśas tasminn ity arthaḥ,
ata eva mahān devo dyutir yasya nijāśeṣaiśvarya-prakaṭanād ata eva harau
jagan manohare bhagavati yayā bhaktyā lokaḥ sarvo\'py añjo\'nāyāsena
durgatiṁ dustara-saṁsāra-sāgaraṁ taret \| etad ānuṣaṅgikaṁ phalam uktam,
tac cāñjaḥ padena sūcitam eva, pākārtha-prajjvalitāgneḥ svataḥ
śitādi-haraṇavat \| yad vā, duriti durgamām anaidurāpām apīty arthaḥ,
gatiṁ mokṣa-lakṣaṇām, tared iti mumukṣubhir bahudhā
stutatvenāparihāryatvād-dustara-samudratvaṁ dhvanitam \| evaṁ
mokṣa-nirasanatvena bhakter māhātmyam uktam \| yad vā, yayāsma ity
arthaḥ---śrī-bhagavata iva sampūrṇatayāvatīrṇatvāt \| iha śrī-māthure
deśo \| mahā-yaśā iti tādṛśa-prārthanāt \| yad vā, pūrvato\'py atra
vaiśiṣṭyaṁ bodhayati---mahā-yaśāḥ sanniti, tac cānvartham,
nanda-saṁjñaya sūcitam eva \| yad vā, nandasya yaśodāyāś ca viśeṣaṇam,
arthaḥ sa eva \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa evety abheda-vivakṣayā iha
śrī-mathurā-pradeśe sa bhagavān iti pāṭhe paramādaro darśitaḥ pūrvato'pi
mahā-yaśāḥ san \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa eva **droṇo**
**vraje** iha **nanda iti khyātaḥ** sā **dharā** eveha **yaśodā** iti
nitya-siddhayor yaśodā-nandayoḥ sādhana-siddhau dharā-droṇau
praviṣṭāvabhūtām ity arthaḥ \|\|50\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** brahmaṇaivaam astv ity
ukteḥ sa eva droṇo vraje nanda iti khyāto jajñe, dharā tat-patnī
yaśodābhavat nitya-siddhayor yaśodā-nandayoḥ sādhana-siddhau
dharā-droṇau praviṣṭāv ity arthaḥ \|\|50\|\|

**\...**

**\|\| 10.8.51 \|\|**

**tato bhaktir bhagavati putrī-bhūte janārdane \|**

**dampatyor nitarām āsīd gopa-gopīṣu bhārata \|\|**

**śrīdhara-svāmī (bhāvārtha-dīpikā) :** gopa-gopīnām api vastu-svabhāvād
asty eva bhaktis tayoḥ punar nitarām iti \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** janārdanaḥ gopījanān
premṇā pīḍayati navanīta-cauryādy upadravairudvejayatīti vā stanya-rasaṁ
yācamāne iti vā gopa-gopīṣu madhye dampatyor yaśodā-nandayor bhaktir
nitarām āsīd iti gopāḥ gopyaś cāpi droṇa-dharayor anuvartinas
tādṛśa-sādhanavantaḥ pūrva-janma-nyāsann iti jñāpitam \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.127\] tataś ca
tādṛśa-śrī-kṛṣṇa-paramodāra-bālya-caritāmṛta-sāgarasya nanda-yaśodābhyāṁ
kṛte samyak pāne hetuṁ vadantaḥ śrī-śukadeva-pādāḥ śrī-brahma-vareṇa
śrī-kṛṣṇa-parama-bhakti-prāpty-ādikam etayoḥ pūrva-janma-vṛttaṁ
kathayitvā praśnottaram upasaṁharanta āhuḥ---**tato bhaktiḥ** \[bhā.pu.
10.8.51\] iti \|

tasmāt parama-bhakta-vara-śrī-brahma-vacanād dhetoḥ **dampatyoḥ**
śrī-nanda-yaśodayor **bhagavati** parameśvare durārādhye **janārdane**
asurādi-duṣṭa-janānāṁ saṁhārake tad-artham eva **putra-bhūte**
putra-rūpe satīty arthaḥ \|

yad vā, janair aśeṣair lokaḥ sva-svābhimata-prāptaye kevalam ardyamāno
yācyamāno yas tasmin putra-bhūte putratvaṁ prāpte \| pāṭhāntare aputraḥ
putro\'bhūd iti putrībhūtaḥ para-brahma-paramātma-parameśvaratvādinā
putratvāyogyo\'pi paramā bhaktir mayi putratvenaiva sampadyata iti
niścitya parama-bhakta-vātsalyādi-nija-mahimnā putratayā jāto yas
tasminn ity arthaḥ \|

**bhaktiḥ** prema-lakṣaṇā **āsīt** sthitā naiścalyenābhūd ity arthaḥ \|
**gopeṣu gopīṣu** ca madhye nitarām iti vastu-svabhāvād gopa-gopīṇāṁ
tasmin bhaktir asty eva \| tayos tu nitarāṁ teṣāṁ bhakteḥ sakāśāt
prakṛṣṭety arthaḥ \| etac ca bālyāpekṣayā uktam iti jñeyam \| yataḥ
parama-prema-rasāviṣkāra-samaye kaiśore paugaṇḍe ca kadācid bālye cāpi
gopīnām eva sarvato\'dhikatarā bhakti-sampat śrūyate \| tac
coddhava-yānādau śrī-bhagavad-vacanād evāgre vyaktaṁ bhāvi \|

he **bhārata** ! parama-prakṛṣṭa-bharata-vaṁśodbhaveti praśnottaram
adhunā svayam eva vicārya jānīhīti bhāvaḥ \| tathā
hi---bhagavat-sadṛśa-putrārthaṁ pūrva-janmany ārādhanaṁ kṛtavatoḥ
śrī-devakī-vasudevayos tathaiva varaṁ dattvā vara-dāna-yantriteṣv api
janmasu svayam eva putratāṁ prāptaḥ \| śrī-nanda-yaśodābhyāṁ ca
śrī-kṛṣṇe paramā bhaktir vṛtā śrī-brahmaṇāpi sa eva varo dattaḥ \| ato
nija-datta-varād api sva-bhakta-datta-varam adhikaṁ susampādayatā
bhagavatā tayos tat-sambandhināṁ ca vraja-nivāsena
parama-manohara-vicitra-bālya-līlayā
tucchīkṛta-catur-vargaka-nija-prema-bhakti-viśeṣo vistārita iti \|
śrī-nandādīnāṁ ca nitya-priyatama-pārṣada-varāṇāṁ śrī-brahma-varādinā
bhakti-prāptir yathā śrī-rudra-vareṇa śrī-kṛṣṇasya
śāmba-putra-varādi-prāptir ity evam ādi-siddhāntas tu pūrvam ukto\'sti
\| etad api bhārateti sambodhanena sūcitam \|\|127\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatas tasmāt
śrī-brahma-vacanād aputraḥ pūtro bhūtaḥ putrībhūtaḥ, tasminn iti
śrī-devakyāṁ vasudevāj jātatvena śrī-nanda-yaśodayoḥ sākṣāt
putratvābhāve\'pi putratā-prāpteḥ \| yad vā, putrī devī mahā-māyā,
pūtryā sahito bhūto jātaḥ putrī-bhūta iti kecit,
janma-lakṣaṇa-saṁsāra-nāśake \| kiṁ vā, janaiḥ śrī-brahmādibhi-bhaktaiḥ
sarva-lokair vādarśanādy artha-mardanaṁ yācana-mātraṁ yasya tasmin
parama-durlabha ity artha iti parameśvaratvam uktam, tathāpi
parama-madhura rūpa guṇa-lālādi prakaṭanam āha---bhagavatīti, iti
tayā-mahā-bhāgyam uktam \| gopa-gopīṣu madhya iti jātyādinā sāmye\'pi
tayor nitarāṁ viśeṣata āsīd ity arthaḥ \| yad vā, bātsalyavatīṣu
gopa-gopīṣu tayor nitarāṁ sākṣāt putratvāt \| he bhārateti
bharata-vaṁśyeṣu madhye śrī-kṛṣṇa-bhakti-viśeṣeṇa yathā bhavān mukhyas
tayā tatra sa-bhāryo nando\'pīti \| yad vā, droṇa-dharayor nitya-priya
śrī-nanda-yaśodāśatvāt svato bhaktir asty eva adhunā ca
nijāṁśi-viṣaya-praveṣena sākṣāt śrī-nanda-yaśodayoḥ satyos tat
sambandhena gopa-gopīnāṁ ca, ṣāṭhyarthe saptamī, śrī-brahma-vacanān
nitarāṁ bhaktir āsīd ity arthaḥ \| tasmāc ca \[brahmaṇaḥ\] teṣāṁ bhaktir
iti bhakti-viśeṣa-svabhāvikā-tṛptito brahmaṇo vara-grahaṇāt \| kiṁ vā,
śrī-kṛṣṇasya sāmba-putrādi-vara-grahaṇena śrī-śiva-sammānanādivad
śrī-nandasya bhagavad avatārātha samudyata śrī-brahma-sammānārtham iti
jñeyam, anyathā---tad-bhūri-bhāgyam iha janma kim api
\[bhā.pu.10.14.34\] ity-ādi-vakṣyamāṇa-śrī-brahma-prārthanānupapattir
iti dik \| etac cāśeṣaṁ śrī-bhāgavatāmṛtottara-khaṇḍe vivṛtam eva
\|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatas tādṛśa-bhakter hetoḥ
putrī-bhūte yo'nyasya kasyacit putro nāsīt tasmin putratāṁ prāpte tayor
eva śuddhod rikta-tādṛśābhāvāt ataḥ putra-bhūta iti kvacit pāṭhaḥ
saṅgata eva katham-bhūte'pi janair brahmādibhiḥ bhaktair adyate yācyate
mātraṁ na tu labhyate yaḥ tasminn api yato bhagavati svayaṁ bhagavati
śrī-kṛṣṇa ity arthaḥ \| tasmin bhaktir nitarāṁ pūrvato'pi varīyasy āsīt
tathā prasiddhā vraja-jana-mukhyatvena svābhāvika-parama-vātsalyavatīṣu
gopa-gopīṣv api nitarām āsīd ity arthaḥ \| putrī-bhūtatvād eveti
\|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : janārdanaḥ** gopījanān
premṇā pīḍayati navanīta-cauryādy upadravair udvejayatīti vā
stanya-rasaṁ yācamāne iti vā gopa-gopīṣu madhye dampatyor
yaśodā-nandayor bhaktir nitarām āsīd iti gopāḥ gopyaś cāpi
droṇa-dharayor anuvartinas tādṛśa-sādhanavantaḥ pūrva-janma-nyāsann iti
jñāpitam \|\|51\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** janair ārdyate yācyate
vāñchitānyayam iti tasmin gopa-gopīṣu madhye **dampatyor** **nitarāṁ**
bhaktir āsīt \| te ca tāś ca pūrva-janmani droṇa-dharānusāriṇaḥ
sādhakāyanababhūvur iti bodhyate \|\|51\|\|

**\...**

\|\| 10.8.52 \|\|

**kṛṣṇo brahmaṇa ādeśaṁ satyaṁ kartuṁ vraje vibhuḥ \|**

**saha-rāmo vasaṁś cakre teṣāṁ prītiṁ sva-līlayā \|\|**

**śrīdhara-svāmī (bhāvārtha-dīpikā) :** sva-līlayā putra-bhāvānukāriṇyā
\|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādeśaṁ paramā bhaktir
astviti varaṁ prītiṁ cakre premāṇam utpādayāmāsaḥ \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ādeśaṁ śrī-nandaṁ prati
paramā bhaktis tu ity etal lakṣaṇām ājñām iti tad vaśya-sādhyatābhipretā
\| yad vā, astv iti samyag vacanam, rāma-sahito vraje tad ucita-sthāne
vasan sva-līlayā-sādhāraṇa-bālya-ceṣṭayā tāsāṁ śrī-yaśodādīnāṁ
prātimānandaṁ cakre \| vibhur vicitra-nija-līlayā vrajaṁ sarvaṁ
vyāpnuvann ity arthaḥ \| yad vā, tat kartuṁ samartha iti rāma-sāhitatyaṁ
ca tal līlāyā eva mādhurya-viśīṣāpekṣayā \| yady api svasya svīyānāṁ ca
sukha-viśeṣārtha jagāddhatārrthaṁ ca tat tat, tathāpi brahmaṇa ādeśaṁ
satyaṁ kartum iti tad apekṣayā tataiva kasyacid vaiśiṣṭyasyābhiprāyeṇa
\| kiṁ vā, śrī-vasudeva-devakyor upekṣā-doṣa-parihārārtham, anyathā
pañcāc chrī-bhagavad aiśvarya-prakaṭe satiniyopekṣayā tayor anutāpaḥ
sambhavet \| evaṁ śrī-vasudeva-devakībhyām api viśiṣṭaḥ
śrī-nanda-yaśodayos tat sambandhi-janeṣv api śrī-bhagavataḥ prasādo
darśitaḥ \| sa ca yukta eva, yastas tābhyāṁ putrārtham eva tapaḥ kṛtam,
etābhyāntu parama-bhaktir eva prārthitā \| tatra ca sva-dattavarād api
nija-bhakta-pradatta-varasyādhikya-sampādanaṁ bhakta-batsalasya tasya
su-prasiddham eveti dik \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra
prastuta-siddhāntābhāsa-dṛṣṭyā tāvad upasaṁharati---kṛṣṇaḥ svayaṁ
bhagavattvena parama-svatantro\'pi brahmaṇo jagad
gata-sarva-nija-bhakta-guror ādeśaṁ varaṁ satyaṁ kartuṁ tena sāmānyatayā
diṣṭāpi sā tayoḥ parama-śrī-rāmeṇāpi saha vraje vasan tadānīṁ
prakaṭīkṛte tayos sambandhini vraja-viśeṣe svayam api tat putratayā
prakaṭī-bhūya nivasan svayā nija-svābhāvikyaiva līlayā teṣāṁ tayos tat
saṅgināṁ ca pritiṁ tad viśeṣaṁ cakre vakṣyamāṇatātvika-siddhāntānusāreṇa
tv ayam arthaḥ \|

nanu, yadi tādṛśī bhaktis tayoḥ pūrvam api vidyata eva tarhi brahmādeśa
kiṁ kṛtaṁ tatrāha kṛṣṇa iti sveṣu bhakteṣu yā līlā tad bhaktivaśālīlety
arthaḥ tayaiva teṣāṁ prītiṁ kartuṁ vraje vasan kṛṣṇo brahmaṇa ādeśaṁ
varaṁ satyaṁ cakre viprā veda-vido yuktāḥ ity-ādivat kṛpayā tan
mahimānamapy adarśayat ity arthaḥ \| atas tad ādeśena tayaiva hitaṁ
kṛtam iti bhāvaḥ \| tad ādeśaṁ vināpy anyeṣāṁ gopādīnāṁ tad
bhāvakathanāt \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ādeśaṁ** paramā bhaktir
astv iti varaṁ **prītiṁ** cakre premāṇam utpādayāmāsa \|\|52\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** ādeśaṁ putra-bhūte
janārdane paramā bhaktiḥ syād iti varaṁ prītiṁ cakre, premāṇam
janayāmāsa \|\|52\|\|

**\...**

(10.9)

## navamo'dhyāyaḥ 

### śrī-kṛṣṇasyolūkhale bandhanam \|

**\|\| 10.9.1 \|\|**

śrī-śuka uvāca---

**ekadā gṛha-dāsīṣu yaśodā nanda-gehinī \|**

**karmāntara-niyuktāsu nirmamantha svayaṁ dadhi \|\|**

**śrīdhara-svāmī (bhāvārtha-dīpikā) :**

navame paya udriktau gatvā gopy atha tat-kṛtam \|

vilokya bhāṇḍa-bhaṅgādi kṛṣṇaṁ dāmnā babandha tam \|\|\*\|\|

tanūdarāśritaṁ viśvaṁ dṛṣṭvā vismita-cetasaḥ \|

bandhana-dvy-aṅgulāpūrtyā pūrṇatām anvadarśayat \|\|\*\*\|\|

**svayaṁ dadhi nirmamantha** \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** utsikte pātrād bahir
niḥsṛte \| *tat-kṛtaṁ* kṛṣṇa-kṛtam \| ādinā navanīta-prakṣepādayo
grāhyāḥ \| taṁ yena *bhāṇḍa-bhaṅgādi* kṛtam iti \| *dāmnā* rajjvā \|\*\|
*tanūdarāśritam* alpa-jaṭharagam \| adbhuta-dhiyo yaśodāyāḥ bandhane
*dvy-aṅgulasyāpūrtyā* nyūnatayā *pūrṇatāṁ* sarvatra paripūrṇaḥ kathaṁ
badhyeta ? ity [anvarthatām]{.mark} \|\*\*\|

**nanda-gehinī** nanda-bhāryā \| **karmāntareṣu**
gṛha-mārjanokṣaṇādi-rūpeṣu niyuktāsu yojitāsu \| atra
viśvanāthaḥ---ekadā dīpa-mālikā-mahotsava-dine \|
kārttika-māsopāsya-dāmodara-līlāyāḥ sama-kālatvād iti toṣiṇī-kārāḥ \|
**gṛha-dāsīṣu** yāvad gṛha-karmādhikāriṇīṣu sarvāsv eva karmasu
naimittiketara-**karmasu niyuktāsu** dadhiṣu cākhileṣu nirmathyamāneṣu,
evaṁ **dadhi** putra-śreyo-nibandhena dāsīnām avijñatvaṁ sambhāvya
putropabhogāya **svayaṁ mamantha** \| asyāḥ padma-gandhi-payasaḥ
kevala-[tṛṇañcarāyā]{.mark} dugdhaṁ nīrogam anena mat-putra-śreyo
bhaviṣyatīti hetoḥ \| anyathā
loka-śāstra-prasiddhāsaṅkhya-dhenu-matallikā-dugdhānāṁ tayaikayā dadhneḥ
mathanasyāsambhavāt \| **mamantha** ity upalakṣaṇaṁ dohana-tāpādīnām api
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
bhakta-vātsalya-rasena upālambhanānande'py atṛptasya
niyantraṇānanda-viśeṣa-kāmanayā śrī-bhagavato dāma-bandhanāṅgīkāra-līlāṁ
vadan, tayaiva mahābhāgā iti prāk sūcitaṁ, śrī-nandād api śrī-yaśodāyā
bhāgya-bharam eva varṇayati---**ekadā** ity-ādinā \| **yaśodā** iti
dāmodaratvādinā śrī-kṛṣṇasya bhakta-vaśyatādi-yaśodā **nandasya gehinī**
iti bahula-dāsy-ādi-sampattir uktā \| tathāpy **ekasmin dine**
gṛhastha-**dāsīṣu** karma-karīṣu sarvāsv anya-**karmāntareṣu**
putrārtha-dadhi-mathana-dugdhāvartana-vyatirikta-karmasu **niyuktāsu**
satīṣu \| **dadhi kevalaṁ** putropabhogyaṁ navanītārthakaṁ jñeyaṁ,
anyathā loka-śāstra-prasiddhāsaṅkhyeya-dhenu-varānanta-dugdhānāṁ
tayaikayā dadhi-manthanāsambhavaḥ, ata eva svayaṁ niḥśeṣaṁ **mamantha**
uttama-navanītārtham \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tatra
tāttvika-siddhāntaṁ vaktuṁ tat-pratipādana-yogyāṁ pūrvāpara-vilakṣaṇāṁ
līlām udāharan dadhi-payaś-cauryānukramatyakrāntām anusmṛtya
varṇayati---**ekadā** ity-ādinā \| **yaśodā** iti dāmodaratvādinā
śrī-kṛṣṇāya prema-vaśyatātiśaya-yaśo-dānāt **nandasya gehinī** ity
ardhāṅgatvāt, tena tasyāpi māhātmyam avagantavyam iti bodhyate \|
**ekasmin dine** gṛha-dāsīṣu yāvad gṛha-karmādhikāriṇīṣu sarvāsv eva
**karmāntare** naimittika-svarūpe **niyuktāsu** satīṣu cākhileṣv eva
mathyeṣu satsu **dadhy** ekaṁ **mamantha** \| tac ca
putra-śreyo-nibandhanejyā-nivedyāya putropabhogāya ca jñeyam \| tayā
tasyaiva sarvopādeyatvena gṛhītatvāt \| ata eva **niḥ** niṣṭhitatayā
**mamantha**, anyathā
loka-śāstra-prasiddhāsaṅkhya-dhenu-matallikā-dugdhānāṁ tayaikayā
dadhi-manthanāsambhavaḥ syāt \| karmāntaraṁ cātra parama-viśiṣṭaṁ
jñeyaṁ, sarva-parityāgena sarvāsām eva niyuktatvāt \| gopānām api
tad-dine yatas tato gatatvenāvagamyamānatvāt \| tac ca nūnam
indra-yāga-rūpaṁ tasyeva vraje tādṛśa-mānya-caratvāt
kārttika-māsopāsya-dāmodara-līlāyāḥ sama-kālatvāc ca tat yāgasya ca
kārttikīyatvaṁ tad-ārambhenaiva pravartita-śrī-govardhana-makhasya
kārttika-śukla-pratipadi lokāgamayor vidhīyamānatvāt \| tathā ca
śarad-varṇanāyām āgrayaṇa-sahayogena sa eva indriyaiś ca mahotsavair
\[bhā.pu. 10.20.48\] iti vakṣyate \| atra indriyārthair ity arthatve'pi
indram indriya-kāmas tu \[bhā.pu. 2.3.2\] iti nyāyena sa eva devateti
\|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : ekadā** iti prāyo'yaṁ
dīpa-mālikā-mahotsavo bhavet, dāmodara-līlopāsanasya kārttike'bhidhānāt
\|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

niṣiddhya manthanaṁ pītvā stanaṁ cāṭrptimān krudhā \|

bhāṇḍaṁ bhittvā druto mātrā navame baddha īśvaraḥ \|\|

caurya-krodhādimān mātrā baddhas tvaṁ kṛṣṇa rodiṣi \|\|

aticamatkāra-kārakasyāsādharaṇasya
śrī-kṛṣṇa-viṣayaka-nanda-yaśodāśrayaka-mahā-vātsalya-premṇaḥ sādhanam
apy asādhāraṇam apūrvaṁ śreyo bhavitum arhatīti tad-anākarṇitavataḥ
praśna-kartuḥ rājño'pi cittaṁ nātiprasannam ālakṣya tatra mukhyaṁ
siddhāntam abhivyañjayituṁ dināntara-gatāṁ dāma-bandhana-līlāṁ vaktum
upakramate---**ekadā** iti \| dīpa-mālikā-mahotsava-dina iti
śrī-vaiṣṇava-toṣaṇī \| atra
\"śyamaika-karṇa-turaṅgavat-parārdha-saṅkhyāsv api goṣu madhye vrajasya
yāḥ padma-gandhādyā atisusvādu sugandhi-payasaṁ
sugandhi-tṛṇa-mātra-cāriṇyaḥ saptāṣṭa eva gāvo vartante, tāsām eva
dugdha-dadhy-ādikaṁ mat-putrasya rocakaṁ bhaviṣyati\" iti vicārayantī
śrī-**yaśodā** **nirmamantha svayam** iti
sva-putra-rocanīya-navanītotkramaṇa-dugdhāvartanādau
vātsalya-premottha-haṭhād eva **dāsīnāṁ** vijñatvam asambhāvyam
\"adyārabhya kāla-ksaya-bhakṣya-navanīta-dugdhādikaṁ sarvam aham eva
sādhu sādhayiṣyāmi yathā tat tad eva rocayan kṛṣṇaś cauryārthaṁ
para-gṛhaṁ na yāsyati\" iti bhāvaḥ \| **dadhi** ity anantānāṁ dadhnāṁ
madhye yad ekaṁ sāra-bhūtaṁ pūrvedyuḥ svayam eva sādhitaṁ, tad eveti
bhāvaḥ \| **nirmamantha** ity upalakṣaṇaṁ dugdham apy āvartayāmāsa
\|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**

nivārya dadhno mathanaṁ nipīta-

stanyo'py atṛpteḥ kupitaḥ pareśaḥ \|

vibhinna-bhāṇḍo navame jananyā

druto'parādhād udare nibaddhaḥ \|\|

parīkṣitaḥ praśnānusāreṇa prativācaṁ dattvāpy atikṛpāluḥ śrī-śukaḥ
sva-kṛpā-pātraṁ taṁ praty apṛṣṭo'pi nanda-yaśodayor naitat saubhāgyaṁ
sādhana-hetukam, api tv anādi-siddham eveti sva-siddhāntaṁ
darśayati---**ekadā** ity-ādibhiḥ \| ekasmin vāsare jātaṁ tac caritaṁ
niśamya tayos tādṛśaṁ saubhāgyaṁ paricinv itīty arthaḥ \|
**gṛha-dāsīṣv** iti sakala-dadhi-mathana-rasavaty-upakaraṇa-vidhānādiṣu
karmasu tā niyojyety arthaḥ \| **yaśodā dadhy**-ekaṁ **nirmamantha \|**
sā hi putra-bhāvena kṛṣṇam upāste \| tasyā naityikaṁ kṛtyam etat
sva-putrātipriya-haiyaṅgavaṁ padma-gandhādīnāṁ pañcānāṁ sarvottamānāṁ
gavām idaṁ dadhi bodhyam \| anyathā rājñyās tasyās tad asambhavaḥ \|
**nanda-gehinī** iti tad-ardha-śarīratvāt tasyāpi tat-sama-saubhāgyatā
sūcyate \|\|1\|\|

**\...**

**\|\| 10.9.2 \|\|**

**yāni yānīha gītāni tad-bāla-caritāni ca \|**

**dadhi-nirmanthane kāle smarantī tāny agāyata \|\|**

**śrīdhara-svāmī (bhāvārtha-dīpikā) :** tadā **ca** **agāyata** iti
**ca**-kārānvayaḥ \|\|2\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : gītāni** kavibhir iti śeṣaḥ
\| yadā svayaṁ **dadhi nirmamantha**, tadā **agāyata** iti dvayoḥ
sambandhaḥ \| ***ca***-kāro'trānukta-samuccāyakaḥ, tena yadā *tadā* iti
labdham \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : yāni yāni** iti vīpsayā
sarvāṇy api saṅgṛhṇāti, **iha** loke **gītāni** prasiddhāni \| yad vā,
vraje gīta-rūpeṇa nibaddhāni **tasyā** **bālaḥ**, tasya **caritāni**
pūtanā-vadhādīni, **tāny** eva **agāyata**, sneha-bhareṇa
paramāścaryatvena ca tair eva cittākramaṇāt \| viśeṣaś ca
**dadhi-nirmanthane** **kāle** **smarantī** cintayantī \|

yad vā, **tad-bāla-caritāni** sadaiva **smaranti** iti tat-kālasya
svabhāvena gītāśrayatvāt, tadānīṁ **tāny** eva **agāyata** \| evaṁ
sneha-viśeṣeṇa putrāśeṣa-carita-gānārthaṁ svayam eva dadhi nirmanthituṁ
tad-dine dāsīnāṁ sarvāsāṁ karmāntara-niyojanam \| tac ca śrī-bhagavato
dāmodaratvecchayaiveti jñeyam \|\|2\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : yāni yāni tasya bālasya** **ca
caritānīha** tava sabhāyāṁ mayā gītāni, tāni sarvāṇi svayaṁ **smarantī**
vātsalya-vilāsena bhāvayantī **dadhno nirmanthanaṁ** yatra, tasmin
**kāle** gānāvasare **agāyata** \| **ca**-kāra ukta-samuccaye
**nirmamantha agāyac** ceti nānā-kavi-jana-racitāni sarvāṇi svayaṁ
tat-kṣaṇa-nibaddhāni veti jñeyaṁ gīta-rūpeṇeti śeṣaḥ \|\|2\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** sa prasiddho yo **bālaḥ**
kṛṣṇaḥ, tasya **caritāni** **yāni gītāni** gīta-cchandasā
kavi-purandhrībhiḥ svayaṁ vā nibaddhāni, **tāni smarantī** anusandadhatī
**agāyata** gṛhāntaḥ-śayita-kṛṣṇādarśanotthasya
svāntaḥ-kṣobhasyopaśāntaye iti bhāvaḥ \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : yāni yāni
tad-bāla-caritāni** gīta-chandasā nibaddhāni, **tāni smaranty agāyata**
gṛhāntara-śāyita-putrādarśanottha-kṣobha-śāntaye \|\|2\|\|

**\...**

**\|\| 10.9.3 \|\|**

**kṣaumaṁ vāsaḥ pṛthu-kaṭi-taṭe bibhratī sūtra-naddhaṁ**

**putra-sneha-snuta-kuca-yugaṁ jāta-kampaṁ ca subhrūḥ \|**

**rajjv-ākarṣa-śrama-bhuja-calat-kaṅkaṇau kuṇḍale ca**

**svinnaṁ vaktraṁ kavara-vigalan-mālatī nirmamantha \|\|**

**śrīdhara-svāmī (bhāvārtha-dīpikā) : sūtra-naddhaṁ** kāñcī-baddham \|
**rajjor ākarṣeṇa śramo** yayoḥ, tayor bhujayoś **calantau kaṅkaṇau** ca
\| **kavarāt** keśa-pāśād **vigalantyo mālatyo** yasyāḥ sā \|\|3-4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kṣumā atasī, tat-sambhavaṁ
**kṣaumam**, atasī syād umā kṣumā ity amaraḥ \| yad vā, kṣumaḥ
kṛmi-viśeṣe'pi kṣumī syāt taila-sādhane iti kośāt, kṛmi-tantu-nirmitam
\| sūtraṁ kārpāsaje kāñcyāṁ sādhane śāstra-sūcake iti dharaṇiḥ \|
kabaraḥ keśa-saṅghāte varṇa-bhede sukhādhike ity api \| **mālatyo**
jāti-puṣpāṇi \| sumanā mālatī jātiḥ ity amaraḥ \| puṣpe jāti-prabhṛtayaḥ
sva-liṅgā vrīhayaḥ phale ity amarokter mālatī puṣpe'pi strī-liṅgāntyaiva
\| kārtike mālatyā eva prādhānyāt \| ka-pratyaya-hrasvābhāvas tv ārṣaḥ
\| jātaḥ kampo yatra taj **jāta-kampaṁ** dvitīyāntānāṁ
bibhratī-padenānvayaḥ \| yad vā, jātaṁ kaṁ ghṛtaṁ yasmāt, taj jātakaṁ
dadhi kaṁ jalaṁ kaṁ ghṛtaṁ śiraḥ iti kośāt \| **subhrūḥ**
yaśodā-harṣa-sūcanāyeyam uktiḥ nirmamantha \| kimbhūtā ? pañca vastūni
bibhratī \| tāny āha---**vāsaḥ** **pṛthu-kaṭi-taṭe** \|
**putra-sneha-stuta-kuca-yugam** \|
**rajjv-ākarṣa-śrama-bhuja-calat-kaṅkaṇau kuṇḍale** **vaktraṁ** ceti\|
aparaṁ pūrvavat \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** itthaṁ mātṛ-yogyatvena
tasyā gānādi-vaidagdhīṁ pradarśya saundaryaṁ coddiśan
tadānīntana-veśa-viśeṣaṁ varṇayati---**kṣaumam** iti kauśeyam \| tac ca
pītam iti jñeyam \| tasyās tantrokta-śyāma-varṇatvena śobhā-bharāpekṣayā
\| **sūtra-naddham** iti tatraiva śobhā-bharaṁ bodhayati \| yad vā,
**dadhi nirmanthanārthaṁ** viśeṣataḥ kāñcyā dṛḍdha-baddham ity arthaḥ \|
putra-snehena snutaṁ prasnutaṁ kṣīraṁ kuca-yugam iti putra-carita-gānān
nirantaraṁ vā sneha-bhara-svabhāvāt, subhrūr iti tadānīṁ bhruvaś
cālanena śobhātiśayābhiprāyeṇa \| kuṇḍale ca calantī \| **kabaraḥ**
keśa-bandhaḥ \| **mālatī** ity atra ka-pratyayābhāva ārṣaḥ \| evaṁ
sneha-bharodayaḥ sūcitaḥ \|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** itthaṁ tad-eka-snigdhāyāṁ
tan-mātari nija-sneha-bharodayā tām eva varṇayan parama-saundaryeṇa
parama-snehena ca tan-mātṛtva-yogyatāṁ darśayati---**kṣaumam** iti \|
tatra **subhrūḥ** **pṛthu-kaṭi-taṭa** ity upalakṣaṇena
sarvāṅga-saundaryaṁ vyañjitaṁ veṣa-saundaryaṁ kṣaumam ity-ādinā \|
**kṣaumam** atasī-tantūtthaṁ vālkaṁ kṣaumā syād umā kṣumā iti cāmaraḥ \|
atisūkṣmaṁ cedam avalokyate nānā-rāgaṁ ceti \| atra tu sacitraṁ pītaṁ
jñeyam asyāḥ krama-dīpikābhiprāyataḥ śyāma-varṇatvena śobhābharāvekṣayā
etasyāḥ pīta-varṇatvaṁ tu gautamīye \| **sūtra-naddham** iti tatrāpi
śobhā-darśinā sūtraṁ nīvi-bandhaṁ manthanārthaṁ viśeṣato vā tan-naddhaṁ
svābhāvika-ceṣṭā-saundaryam āha---**rajjvā** ity-ādinā \| **kuṇḍale** ca
**calantī kabaraḥ** keśa-bandhaḥ mālatīty atra ka-pratyayābhāvaḥ
samāsānto vidhir anitya iti jñāpanāt \| **mālatīti** tasyā eva kārttike
prādhānyāt \| sneham āha---**putreti** \| jāteti ca putra-carita-gānāt
**subhrūr** iti bhruvaś cālana-vyañjanayā harṣādi-bhāva-vilāso'pi
varṇitaḥ \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vātsalya-premṇā
rūpa-guṇābhyāṁ ca kṛṣṇasya yaśodaivānurūpā māteti dyotayan
vātsalya-rasopāsakānām avaśya-kartavyaṁ śrī-kṛṣṇa-mātur dhyānam
āha---**kṣaumam** atasī-tantūtthaṁ pīta-citram atisūkṣmaṁ bhavet \|
tenāsyāḥ śyāma-varṇatvaṁ krama-dīpikoktaṁ dhvanitam \| **sūtra-naddhaṁ**
nīvyā nibaddham \| **pṛthu-kaṭi-taṭe** **subhrūr** ity ābhyāṁ
sarvāṅga-saundaryatvaṁ ca vyañjitaṁ **rajjor ākarṣeṇa śramo** yayos
tayor bhujayoś **calantau kaṅkaṇau** **vaktraṁ** ity antānāṁ
**bibhrati** ity anena sambandhaḥ \| megha-tulyāt kavarād **vigalantī**
jala-bindu-śreṇīva **mālatī** yasyāh sā ka-pratyayābhāva ārṣaḥ \|\|3\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** dadhi mathnantyā harir
mātur dhyānārthaṁ śobhāṁ varṇayati---**kṣaumam** iti \| **subhrūr**
yaśodā jātakaṁ **dadhi nirmamantha** \| kīdṛśī ? **pṛthu-kaṭi-taṭe**
kṣaumam atasī syād umā kṣumā ity amarokter atasī-tantūttham atisūkṣmaṁ
citram anarghaṁ vasanaṁ **sūtra-naddhaṁ** kāñcyā nibaddhaṁ
**putra-snehena snutaṁ kuca-yugaṁ** ca **rajjvor ākarṣeṇa śramo** yayoḥ,
tayor **bhujayoś calantau** ratna-mayau **kaṅkaṇau** ca, karṇayo
ratna-jaṭite **kuṇḍale** ca hāra-keyūra-nūpurāṇām upalakṣaṇaṁ,
**svinnaṁ** sveda-binduvad **vaktraṁ** ceti pañca-vastūni **bibhratī**
tair viśiṣṭāsatīty arthaḥ \| **kavarād** abhra-tulyād **vigalantī**
tārā-tatir iva **mālatī** yasyāḥ sety abhūtopamā vyajyate \| kava-bhāva
ārṣaḥ \| **pṛthu-kaṭi-taṭe subhrūr** ity ābhyāṁ padābhyāṁ
sarvāvayava-saundaryaṁ sūcyate \| vidyude gaurīyaṁ mantra-pīṭhāvaraṇe
dṛṣṭā indīvarasyām eti kvacit \|\|3\|\|

**\...**

**\|\| 10.9.4 \|\|**

**tāṁ stanya-kāma āsādya mathnantīṁ jananīṁ hariḥ \|**

**gṛhītvā dadhi-manthānaṁ nyaṣedhat prītim āvahan \|\|**

**śrīdhara-svāmī (bhāvārtha-dīpikā) :** *pūrva-ślokasya vyākhyā
draṣṭavyā \|*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : nyaṣedhan** nivāritavān
\|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata eva **stanya-kāmo**
madhura-līlānurūpayā svābhāvika-kṣudhaiva vā \| tāṁ
tādṛk-sneha-rasa-mayīm \| yato **jananīm** iti tasyāpi
tad-garbhaja-buddhiṁ bodhayati \| **dadhno manthānaṁ** manthana-daṇḍaṁ
**gṛhītvā** pāṇibhyāṁ dhṛtvā, ato **nyaṣedhat**, dadhi-mathanāt tāṁ
dadhi-manthanaṁ vā nyavārayat \| tena ca tasyāḥ sukham evābhūd ity
āha---**prītim ā** samantād **vahan** prāpayan kurvann iti vā,
stana-pāne prayatnato manthana-daṇḍa-grahaṇena niṣedhena cāturyāc ca \|
evaṁ manoharaṇād **dharir** ekākitayāgamanaṁ ca svayaṁ śrī-mātṛ-hastena
bandhanānandam anubhavituṁ tad-vighna-śaṅkayāgrajasya sahacarāṇām api
kenāpi chalena dūre parityāgād iti jñeyam \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**
tat-sneha-viśeṣa-maya-bālya-līlā-rūpayā kṣudhā **stanya-kāmaḥ** \|
**tāṁ** tādṛk sneha-rasa-mayīṁ yato **jananīm** iti
śrī-kṛṣṇāntaḥ-sthita-bhāvam evānuvadati---tena ca tasyāḥ sukham evābhūd
ity āha---**prītim ā** samantāt **vahan** prāpayan stana-pāne prayatnāt
manthana-daṇḍa-grahaṇena niṣedhana-sāmārthyāc cāturyāc ca eva
manoharaṇād **dhariḥ** śayyātaḥ utthāyeti jñeyam \| kārttike prātar eva
manthana-vyavahārāt bālāntarair asaṁmilitatvāc ca \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : āsādya** prātar antar-gṛhāt
prabuddhya bahir niḥsṛtya kṣudhā rudan-mukhaḥ sann ity arthaḥ \|
**manthānaṁ** manthana-daṇḍaṁ **gṛhītvā** iti mātar mā mathāneti
sva-vacanaṁ mānayiṣyantīṁ mātaram abhijñāyeti bhāvaḥ \| atas tac
cāturyaṁ jñātvā yā mātuḥ **prītis** tām **āvahan** \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : āsādya** iti gṛha-madhye
prabuddhya bahir nirgamya kṣudhā rudan-mukhaḥ sann ity arthaḥ \|
**manthānaṁ gṛhītvā** iti mayā niṣiddhāpi manthanaṁ na tyajed iti
jñātvety arthaḥ \| atas tad-buddhi-naipuṇa-vijñāyā mātuḥ **prītim
āvahan** \|\|4\|\|

**\...**

**\|\| 10.9.5 \|\|**

**tam aṅkam ārūḍham apāyayat stanaṁ**

**sneha-snutaṁ sa-smitam īkṣatī mukham \|**

**atṛptam utsṛjya javena sā yayāv**

**utsicyamāne payasi tv adhiśrite \|\|**

**śrīdhara-svāmī (bhāvārtha-dīpikā) : adhiśrite** cullim āropite
**utsicyamāne** atitāpenodriyamāne \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : adhiśrite**'dhika-pakve vā
payo'varopayitum iti śeṣaḥ \| aho lālasyāsya buddhir ity uktvā mathanād
uparamya upaviṣṭā svayam **aṅkam ārūḍhaṁ** tam **utsṛjya yayau** \|

nanu, śrī-kṛṣṇād api tasyā dugdham atimamatāspadam abhūt,
yad-anurodhenātṛptaḥ kṛṣṇo'py upekṣitaḥ ? satyam \| tat-payas
tasyaiva---yad dhāmārtha-suhṛt-priyātma-tanaya-prāṇāśayās tvat-kṛte
\[bhā.pu. 10.14.35\] ity ukteḥ \| bālo'yaṁ na kām api sva-sampattiṁ
rakṣyāṁ jānātīty ato mayaiva sā rakṣyeti tat-tyāgas tat-sneha-mayaḥ
gopa-jātīnāṁ ca sarvato dugdha-sampattāv evāgraha iti \|

yathātma-sampatty-arthaṁ sahyamāne'py ātma-duḥkhe sneha-viśeṣa evātmani
gamyate tadvad ihāpi jñeyam \| pitarau ca putrasyāpāta-duḥkhaṁ soḍhvāpy
udarka-deha-dhana-vidyādi-sampatty-artha-karmāṇi sadaivehete tac
cauṣadha-pāyana-snapanādau prasiddham iti toṣaṇī \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa-smitaṁ** **mukhaṁ**
tasya **īkṣamāṇā** **sneha-snutatvād** eva kṣudhitatvād eva vā \|
tat-pāne'**tṛptam** api tyaktvā \| tatraiva hetuḥ---**utsicyamāna** iti
\| evaṁ dṛṣṭi-gocare'natidūre payaḥ-pāka-sthānaṁ jñeyam \| tat-payo'pi
mathyamāna-dadhivad eva tasyaivopabhogāpekṣayā lava-mātram anyatra
gamana-doṣo'pi parihṛtaḥ syāt, ata eva **tu**-śabdaḥ \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sa-smitaṁ** payasaḥ svayaṁ
snutatvān madhuratvāc ca smitena gaṇḍe lakṣyamāṇena sahitaṁ **mukhaṁ**
tasya **īkṣamāṇā** **atṛptam** api tyaktvā \| nanu, taṁ pāyayanty evāṅke
kṛtvā kuto na gatā ? tatrāha---**javena** iti \| tathā sati vegena
gamanāsiddheḥ \| tatraiva hetuḥ---**utsicyamāna** iti udañcatīty arthaḥ
\| evaṁ dṛṣṭi-gocare anatidūre payaḥ pāka-sthānaṁ jñeyam, tat-payo'pi
mathyamāna-dadhivad eva iti kṣaṇika-tat-tyāgo'pi kṛtaḥ \| athavā---yad
dhāmārtha-suhṛt-priyātma-tanaya-prāṇāśayās tvat-kṛte \[bhā.pu.
10.14.35\] iti kaimutyam \| tasyās tu viśeṣataḥ sarvaṁ tasyaiva pitarau
ca putrasyāpāta-duḥkhaṁ soḍhvāpy
udarka-deha-dhana-vidyādi-sampatty-artha-karmāṇi sadaiva hate tac
cauṣadha-pāyana-snapana-tāḍanādau prasiddham \| anyatra ca na
sambhavatīty anya-bhāva-durbodho mātā-pitṛ-sneha-paripākaḥ khalv asau
gopa-jātīnāṁ ca sarvato dugdha-sampattāv evāgrahaḥ \| tato'yaṁ bālako na
kāñcid api sva-sampatti-rakṣāṁ jānātīty ato mayaivādhunā sā kartavyeti
dhiyā tat-parityāgena tad-artha-gamanam api tat-sneha-mayam eva
yathātma-sampatty-arthaṁ sahyamāne'py ātma-duḥkhe sneha-viśeṣa evātmani
gamyate tadvad iti vivecanīyam \| ata eva **tu**-śabdaḥ \|\|5\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 239) :** atha
tarjana-visvādauṣadha-pāyanādivat-tadātva-bhavaṁ tat-sukham apy
atikramyāyātibhadrāyaitat samṛddhaye ceṣṭā yathā---**tam aṅkam** iti \|
yad-dhāmārtha-suhṛt-priyātma-tanaya-prāṇāśayās tvat-kṛte \[bhā.pu.
10.14.35\] ity anena kaimutya-prāptes
tad-gṛha-sampatti-sampādana-prayatnas tu sutarām eva
tadāyati-samṛddhy-artha eva \| tatra gopa-jātīnāṁ saty api
mahā-sampatty-antare tat-kāraṇe ca dugdha-hetuka-sampatty-artham eva
mahān āgrahaḥ svābhāvikaḥ \| tasmād āyatīya tat-sampatti-vardhanārthaṁ
dugdha-rakṣāyām autsukhyam idaṁ vātsalya-vilasitam eva sat vātsalyaṁ
puṣṇāti samudram iva taraṅga-saṅghaḥ \| atra tasyā hṛḍayam
īdṛśam\--\"ayaṁ sampatti-rakṣāṁ na jānāti \| tataḥ samprati
mad-eka-kartavyāsau\" iti \| atra ca **sneha-snutam** iti
svābhāvika-gāḍha-snehaṁ darśayitvā tathaiva sūcitam\| evaṁ tat-kṛte
dadhi-maṇḍa-bhāṇḍa-bhaṅge'pi tasyā bahir eva kopābhāso darśitaḥ
\|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aho bālasyāsya buddhir
ity uktā manthanād viramyopaviṣṭā svayam evāṅkam **ārūḍhaṁ** **tam**
**utsṛjya** ety atra hetuḥ **javena** iti tatrāpi hetuḥ **utsicyamāne**
atitāpenodricyamāne sati **payasi** uttāraṇārtham ity arthaḥ \|
**adhiśrite** cullīm āropite \| nanu, kṛṣṇād api tasyā dugdham
atimamatāspadam abhūt, yad-anurodhena atṛptaḥ kṛṣṇo'py upekṣitaḥ ?
satyam---

tad bhakṣya-peyādiṣu kāpy apekṣatā

yayā punaḥ so'pi samety upekṣyatām \|

premṇo vicitrā paripāṭy-udīritā

bodhyā tathā premavatībhir eva yā \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** mathanaṁ hitvopaviṣṭā
svayam **evāṅkam ārūḍhaṁ** **taṁ stanam apāyayat** **atṛptaṁ** harim
**utsṛjya**, na tu **sā javena** vegena **sā yayau** \| tatra
hetuḥ---**adhiśrite** cullīm āropite tad-bhogye payasy atitāpena
**utsicyamāne** pātrād atiricyamāne sati tad-uttāraṇāyeti śeṣaḥ \|
payasi tasyā mamatvaṁ putrārthatvān na dūṣaṇam api tu bhūṣaṇam eva
\|\|5\|\|

**\...**

**\|\| 10.9.6 \|\|**

**sa jāta-kopaḥ**[^53] **sphuritāruṇādharaṁ**

**sandaśya dadbhir dadhi-mantha-bhājanam \|**

**bhittvā mṛṣāśrur dṛṣad-aśmanā raho**

**jaghāsa haiyaṅgavam antaraṁ gataḥ \|\|**

**śrīdhara-svāmī (bhāvārtha-dīpikā) : dṛṣad-aśmanā** śilā-putreṇa \|
**antaraṁ** gṛha-madhyaṁ **gataḥ** \| **raha** ekānte navanītam
abhakṣayat \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** dadhi-maṇḍo bhaven mastu
iti halāyudhaḥ \| dṛṣad-aśmālpa-pāṣāṇe iti dharaṇiḥ \| **haiyaṅgavaṁ**
nava-navanītaṁ hyo go-dohodbhavaṁ dhṛtaṁhaiyaṅgavīṇaṁ saṁjñāyām iti
nipātād haiyaṅgavīnaṁ haiyaṅgavam itīty ārṣam \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : jāta-kopas** tyaktatvād
atṛptatvād vā ity-ādikam aśeṣa-mātṛ-sneha-bhareṇa tat-kālīna-svabhāvena
vā roditi \| adhunā tv **amṛṣāśrur** atṛptatvāt \| **dṛṣad-aśmanā** iti
niḥśabdam adho-deśe śanair alpa-cchidrārtham \| **haiyaṅgavaṁ**
tuṅga-śikya-sthitaṁ **jaghāsa** \| mahad ulūkhalam ekam ānīya parivartya
tad-aṅghrer upari-bhāgam ārūḍhaḥ sann iti jñeyam \| tac cātṛptatvena
bubhukṣayā \| kiṁ vā, kopād eva \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : jāta-kopas** tyaktatvād
atṛptatvād vety ādikam aśeṣa-mātṛ-sneha-bhareṇa tat-kālīna-svabhāvena vā
bālya-līlā-mādhuryam eva jñeyam \| **mṛṣā** kāraṇābhāve'pi
mātṛ-pratāraṇārtham **aśrur** yasya saḥ \| yad vā, kadācit kaitavādinā
mithyāpi rodity adhunā tv amṛṣāśrur atṛptatvāt \| **dṛṣad-aśmanā** iti
niḥśabdam adho-deśe śanair alpa-cchidrārtham \| **haiyaṅgavaṁ**
tuṅga-śikya-sthitaṁ **jaghāsa** \| mahad ulūkhalam ekam ānīya parivartya
tad-aṅghrer upari-bhāgam ārūḍhaḥ sann iti jñeyam \| tac cātṛptatvena
bubhukṣayā kiṁ vā kopād eva \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sa jāta-** iti \| **antaraṁ**
gṛhābhyantara-gṛhaṁ **gataḥ** \|\|6-7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : mṛṣā** vṛthāpi
bālya-svabhāvād evāśrur yasya saḥ \| dṛṣād-aśmanā śilā-putreṇa
niḥśabda-cchidrārthaṁ tat-tale iti jñeyam \| **anantaraṁ**
gṛhābhyantaraṁ **haiyaṅgavaṁ** hyo go-dohasya sadyo navanītam \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** atṛptasya putrasya
utsarjanād avajñānāt kopo'bhūd ity āha---**sa** iti \| na harir
**jāta-kopaḥ** san **sphuritam aruṇādharaṁ dadbhiḥ sandaśya** kopād
**amṛṣāśrur** **dṛṣa-daśmanā** sūkṣmāgreṇa śilā-khaṇḍena
**dadhi-maṇḍa-bhājanaṁ bhittvā**, tena tat-tale niḥśabdaṁ sūkṣmaṁ
randhraṁ vidhāya kṣudhitatvād evāntaraṁ gṛha-madhyaṁ gato **raha**
ekānte **haiyaṅgavaṁ** hyo-go-dohasya sadyo dhṛtaṁ rasa-rūpaṁ mātrā
tad-artham eva nyastaṁ **jaghāsa** bhakṣitavān \| śiśubhiḥ
sūcita-sva-cāpalo mātṛ-kopānutthānāya kadācin **mṛṣāśruś** ca
bāla-svabhāvena bhaved yas tv amṛṣāśruḥ kopād abhūd iti tathoktaṁ \|

nanu vijighatso'pipāsa \[chā.u. 8.1.5\] iti śruteḥ, nitya-tṛptasyātṛptir
aroṣaṇo hy asau deva iti smṛteḥ \| roṣa-śūnyasya roṣaś ceha virudhyate
iti [ced yuyate]{.mark} maugdhyavat prabhītavac ca
mātṛ-vātsalya-rasa-poṣī svarūpa-dharma evātṛpti-kopa-lakṣaṇaḥ sa
ukta-yukteḥ, na tu prākṛta-rasasyāṣṭādaśa-mahā-doṣāvirahitatva-smaraṇāt
raho-bhavattvāc cedaṁ kopādikaṁ nānukṛti-rūpam iti tattva-vidaḥ
\|\|6\|\|

\...

**\|\| 10.9.7 \|\|**

**uttārya gopī suśṛtaṁ payaḥ punaḥ**

**praviśya sandṛśya ca dadhy-amatrakam \|**

**bhagnaṁ**[^54] **vilokya sva-sutasya karma taj**

**jahāsa taṁ cāpi na tatra paśyatī \|\|**

**śrīdhara-svāmī (bhāvārtha-dīpikā) : suśṛtaṁ** sutaptaṁ
**dadhi**-manthana-sthānaṁ **praviśya** **bhinnaṁ** **sandṛśya** dṛṣṭvā
\|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : uttārya** cullyā anyatra
nidhāya \| **tat** sarvam \| **taṁ** sutam \| **tatra**
dadhi-manthana-sthāne \| **vilokya** vāma-tarjanyā nāsāgraṁ spṛṣṭveti
bhāvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sadya **uttārya**,
**saṁdṛśya** sākṣād dṛṣṭvā dadhi-maṇḍa-pravahanāt[^55] \| **tac** ca
**sutasyaiva karma** iti **vilokya** nirdhārya-tādṛśe karmaṇy
anyasyāpravṛtter aśakteś ca \| tam api tatrāpaśyantī
**jahāsa**---tasyāpi cāpalyena bhedena cāturyeṇa vā bhītyāpasaraṇena vā
\| ca-kārāc chanais taṁ mṛgayāmāsa ca, viśeṣeṇa
pādābjāṅguṣṭha-dvayāgravaṣṭambhanena \|\| 7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** suṣṭhu **śr̥taṁ** pakvaṁ
**bhagnaṁ** bhinnaṁ, tac ca **sutasyaiva** **karma** iti **vilokya**
nirdhārya tādṛśe karmaṇy anyasyāpravṛtter bhaṅga-cāturya-viśeṣopalabdhas
tasya kopa-sambhāvanāc **ca** **tam api** **tatra apaśyantī jahāsa**
tasyāticāpalyena bhedane cāturyeṇa bhītyāpasaraṇena
gṛhāntastha-kiṅkiṇyādi-tac-cālita-bhāṇḍādi-śabdāśravaṇena ca \|\|7\|\|

---------------------------------------------------------------------------------------------------------------------

**jīva-gosvāmī (prīti-sandarbhaḥ 240) :** (10.9.5 tīkāt paścāt) manasi
tu prabala-cāpalya-darśanena harṣa eva \| yathāha---**uttārya** iti \|
spaṣṭam \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : suśṛtaṁ** supakvam \|
dadhi-manthana-sthānaṁ **praviśya** **dadhy-amatrakaṁ** dadhi-pātram
aticikvaṇatvena atidṛḍhatvenānukampāyāṁ kan \| **bhagnaṁ vilokya** iti
vāma-tarjanyā nāsāgraṁ spṛṣṭveti jñeyam \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.9.8 \|\|**

**ulūkhalāṅghrer upari vyavasthitaṁ**

**markāya kāmaṁ dadataṁ śici sthitam \|**

**haiyaṅgavaṁ caurya-viśaṅkitekṣaṇaṁ**

**nirīkṣya paścāt sutam āgamac chanaiḥ \|\|**

**śrīdhara-svāmī (bhāvārtha-dīpikā) : ulūkhalāṅghreḥ** parivartitasya
ulūkhulasya **upari** \| **śici** śikye \| **cauryeṇa viśaṅkitaṁ**
cañcalam **īkṣaṇaṁ** yasya taṁ **sutam** \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paścāt pṛṣṭhataḥ
kākādi-bhayād vivartya sthāpitolūkhulopari svastikāsanena upaviṣṭam \|
antar-gṛha-praveśānantaraṁ yat kiñcid bhuktvā satvaram avaśiṣṭaṁ
**haiyaṅgavīnaṁ** sa-bhāṇḍam eva gṛhītvā mātṛ-vañcanāya
**paścād**-dvāreṇa nirjanaṁ gṛha-paścād-deśaṁ gatveti śeṣaḥ \| pūrvaṁ
śikye sthāpitaṁ yat tad eveti cauryeṇānītam ity arthaḥ \| **cauryād**
dhetor mātṛ-tāḍana-bhayād **viśaṅkite** tad-āgamanānusandhāna-pare
**īkṣaṇe** yasya taṁ gṛhāntargatair atiryag-grīvaṁ **nirīkṣya**
tad-dṛṣṭi-vañcanārthaṁ tat-pṛṣṭhatas taṁ jighṛkṣantī \| **śanaiḥ**
sva-pāda-śabdābhāvārtham \|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : avasthitam**
[avadhānenordāvasthityā]{.mark} santam \| **marko**'yam iti jātāv
ekatvam, markaṭebhya ity arthaḥ \| **paścāt** sutasya pṛṣṭhatas
tad-dṛṣṭī-vañcanārtham \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kākādi-bhayād vivartya
sthāpitasyolūkhulasyopari svastikāsanena upaviṣṭam
antar-gṛha-praveśānantaraṁ yat kiñcid eva bhuktvā satvaram avaśiṣṭaṁ
**haiyaṅgavīnaṁ** sa-bhāṇḍam eva gṛhītvā mātṛ-vañcanāya paścād-dvāreṇa
nirjanaṁ gṛha-paścād-deśaṁ gatveti śeṣaḥ\| pūrvaṁ śikye sthāpitaṁ yat
tad eveti viśeṣa-cāpalya-darśanam apy uktaṁ, **paścāt** sutasya
pṛṣṭhataḥ tad-dṛṣṭi-vañcanārtham \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ulūkhaleti paścād-dvāreṇa tasmān
nirgamyeti śeṣaḥ \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**
dadhi-klinna-caraṇa-cihnena kiṅkiṇī-śabdena ca
tac-cālita-bhāṇḍādi-śabdena ca gṛhāntaḥ-sthitaṁ navanītaṁ bhuñjānam
anumāya hasantī kiñcid vilambya yāvat tatra yiyāsati sma tāvad eva
pakṣa-dvāreṇa niḥsṛtya bahiḥ-prāṅganāntare kākādi-bhayād
adhomukhī-kṛta-**udūkhalasya** **upari** kṛṣṇe svastikāsanenopaviṣṭe
sati yad abhūt tad āha---udūkhaleti **śici** śikye **sthitaṁ** tataś
corayitvā ānītam ity arthaḥ \| **cauryād** dhetor mātṛ-tāḍana-bhayād
viśaṅkite tadā gamanānusandhāna-pare **īkṣaṇe** yasya tam \|
gṛhāntar-gatair atiryag-grīvaṁ **nirīkṣya** **paścāt**
tad-dṛṣṭi-vañcanārthaṁ tat-pṛṣṭhatas taṁ jighṛkṣantī śanair iti
sva-caraṇa-śabdābhāvārthaḥ \|\|8\|\|

**\...**

**\|\| 10.9.9 \|\|**

**tām ātta-yaṣṭiṁ prasamīkṣya satvaras**

**tato'varuhyāpasasāra bhītavat \|**

**gopy anvadhāvan na yam āpa yogināṁ**

**kṣamaṁ praveṣṭuṁ tapaseritaṁ manaḥ \|\|**

**śrīdhara-svāmī (bhāvārtha-dīpikā) : tapasā** ekāgryeṇa **īritaṁ**
tad-ākāratāṁ nītam ata eva **praveṣṭuṁ kṣamaṁ** yogyaṁ **yogināṁ**
**mano'pi** **yaṁ nāpa** tam \| athavā, **anvadhāvat** kevalaṁ **na** tv
**āpa** \| **yogināṁ mano**'pi **yaṁ praveṣṭuṁ na kṣamam** iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ātta-yaṣṭiṁ**
svīkṛta-yaṣṭikām \| **tata** ulūkhalāṅghreḥ \| **bhītavad** iti \| na hi
tasya kuto'pi bhayam, api tu tasyaiva bhīṣāsmād vātaḥ pavate \[tai.u.
2.8.1\][^56] ity-ādi-śruteḥ \| sarva-bhaya-hetutvam āha---**apasasāra**
dhāvanaṁ cakāra \| mano-gocarasya hastādinā grahaṇaṁ sarvathāsambhāvīty
ata āha---*athavā* iti \| kuto nāpa ? ity ākāṅkṣāyām āha---*yato* hetoḥ
\| naitan mano viśati \[bhā.pu. 11.3.36\] ity-ādi vakṣyamāṇatvāt \|
**yaṁ praveṣṭuṁ** yatra praveśaṁ kartuṁ viṣayīkartum \| yato vāco
nivartante aprāpya manasā saha \[tai.u. 2.7.1\] iti śruteḥ \| yad vā,
sāhājika-mātṛ-sneha-bhara-jñānena tattvato'ntar-bhayābhāvāt \| yad vā,
**bhītavad** iti \| matub-antaṁ bhaya-yuktaṁ yathā syāt, tathā dudrāva
\| bhaya-bhāvanayā sthitasya iti kunty-ukteḥ \| **gopī** yaśodā \|
**yogaḥ** samādhiḥ, tadvatāṁ **manas** **tapasā** jñānena **īritam** api
**praveṣṭuṁ** brahmaṇi līnībhavituṁ **kṣamam** api **yaṁ nāpa**---nāyaṁ
sukhāpaḥ \[bhā.pu. 10.9.21\] ity agre vakṣyamāṇatvāt \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : pra**karṣeṇa **sam**yag
**īkṣitvā** iti sva-tāḍanārthaṁ tasyā **yaṣṭi**-grahaṇāsambhavāt \| prāk
kadāpi tad-darśanāc ca tan-nirdhārārtham, ataḥ **satvaro** vegavān san
**tata** ulūkhalāṅghrer **avaruhya apasasāra** dhāvitvā palāyatety
arthaḥ \| **bhītavad** iti sahaja-mātṛ-sneha-bhara-jñānena
tattvato'ntar-bhayābhāvāt \| yad vā, bhīto'nyo yathā tathaivety arthaḥ
\| eṣā mātari vātsalyādi-līlā-mādhurī \| **yogaḥ** samādhis tadvatāṁ
**manaḥ praveṣṭuṁ** brahmaṇi līnībhavituṁ **kṣamaṁ** yogyam api
**tapasā** aikāgryeṇa **īritaṁ** tvad-unmukhatvāya preritam api **yaṁ
nāpa** nāspṛśad apīty arthaḥ \| taṁ **gopī** śrī-yaśodā **anvadhāvat**
dhāvantaṁ dhāvanena sākṣāt paścād yayāv iti tasyāḥ sarva-bhaktebhyo'py
adhiko bhāgya-bharo darśitaḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : pra**karṣeṇa **sam**yag
**īkṣitvā** iti sva-tāḍanārthaṁ tasyā **yaṣṭi**-grahaṇāsambhavāt prāk
kadāpi tad-darśanāc ca tan-nirdhārārtham, ataḥ **satvaraḥ** san
**apasasāra** mātṛ-vañcanāya
yamalārjunākhya-caitya-vṛkṣa-sannihita-nānā-janatā
sadana-nija-pura-puro-dvāraṁ praty eveti jñeyaṁ \| **bhītavad** iti
sahaja-mātṛ-sneha-bhara-jñānena tattvato'ntar-bhayābhāvāt \| yad vā,
bhīto'nyo yathā tathaivety arthaḥ \| eṣā mātari bālyādi-līlā-mādhurīṁ
mātā tu tasmin dine puro-dvāram api nirgata-janaṁ jñātvā **anvadhāvad**
evety āha \| **yogaḥ** samādhiḥ tadvatāṁ **manaḥ** **praveṣṭuṁ**
brahmaṇi śrī-bhagavata evāvirbhāvāntare vā līnībhavituṁ **kṣamaṁ**
yogyam api **tapasā** aikāgryeṇa **īritaṁ** tvad-unmukhatvāya preritam
api **yaṁ nāpa** nāspṛśad apīty arthaḥ \| nāyam \[bhā.pu. 10.9.21\]
ity-ādau spaṣṭībhāvitvāt tam anvadhāvat, pade pade prāpyamānam ivādhāvat
\| aho astu tāvad asyāḥ santatam aṅka-śayanādi-samaya-saubhāgya-bharo
darśitaḥ \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** putra-bhīṣaṇārtham
**ātta-yaṣṭiṁ bhītavad** iti sāhajika-mātṛ-sneha-bhara-jñānena
tattvato'ntar-bhayābhāvāt \| yad vā, bhītavad iti matub-antaṁ
bhaya-yuktaṁ yathā syāt tathā **apasasāra** dudrāvety arthaḥ \|
bhaya-bhāvanayā sthitasya \[bhā.pu. 1.8.31\] iti kunty-ukteḥ \| **gopī**
yaśodā **yogaḥ** samādhis tadvatāṁ **manaḥ tapasā** jñānena **īritam**
api **praveṣṭuṁ** brahmaṇi līnī-bhavituṁ **kṣamam** api **yaṁ nāpa** \|
nāyaṁ sukhāpa \[bhā.pu. 10.9.21\] ity-ādau spaṣṭībhāvitvāt \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tataḥ kim abhūt ? tad
āha---tāḍanārtham **ātta-yaṣṭiṁ**
gṛhītātisūkṣma-ratna-citra-laghu-lakuṭikāṁ **tāṁ** mātaraṁ
**prasamīkṣya** tāḍayed evādyeti vijñāya **satvaras** **tata**
ulūkhalāṅghrer **avaruhya apasasāra** palāyāñcakre bhītaṁ bhayaṁ yatra
vidyate tad yathā bhavaṁ tathā bhaya-bhāvanayā sthitasya \[bhā.pu.
1.8.31\] iti kuntī-vākyāt \| **gopī** rājñī tan-mātā **tam anvadhāvat**
\| **yogināṁ** **mano yaṁ nāpa** kīdṛk **tapasā** samādhi-paryantena
**īritaṁ** pariśodhitaṁ **praveṣṭuṁ kṣamaṁ** yogyam api tat-prasādena
tan-manas tasmin praviśyan, na tu sva-sāmarthyeneti bhāvaḥ \|\|9\|\|

**\...**

**\|\| 10.9.10 \|\|**

**anvañcamānā jananī bṛhac-calac-**

**chroṇī-bharākrānta-gatiḥ sumadhyamā \|**

**javena visraṁsita-keśa-bandhana-**

**cyuta-prasūnānugatiḥ parāmṛśat \|\|**

**śrīdhara-svāmī (bhāvārtha-dīpikā) : anvañcamānā** eva kṛṣṇam
anugacchantī \| **bṛhatyoś calayoḥ śroṇyor bhareṇākrāntā** stabdhā
**gatir** yasyāḥ sā \| **visraṁsitāt keśa-bandhanāc cyutaiḥ prasūnair
anugatir** anugamanaṁ yasyāḥ sā \| yad vā, **javena** kampitāt
keśa-bandhanāt puraḥ patitāni prasūnāny anu bhayam utpādayantī paścād
gatir yasyāḥ sā **parāmṛśad** dhṛtavatī \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : prasūnaiḥ** saha
**anugamanaṁ** sarvathā ayogyaṁ prasūnānāṁ jaḍatvād, ato'rthāntaram
āha---*yad vā* iti \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :
bṛhac-calac-chroṇī-bharākrānta-gatir** api **javena** dhāvana-vegena
**taṁ parāmṛśat** pṛṣṭhato dhṛtavatī, yato **jananī** \|\|10\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bṛhad** ity-ādi-rūpāpi **javena
parāmṛśat** taṁ pṛṣṭhato dhṛtavatī sneha-mayeneti śeṣaḥ \| yato
**jananī** \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca yogi-duṣprāpaṁ tam
anudhāvanena sā na prāpeti vācyam ity āha---anvañceti \| **visraṁsitāt**
**keśa-baddhāṭ** **cyutaiḥ** **prasūnair** **anugatir** anugamanaṁ
yasyāḥ sā \|\|10\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** na ca sā yogi-mano'gamyaṁ
tam anupadhāvatī na prāpeti vākyam ity āha---**anvañca-** iti \|
**visraṁsitāt** **keśa-bandhāt cyutair** mālatī-**prasūnair**
**anugatir** yasyāḥ sā \| **parā** pṛṣṭhato'**mṛśad** agṛhṇād ity arthaḥ
\|\|10\|\|

**\...**

**\|\| 10.9.11 \|\|**

**kṛtāgasaṁ taṁ prarudantam akṣiṇī**

**kaṣantam añjan-maṣiṇī sva-pāṇinā \|**

**udvīkṣamāṇaṁ**[^57] **bhaya-vihvalekṣaṇaṁ**

**haste gṛhītvā bhiṣayanty avāgurat \|\|**

**śrīdhara-svāmī (bhāvārtha-dīpikā) : añjan-maṣiṇī** añjantī sarvataḥ
prasarantī maṣī yayos te **akṣiṇī** **sva-pāṇinā kaṣantaṁ**
saṁmardayantam \| **bhiṣayantī** hrasvaś chāndasaḥ \| bhīṣayantī bhayam
utpādayantī **avāgurad** abhartsayat \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : maṣī** dīpa-kajjalam \| maṣī
lekhana-dravye dīpa-kajjala-suvīrayoḥ iti dharaṇiḥ \| yad vā,
**avāgurat** tāḍanārthaṁ hastam uddhṛtavatī na kevalaṁ yogi-prāyaṁ
dhṛtavaty eva, kiṁ tu brahmādibhir aniśaṁ stūyamānaṁ tam abhartasyad api
\| mahā-kāla-yamādīnām api bhaya-hetuṁ yaṣṭyā atāḍayac cety
āha---**kṛtāgasam** iti \| yad vā, **avāgurat**---\"bho aśānta-prakṛte !
vānara-bandho! manthanī-sphoṭaka ! adya navanītādikaṁ kutaḥ prāśnāsi ?
tathā badhnāmy adya yathā bālaiḥ khelituṁ navanītam apahartuṁ ca na
prabhaviṣyasi \| idānīṁ yaṣṭi-tāḍanāt kiṁ bibheṣi ?\" iti tarjayantī
yaṣṭy-utthānena tāḍanodyamaṁ cakāra, na tu tatāḍa \| gurī udyame
\|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṛtam āgo** yena
dadhi-bhājana-bhedana-navanīta-cauryādi-lakṣaṇaṁ yena tam \| atas
tāḍaṇam āśaṅkya tat-parihārārthaṁ **pra**karṣeṇa **rudantam** \| ata eva
**añjan-maṣiṇī** aśrubhiḥ prasarat-kajjale svataḥ-sphuran kajjale
vākṣiṇī vāñcamānam api mātṛ-hastenāśru-mārjanam aparādhād aprāpya
**svasya** eva **pāṇinā** **kaṣantaṁ** saṁmardayantaṁ
bahulāśru-nirgamārtham \| kiṁ vā, asrāpasāraṇārthaṁ mārjayantaṁ kiñcit
**bhayena vihvale** cañcale **īkṣaṇe** netre \| kiṁ vā, vihvalam ākulaṁ
nirīkṣaṇaṁ yasya tam \| kiṁ vā, bhaya-vihvalekṣaṇaṁ yathā syāt, tathā
rudantam **uc**cair **vīkṣamāṇā** avalokayanty api punas
tādṛśa-vikarmāṇācāraṇārthaṁ **bhiṣayantī**---\"itaḥ-prabhṛti
navanītādikaṁ kiñcin na dāsye \| tvāṁ baddhvā gṛhāntar dhāsye, yathā
kutrāpi gatvā krīḍituṁ na śaknoṣi \| krīḍanakāni sahacara-bālakādīṁś ca
draṣṭum api na śakṣyasi\" ity-ādi-vākyena \| tathā yaṣṭy-utthāpanādinā
ca yasya bhayam utpādayanty **avāgurat**---\"he aśānta ! roṣākrānta !
lubdha-prakṛte ! vānara-priya ! luṇṭhāka !\" ity-ādi-nirbhartsanam eva
saha vātsalya-bhareṇākarot, na ca tāḍayāmāsa \| yat tv apāṭhe
bhaya-vihvalekṣaṇaṁ yathā syāt, tathoccair ūrdhva-mukhatayāvalokyamāneti
tasya kātarya-mukham ato'vāgurad eva \| yad vā, bhayena kampamāne haste
gṛhītvā kṣaṇam avāgurat \| anyat samānam \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kṛtam āgo** yena **tam** atas
tāḍanam āśaṅkya tat-parihārārthaṁ **pra**karṣeṇa **rudantam**, ata eva
**añjan-maṣiṇī** aśrubhiḥ prasarat-kajjale **akṣiṇī** vāñchyamānam api
mātṛ-hastenāśru-mārjanam aparādhād aprāpya **svasya** eva **pāṇinā
kaṣantaṁ** saṁmardayantaṁ bahulāśru-nirgamārtham \| kiṁ vā,
asrāpasāraṇārthaṁ mārjayantaṁ kiñcit **bhayena** **vihvale īkṣaṇe**
netre yasya tam \| kiṁ vā, tathā rudantam **uc**cair **vīkṣamāṇā**
avalokayanty api punas tādṛśa-vikarmābhyāsa-saṅkocanena
suprakṛta-tapo-dānārthaṁ **bhiṣayantī** bhāyayantī bhāyayitum
**avāgurat** avāgurata, gurī udyame \| \"he aśānta ! roṣākrānta !
lubdha-prakṛte ! vānara-priya ! gṛha-luṇṭhāka ! itaḥ-prabhṛti
navanītādikaṁ kiñcin na dāsye \| baddhvā gṛhāntar dhāsye, yathā kutrāpi
gatvā krīḍituṁ na śakto'si \| krīḍanakāni sahacara-bālakādīṁś ca draṣṭum
api na śakṣyasi\" ity-ādi-vākyena tathā yaṣṭy-utthāpana-prāyādinā
tāḍanodyamam iva kṛtavatīty arthaḥ, na ca tāḍayāmāsa \| \"udvīkṣyamānā\"
iti sa-bhayatva-pāṭhe bhaya-vihvalekṣaṇaṁ yathā syāt, tathā uccair
ūrdhva-mukhatayā avalokyamānā iti tasya kātaryam uktam \| ato'vāgurad
eva \| yad vā, bhayena vihvale kampamāne haste gṛhītvā kṣaṇam avāgurat
\| anyat samānam \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bhiṣayantī** bhāyayitum ity arthaḥ
\| **avāgurat** avāgurata bhartsanādinā tāḍanodyamam iva kṛtavatī
\|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** yogi-duṣprāpaṁ taṁ na
kevalaṁ dhṛtavaty eva kintu brahma-rudrādibhir aniśaṁ stūyamānaṁ tam
abhartsayad api, mahā-kāla-yamādīnām api bhaya-hetuṁ taṁ yaṣṭi-mātreṇāpy
abhāyayad apīty āha---**kṛtāgasam** iti **añjan-maṣiṇī** añjantī
sarvataḥ prasarantī **maṣī** yayos te **akṣiṇī sva-pāṇinā**
sva-vāma-pāṇi-pṛṣṭhenaiva saṁmardayantaṁ dakṣiṇa-pāṇer mātṛ-gṛhītatvāt
**bhīṣayantī** yaṣṭyā bhāyayantī hrasva-sugāv ārṣau \[pā.\] \| yad vā,
bhīṣayamāṇā tadā hrasva-parasmaipade ārṣe \| **avāgurat**---\"bho
aśānta-prakṛte ! vānara-bandho ! manthanī-sphoṭaka ! adya navanītādikaṁ
kutaḥ prāpsyasi ? tathā badhnāmy adya yathā sahacara-bālakaiḥ saha
khelituṁ navanītam apahartuṁ ca na prabhaviṣyasi\|\" idānīṁ
yaṣṭi-tāḍanodyamaṁ cakāra, na tu tatāḍa \| gurī udyame \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** na kevalaṁ
yogi-mano-grāhyam api tam agṛhṇād eva, api tu vidhi-harādis tatas tam
abhartsyayat \| kālasyāpi bhaya-hetuṁ taṁ yaṣṭyāpy abhāyayac cety
āha---**kṛta-** iti \| **taṁ** kṛṣṇaṁ **haste** dakṣiṇe **gṛhītvā
bhīṣayantī** yaṣṭyā bhāyayantī hrasva-sugāv ārṣau \[pā.\]
avāntara-tāḍanoḍamam akaron nāv atāḍayad ity arthaḥ \| gurī udyame \|
taṁ kīdṛśaṁ ? **kṛtāgasaṁ** sāparādham atas tāḍanam āśaṅkya
tat-parihārāya **prarudantam** **añjantī** sarvataḥ prasarantī **maṣī**
kajjalaṁ yayos te **akṣiṇī sva-pāṇinā** dakṣiṇa-pāṇair gṛhītatvād
vāma-pāṇi-pṛṣṭhena **kaṣantaṁ** mardayantaṁ mātṛ-hastena bādhyamānam apy
aśru-mārjanam aparādhān **sva-pāṇinā** eva kurvantam ity arthaḥ \|
kīdṛśī sā ? ity āha---**bhaya-vihvalekṣaṇaṁ** tam **udvīkṣamāṇā** iti \|
\"he caurya-paṇḍita ! kopākrānta ! kapi-kulam iva manthanī-chidra-kara !
gṛha-luṇṭhāka ! tiṣṭha tvaṁ\| tathāham adya yatiṣye, yathā kutrāpi
gatvā krīḍituṁ na śaknuyāḥ \| krīḍanakāni sakhi-bālāṁś ca draṣṭum apīśo
na bhaveḥ\" iti vyañjayantī rukṣa-mudrayā taṁ paśyantīty arthaḥ \|
tāḍane yadi tavātiśayā bhīs tat kim adya dadhi-bhāṇḍam abhāṅkṣīḥ mātar
eva mathanaiva kariṣye pātayasva karato bata yaṣṭim iti \| yad vā,
bhayena **vihvale** kampamāne **haste gṛhītvā** kṣaṇam **avāgurat** \|
anyat samānam \|\|11\|\|

**\...**

**\|\| 10.9.12 \|\|**

**tyaktvā yaṣṭiṁ sutaṁ bhītaṁ vijñāyārbhaka-vatsalā \|**

**iyeṣa kila taṁ baddhuṁ dāmnātad-vīrya-kovidā \|\|**

**śrīdhara-svāmī (bhāvārtha-dīpikā) : iyeṣa** aicchata \|
**atad-vīrya-kovidā** tat-prabhāvānabhijñā \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : \"**mātar mā mā tāḍaya\" ity
ukte, tāḍane yadi viśeṣa-bhīs te tarhi \"kim adya dadhi-bhāṇḍam
abhāṅkṣīḥ ?\" \"mātar evam atha naiva kariṣye \| pātaya karād yaṣṭim\"
iti putrokti-kātarya-viklava-manā hanta kadācid ayaṁ manyunā vanaṁ
praviśed iti śaṅkayā tan-nirodhārtham upāyaṁ niścikāyety
āha---**tyaktvā** iti \| **tad-vīryasya** marv-avyāpakatva-lakṣaṇasya
tad-aiśvaryasya **na kovidā** \| śuddha-tan-mādhuryaika-nimagnatvād iti
bhāvaḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yato'rbhaka-vatsalā,
ato'**tad-vīrya-kovidā** tat-prabhāvānusandhāna-rahitā
sneha-bharākrānta-cittatvenānyāsphūrteḥ \| yad vā, tad-vīryata-kovidāpi
**bandhum** **iyeṣa** \| yad vā, **tad-vīrya-kovidā**
tac-cāpala-bhara-durvāritādy-abhijñā \| atas taṁ bandhum evaicchat \|
pakṣa-dvaye'pi hetur **arbhaka-vatsalā** \| yad vā, tasya vīryaṁ balaṁ,
tasmin kovidā, \"mahā-balinam etam ahaṁ bandhuṁ na śaknuyām\" ity etad
vitarkayantīty arthaḥ \| tathāpi **bandhum iyeṣa** \| kutaḥ ?
**arbhaka-vatsalā** mātṛ-snehenātmano bālaka-buddhyā snehena tato'py
adhika-balavattābhimānāt \| kiṁ vā, vātsalyena tad-dhitārthaṁ
tad-aticāpalya-doṣa-nirasana-vyagratayā kiñcid anyānanusandhānāt \|
**kila** prasiddhau niścaye vā \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yato'**rbhaka**-mātre
**vatsalā** kim uta svārbhake tasmin ity arthaḥ \|
ato'**tad-vīrya-kovidā** tat-prabhāvānusandhāna-rahitā
sneha-bharākrānta-cittatvenānyāsphūrteḥ \| yad vā, **tad-vīrya-kovidā**
tac-cāpala-bhara-durvāratādy-abhijñā atas taṁ baddhum evaicchat \|
**kila** prasiddhau niścaye vā \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** **\"**mātar mā mā
tāḍaya\" ity ukte, \"tāḍane yadi tavātiśayā bhīs tat kim adya
dadhi-bhāṇḍam abhāṅkṣīḥ ?\" \"mātar evam atha naiva kariṣye, pātaya
sva-karato bata yaṣṭim\" iti putrokti-kātarya-viklava-manā hanta kadācid
ayaṁ manyunā vanaṁ praviśed iti śaṅkayā tan-nirodhārtham upāyaṁ
niścikāyety āha---**tyaktvā** iti \| **tad-vīryasya**
marv-avyāpakatva-lakṣaṇasya tad-aiśvaryasya **na kovidā** \|
śuddha-tan-mādhuryaika-nimagnatvād iti bhāvaḥ \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : \"**mātar mā mā tāḍaya\"
ity ukte, \"tāḍane yadi tavātiśayā bhīḥ, tat kim adya dadhi-bhāṇḍam
abhāṅkṣīḥ ?\" \"mātar evam atha naiva kariṣye, pātaya sva-karato bata
yaṣṭim\" iti putrokti-kātarya-viklava-manā hanta kadācid ayaṁ manyunā
vanaṁ praviśed iti śaṅkayā tan-nirodhārtham upāyaṁ niścikāyety
āha---**tyaktvā** iti \| **tad-vīryasya** marv-avyāpakatva-lakṣaṇasya
tad-aiśvaryasya **na kovidā**, śuddha-tan-mādhuryaika-nimagnatvād iti
bhāvaḥ \|\|12\|\|

**\...**

**\|\| 10.9.13-14 \|\|**

**na cāntar na bahir yasya na pūrvaṁ nāpi cāparam \|**

**pūrvāparaṁ bahiś cāntar jagato yo jagac ca yaḥ \|\|**

**taṁ matvātmajam avyaktaṁ martya-liṅgam adhokṣajam \|**

**gopikolūkhale dāmnā babandha prākṛtaṁ yathā \|\|**

**śrīdhara-svāmī (bhāvārtha-dīpikā) :** akovidatvam āha---**na cāntar**
iti pañcabhiḥ \| bandhanaṁ hi bahiḥ-parivṛtena **dāmnā** **antar**
āvṛtasya bhavati \| tathā ca, **pūrvāpara**-vibhāgavato vastunaḥ pūrvato
dāma dhṛtvā paritaḥ pariveṣṭanena sambhavati, na tv etad astīty
āha---**na cāntar** iti \| kiṁ ca, vyāpakena vyāpyasya bandho bhavati,
tac ca viparītam ity āha---**pūrvāparam** iti \| kiṁ ca,
tad-vyatiriktasya cābhāvān na bandha ity āha---**jagac ca ya** iti
\|\|13\|\| **taṁ** **martya-liṅgam adhokṣajam ātmajaṁ matvā babandha**
iti \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ko vetti matto'dhikam ity
ātmānaṁ manyamānaḥ kovida iti \| igupadhātvāt kaḥ bāhulakād vibhakter
aluk, vid jñāne tad-bhinnatvam āha \| anyad āha---*kiṁ ca* iti \| punar
anyad āha---*kiṁ ca* iti \| *tad-vyatiriktasya* kṛṣṇa-bhinnasya \|
jagatāṁ brahmāṇḍānāṁ ca yaḥ samūho yasmin sa **jagac-caya** iti \| yad
vā, yaḥ kṛṣṇa eva jagat, sarvaṁ khalv idaṁ brahma \[chā.u. 3.14.1\] iti
śruteḥ \| tad-bhinnaṁ kiñcin nāstīti bhāvaḥ \| yo bandhaḥ sa jagataḥ,
yaḥ kṛṣṇaś ca so'jagat jagan na, tasya jagad-īśvaratvāt \| yad vā,
yojanaṁ yo'jo ārṣatvāt kutvābhāvaḥ bandhas taṁ gacchatīti yo jagat \| na
yojagadayojagad iti sarva-bandhana-nivartakasya kuto bandhanam ? iti
bhāvaḥ \|\|13\|\|

**martya-liṅgam** iti \| **martyasya liṅgam** eva na tu martyaṁ,
yato'**dhokṣajam** indriya-janya-jñānāviṣayam ata eva **avyaktaṁ** na
kenāpi pramāṇena upaniṣadaṁ vinā vyajyata ity avyaktam \| **yathā
prākṛtaṁ** [sāmāya]{.mark} nara-bālam anenāpi tasyāprākṛtāvaṁ siddham
iti \| yasya vibhutvena sarveṇa jagatāpi bandhanaṁ na sambhavet tasya
jagad eka-deśī-bhūtena **dāmnā** kathaṁ bandhanaṁ bhaved iti \| na ca
sākāratvena tasya vibhutvaṁ sambhaved iti vācyam \| sākārasyaiva
tasyodare sarva-jagato yaśodayā dṛṣṭatvāt \|

tarhi sā kathaṁ babandha ? tatrāha---**ātmajaṁ** **matvā**
asādhāraṇa-vātsalya-prema-viṣayīkṛtyety arthaḥ \| tasya premādhīnatvād
vibhutve'py acintya-śaktyaiva bandhanam iti bhāvaḥ \| avyaktaṁ
prema-vaśyatvād eva pracchannībhūta-mahaiśvaryaṁ martya-liṅgaṁ
manuṣyākāraṁ, tad apy adhokṣajam atīndriyaṁ yathā prākṛtaṁ badhnāti,
tathaiva cit-puñjam api taṁ **babandha** ity aho prema-balaṁ yasyā iti
bhāvaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : na cāntar na bahir
yasya** ity-ādi \| na vidyate prākṛtasyeva **antaram**
asthi-māṁsa-raktādi **bahir** mala-mūtrādi kevala-saccidānandātmakatvāt
\| vakṣyati ca rukmiṇī vyatirekeṇa---tvak-śmaśrū-roma- \[bhā.pu.
10.60.45\] ity-ādi \| katham asya bandhanam ? iti bhāvaḥ \| ataḥ
pūrvoktam atad-vīrya-kovidatvaṁ \[bhā.pu. 10.9.12\] vrajeśvaryā darśitam
\| yad vā, antaram antaryāmivattvaṁ bahiḥ paricchinnatvaṁ jīvasyaiva
tathā \| yad vā, nāntaraṁ na ca bahir yasyeti antar bahir eka-rūpam
atyujjvala-svacchatvāt \| athavā, antaram antaraṅgā, bahir bahiraṅgā
sarva-samatvāt \| **na pūrvaṁ** na prāk, **na cāparaṁ** na ca paścāt
yasya, vyāpakatvāt, atha ca **jagataḥ pūrvaṁ** **ca paraṁ ca** paścāt \|
aham evāsam evāgre \[bhā.pu. 2.9.32\] ity-ādeḥ svayam uktatvāt \| tasya
bandhanam aśakyam iti bhāvaḥ \|\|13-14\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho mahā-bhāgyaṁ
śrī-yaśodāyā ity āha---**na ca** iti dvābhyām \| yasya **antar bahiś ca
na** asti, tathā **pūrvaṁ** pūrva-bhāgo'py **aparaṁ** paścād bhāgaś **ca
na** asti, sac-cid-ānanda-ghana-mūrtitvenāvitarkya-svarūpatvāt \|
sarvatraiva nañaḥ prayogas tat-tad-abhāva-dārḍhyārtham \| ata eva
samuccaye **ca**-kārau **api**-śabdaś ca \| pūrvety-ādinā vyāpakatvam
apy uktam \| anyat tair vyākhyātam \|

yad vā, antar bahiś ca nāsti vyomavat sarva-vyāpakatvād ato bandhanaṁ na
sambhavatīti bhāvaḥ\| kiṁ ca, pūrvaṁ kāraṇam aparaṁ mṛd-āder ghaṭādivat
kāryaṁ ca nāsti, ataḥ sadaika-rūpatvena ātmano mananaṁ ca na ghaṭeteti
bhāvaḥ \| kiṁ ca, bandhana-sādhanam api tasya na kiñcit kalpata ity
āha---pūrvety-ādi \|

kiṁ ca, **adhokṣajam** indriya-jñānāgocaram ity arthaḥ \|
yato'**vyaktaṁ** parama-sūkṣmam \| tathāpi **martya-liṅgaṁ** kṛpayā
manuṣyākāreṇa prakaṭībhūtam ity arthaḥ \| yad vā, adhokṣajaṁ śakaṭākṣād
adhaḥ saṅkaṭāt punar iva [jātamatāvā]{.mark}tmajam eva matvā mama
garbhajo'yam ity abhimānaṁ kṛtvā prākṛtaṁ sāmānya-janam iva \| kiṁ vā,
prakṛṣṭākāraṁ madhura-mṛdulāṅgam api yathāvat dṛḍhatayolūkhule
navanīta-cauryārthaṁ tenaivānīte kalabha[mālāne]{.mark} iva, **dāmnā**
go-bālādi-nirmita-dadhi-mathana-mṛdu-rajjvā **babandha** \| yato gopikā
sahaja-sneha-bharākrānta-cittety arthaḥ \| śleṣeṇa tad-rakṣaṇa-pareti
tad-bandhanaṁ codara iti jñeyam \| dāmodaratvena prasiddhatvād atra tan
noktam \| śrī-hari-vaṁśe---dāmnā caivodare baddhvā pratyabandhad
udūkhale \[ha.vaṁ. 2.7.14\] iti \| tac ca duḥkhāprāpty-artham eva
\|\|13-14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho prema-balaṁ śrī-yaśodāyā
ity āha---**na ca** iti yugmakena \| vyāpakatvena **bahir nāsti** atas
tat-pratiyogitayā pratītam **antaram** api **nāsti** \| evaṁ
**pūrvāpare** api **jagac ca ya** iti kāraṇa-vyatireke kārya-vyatirekāt
yad ananyat jagat ity arthaḥ \| tataś ca tac-chaktyaiva jagac-chaktes
tad-aṁśāṁśa-bhūtayā rajjvā kathaṁ tad-bandhaḥ syāt ? na ha vahnim arciṣo
daheyur iti bhāvaḥ \| sarvatraiva nañ-prayogas
tat-tad-abhāva-dārḍhyārtham \| ata eva samuccaye **ca**-kārāv
**api**-śabdaś ca \| tam eva babandha yat-tadoḥ sāmānādhikarṇayān na ca
svarūpāntaram ity arthaḥ \|\|13\|\|

yathā prākṛtaṁ bālaṁ tathaiva ca tarhi kathaṁ babandha ?
tatrāha---**martya-liṅgaṁ** dṛśyamāna-manuṣya-bālakākāraṁ tarhi kathaṁ
na cāntar ity-ādi ? tatrāha---**adhokṣajam** indriya-jñātātītarūpam \|
ata eva---

> nityāvyakto'pi bhagavān īkṣyate nija-śaktitaḥ \|
>
> tām ṛte paramātmānaṁ kaḥ paśyed amitaṁ prabhum \|\|

iti nārāyaṇādhyātma-dṛṣṭyā na kenāpi vyajyata ity **avyaktaṁ**
ubhayathāpy acintya-svarūpa-tad-dharmam ity arthaḥ \| śrutiś ca, arvāg
devā asya visarjanenātha ko veda yata ābabhūva \[ṛg-veda-khila[^58]\]
ity ādyā tasmāt

> acintyāḥ khalu ye bhāvā na tāṁs tarkeṇa yojayet \|
>
> prakṛtibhyaḥ paraṁ yat tu tad acintyasya lakṣaṇam \|\|

ity udyama-parvādy-upadeśena śrutes tu śabda-mūlatvāt \[2.1.27\] iti
nyāyena asthūlo nara-madhyamo vyāpako harir ity-ādi,

> asthūlaś cānaśuś caiva sthūlo'ṇuś caiva sarvataḥ \|
>
> avarṇaḥ sarvataḥ proktaḥ śyāmo raktānta-locanaḥ \|\|
>
> aiśvarya-yogādbhagavān viruddhārthobhidhīyate \|

iti śrī-madhvācārya-darśita-śruti-purāṇa-prāmāṇyena tathaiva tūrīyam
aturīyam ātmānam anātmānam ugram anugraṁ vīram avīraṁ mahāntam amahāntaṁ
viṣṇum aviṣṇuṁ jvalantam ajvalantaṁ sarvato-mukham asarvato-mukham iti
nṛsiṁha-tāpanī-dṛṣṭyā,

> mayā tatam idaṁ sarvaṁ jagad avyakta-mūrtinā \|
>
> mat-sthāni sarva-bhūtāni na cāhaṁ teṣv avasthitaḥ \|\|
>
> na ca mat-sthāni bhūtāni bhūtāni paśya me yogam aiśvaram \| \[gītā
> 9.4-5\]

iti sākṣāc-chrī-svayaṁ-bhagavad-upadeśena
pratyekācintya-viruddhāviruddhānanta-śaktimayatvāt ghaṭata eva yugapat
tad-dvayam apīty arthaḥ \| ataḥ śrīmatyā mātraiva nijāṅka-praviṣṭasyāpi
tasya mukhāntar-viśvaṁ dṛṣṭaṁ sarva-rajjubhir api dvy-aṅgula-mātraṁ na
pūrayitavyam iti ca \| ataḥ svābhāvikācintya-śaktitvāt māyā-kalpanā ca
parāstā kl̥pta-parigrahe laghuḥ kl̥pta-parigraha iti nyāyāt vyarthatvāc ca
tarhi kathaṁ tad vibhutvaṁ tasyāṁ nāsphurat ? tatrāha---**ātmajaṁ
matvā** vātsalya-rasa-pūrṇa-manastvena tad-aṁśācchādanād ity arthaḥ \|
tac ca bandhanam udare jñeyaṁ dāmodaratvena prasiddhatvād atra noktaṁ \|
śrī-harivaṁśe tūktaṁ dāmnā cevodare baddhvā praty abandhad ulūkhale
\[ha.vaṁ. 2.7.14\] iti \| tac ca duḥkhāprāpty artham eva vastuto
bandhanaṁ tu bhayena gamana-śaṅkayaiva kṛtam ulūkhalaṁ
purodvārābhyantara-patitam anyad eva jñeyaṁ
dvārāgryāvasthānocitacaityataru-yugala-samīpagatvāt caityatvaṁ cāgre
vakṣyate \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** na cāntar iti \| kiṁ ca \|\|13\|\|

**bhagavat-sandarbhaḥ 27:** vibhutvaṁ cāha---**na cāntar** iti \| ṭīkā
ca--- bandhanaṁ hi bahiḥ-parītena dāmnā antarāvṛtasya bhavati \| tathā
pūrvāpara-vibhāgavato vastunaḥ pūrvato dāma dhṛtvā paritaḥ pariveṣṭanena
bhavati \| na tv etad astīty āha---na cāntar iti \| kiṁ ca, vyāpakena
vyāpyasya bandho bhavati \| tac cātra viparītam ity āha---pūrvāparam iti
\| kiṁ ca, tad-vyatiriktasya cābhāvān na bandha ity āha---jagac ca yaḥ
iti \| taṁ martya-liṅgam adhokṣajam ātmajaṁ matvā babandheti \|ity eṣā
\|\|

**jagac ca yaḥ** ity atra yasya kāraṇasya vyatirekeṇa kāryasya jagato
vyatirekaḥ syād iti, tad-ananyasya jagatas tac-chaktyaiva śaktes
tad-aṁśāṁśa-rūpayā rajjvā kathaṁ bandhaḥ syāt ? na hi vahnim arciṣo
daheyur iti bhāvaḥ \|

**taṁ martya-liṅgam** ity-ādau \| ṭīkā-kṛtām ayam abhiprāyaḥ---nanu
sarva-vyāpakaṁ kathaṁ babandha ? na hi brahmāṇḍa-golakādikam api kaścid
badhnāti \| tatrāha---martya-liṅgaṁ manuṣya-vigraham \| tarhi kathaṁ
vyāpakatvaṁ ? tatrāha---adhokṣajam adhaḥ-kṛtam indriyajaṁ jñānaṁ yena,
taṁ sarvendriya-jñānāgocaraṁ pratyakṣādi-pramāṇair acintya-svarūpam ity
arthaḥ \| tasmāt tad-ākāratve'pi tasmin vibhutvam asty eveti bhāvaḥ \|
adhokṣajatvād evāvyaktatvam api vyākhyātam iti tan noddhṛtam \|

nanu manuṣya-vigrahatve'py aparityakta-vibhutvaṁ kathaṁ mātur nāsphurat
? tatrāha---ātmajaṁ matveti \| vatsalādy-abhidha-prema-rasa-viśeṣasya
svabhāvo'yam \| yad asau svānanda-pūreṇa tasya tādṛśatvaṁ praty
anubhava-paddhatim āvṛṇotīty arthaḥ \| itthaṁ cātad-vīrya-kovidatvaṁ
tasyā māhātmyam eva taṁ rajjubhir baddham api kartus tasya
prema-rasasyānubhāva-rūpatvāt \| tad uktam---nemaṁ viriñco na bhava
\[bhā.pu. 10.9.20\] ity-ādi \|

**prākṛtaṁ yathā** ity anena **adhokṣajam i**ty anena ca vastuno
vyāpakatvaṁ māyayā tu martya-liṅgatvam ity api parihṛtam \| yad dhi
tarka-gocaro bhavati, tatraiva kadācid asambhava-rīti-darśanena
sābhyupagamyate, yat tu svata eva tad-atītaṁ, tatra tat-svīkṛtir
atīva-mūrkhatā \| yathā bāḍava-nāmno vahner jala-nidhi-madhya eva
dedīpyamānatāyām aindrajālikatā-svīkaraṇam \| śrutiś ca---arvāg devā
asya visarjanenātha ko veda yata ābabhūva \[ṛ.ve. 10.129.6\] ity-ādyā \|

kiṁ ca, yad gataṁ bandhanaṁ tasya śrī-vigrahasyaiva vyāpakatvaṁ
vivakṣitaṁ yat-tadoḥ sāmānādhikaraṇyāt \| tasyās
tatrākovidatvopapādanatvāc ca \| tatra vigrahatvaṁ paricchinnāyām eva
sambhavati, kara-caraṇādy-ākāra-sanniveśāt \| tasmād asyaiva tasmin
paricchinnatvaṁ vibhutvaṁ ca yugapad eva \| mūla-siddhānta eva
paraspara-virodhi-śakti-śata-nidhānatvaṁ tasya darśitam \| dṛśyate'pi
loke tridoṣaghna-mahauṣadhīnāṁ tādṛśatvam \|

tathaiva vibhutvam uktaṁ brahma-saṁhitāyām---

> panthās tu koṭi-śata-vatsara-saṁpragamyo
>
> vāyor athāpi manaso muni-puṅgavānām \|
>
> so'py asti yat-prapada-sīmny avicintya-tattve
>
> govindam ādi-puruṣaṁ tam ahaṁ bhajāmi \|\| \[bra.saṁ. 5.40\] iti \|

śrutiś ca madhva-bhāṣya-pramāṇitā---asthūlo'naṇur amadhyamo
madhyamo'vyāpako vyāpako harir ādir anādir aviśvo viśvaḥ saguṇo nirguṇaḥ
iti \|

tathaiva nṛṣiṁha-tāpanī ca---turīyam aturīyam ātmānam anātmānam ugram
anugraṁ vīram avīraṁ mahāntam amahāntaṁ viṣṇum aviṣṇuṁ jvalantam
ajvalantaṁ sarvato-mukham asarvato-mukhaṁ \[nṛ.tā.u. 2.3\] ity-ādikā \|

brahma-purāṇe---

> asthūlo'nurūpo'sāv aviśvo viśva eva ca \|
>
> viruddha-dharma-rūpe'sāv aiśvaryāt puruṣottamaḥ \|\| iti \|\|

tathaiva dṛṣṭaṁ śrī-viṣṇu-dharme---

> paramāṇv-anta-paryanta-sahasrāṁśāṇu-mūrtaye \|
>
> jaṭharāntāyutāṁśānta-sthita-brahmāṇḍa-dhāriṇe \|\| iti \|\|

ataḥ śrī-gītopaniṣadaś ca---

> mayā tatam idaṁ sarvaṁ jagad avyakta-mūrtinā \|
>
> mat-sthāni sarva-bhūtāni na cāhaṁ teṣv avasthitaḥ \|\|
>
> na ca mat-sthāni bhūtāni paśya me yogam aiśvaram \| \[gītā 9.4-5\] iti
> \|

avyakta-mūrtineti tādṛśa-rūpatvād
buddhi-vaibhavāgocara-svabhāva-vigraheṇety arthaḥ \|\|13-14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha kautukena
dadhi-bhāṇḍa-bheda-navanītāpahāra-cāpala-jāta-kopā vrajeśvarī punar evaṁ
cāpalyaṁ mā karotv iti sva-tanayaṁ vininīyur dāmnā babandheti tasya
līlā-stavaṁ darśayati---**na cāntar na bahir** ity-ādi \| yasya **na
cāntaḥ** prākṛtavad dhātu-sambandhaḥ \| **na bahis**
tvag-ādi-sambandho'pi \| yasyāntar-bahir ānanda-ghanatvāt \| athavā,
antar antaryāmitvaṁ bahiḥ paricchinnatvam \| nāntar na bahir ity antar
bahir eka-rūpatvam \| athavā, antar antaraṅgā bahir bahiraṅgā na yasya
sarva-samam \| **na pūrvaṁ** na prāk **nāpi cāparaṁ** na paścāt \| aham
evāsam evāgre \[bhā.pu. 2.9.32, 6.4.47[^59]\] iti svokteḥ \| atha ca, yo
jagataḥ pūrvaś cāparaś ca bahiś ca \| anāditvāt pūrvaḥ \| anantatvād
aparaḥ para ity arthaḥ \| apāvṛtatvād bahir jagato yo jagac ca
jagad-ādhāratvāt \| evambhūtaṁ taṁ śrī-kṛṣṇaṁ vigrahaṁ kathaṁ badhnātv
iti pūrvoktam atad-vīrya-kovidatvaṁ vrajeśvaryā vātsalyenaiva kṛtam \|
na tv ajñānena \|\|13\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** brahmādi-stamba-paryantaṁ
sva-māyā-guṇair nibadhnantam api sarva-vyāpakam api mahā-maheśvaraṁ taṁ
sva-prema-balād eva paṭṭa-maya-**dāmnā babandha** apīty āha---**na ca**
iti dvābhyāṁ \| bandhanaṁ hi bahiḥ-parītena **dāmnā** āvṛtasya
paricchinnasya vastunaḥ sambhavati \| yasya tu vibhūtvād **bahir na**
vidyate tat-pratiyogitvād **antaś ca na** vidyate, tatra kva vā dāmnā
sthātavyam ?

kiṁ vā, tenāvarītavyam iti bhāvaḥ \| sarva-deśa-vyāpakatvam uktvā
prasaṅgāt sarva-kāla-vyāpakatvam āha---**na pūrvaṁ nāpi cāparam** iti \|
yasmāt prāk paścāt kālau nas ta ity arthaḥ \| kiṁ ca, vyāpakena
vyāpyasya bandho bhavati tac cātra viparītam ity āha---**pūrvāparam**
iti \| **jagac ca ya** iti tac-chakti-kāryatvād ity arthaḥ \| tataś ca
sampūrṇena jagatāpi tad-bandho na sambhavet \| kiṁ punar
jagad-aṁśāṁśa-bhūtena dāmnety arthaḥ \| na ca sākāratvena tasya
vibhutvaṁ sambhaved iti vācyaṁ sākārasyaiva tasyodare sarva-jagata
idantāspadasya yaśodayā dṛṣṭatvāt tarhi sā kathaṁ babandha ?
tatrāha---**tam ātmajaṁ matvā** asādhāraṇa-vātsalya-prema-viṣayī-kṛtyety
arthaḥ \| tasya premādhīnatvāt vibhutve'py acintya-śaktyaiva bandhanam
iti bhāvaḥ\| **avyaktaṁ** prema-vaśyatvād eva
pracchannībhūta-mahaiśvaryaṁ, **martya-liṅgaṁ** manuṣyākāraṁ tad apy
**adhokṣajam** atīndriyam \| **yathā prākṛtaṁ** badhnāti tathaiva
cit-puñjam api **taṁ babandha** ity aho prema-balaṁ yasyā iti bhāvaḥ
\|\|13-14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.9.15 \|\|**

**tad dāma badhyamānasya svārbhakasya kṛtāgasaḥ \|**

**dvy-aṅgulonam abhūt tena sandadhe'nyac ca gopikā \|\|**

**śrīdhara-svāmī (bhāvārtha-dīpikā) : dvy-aṅgulor** na dvābhyām
aṅgulābhyāṁ **ūnam** apūrṇam \|\|15-16\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yāvad vai taṁ na nivartate
tāvan nāhaṁ vaśyo bhavāmīty aṅgula-dvayonatvena dyotitam iti bhāvaḥ \|
yad vā, nāhaṁ rajjubhir baddhuṁ śakyaḥ, kintu dvāv eva mama
bandhana-hetū bhakti-vairāgya-rūpāv iti \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** dvy-aṅgulonam ity-ādi
\| dvābhyām aṅgulībhyāṁ ūno'haṁ kadāpi na baddho bhavāmi \| ekaṁ
bhakta-pariśramaḥ, aparaṁ madīyā kṛpeti \| yadaitad dvayaṁ bhavati, tadā
baddhaḥ syām iti dvy-aṅgulona-śabda-tātparyārthaḥ \|\|15-17\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sva-śabdena kṛtāgama ity
anena ca bandhana-yogyatoktā, aparādhe hi para-bālakavad upekṣānaucityāt
\| dvy aṅgulonam iti dvi-caṇakādivallokoktir ityā svalpa-mātratve
tātparyam \| yad vā, triṣu bhakti jñāna-karmasu madhye dvābhyāṁ
jāna-karmabhyāṁ svasyālabhyatvāt tathā darśitam anyaṁ dāma
sandhānañcātibhītyā tasya palāyanam āśaṅkyāsmin baddhaṁ trayaṁ dhṛtvā
bhrāmaṁ bhrāmam \| kiṁ vā, hastenaikena taṁ gṛhītvā hastāntareṇa
dāma-saṅgrahaṇāt \| kiṁ vā, dāsyādibhiḥ kābhiścat kautukena tad arpaṇāt
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sva-śabdena kṛtāgasa ity
anena ca bandhana-yogyatoktā, aparādhe hi para-bālakavad upekṣānaucityāt
\| dvy-aṅgulonam iti dvi-caṇakādival-lokokti-rītyā svalpa-mātratve
tātparyam \| yad vā, triṣu bhakti-jñāna-karmasu madhye dvābhyāṁ
jñāna-karmābhyāṁ svasyālabhyatvāt tathā darśitam anya-dāma-sandhānaṁ
cātibhītyā tasya palāyamāna-śaṅkyāsmin baddhaṁ trayaṁ dhṛtvā bhrāmaṁ
bhrāmam \| kiṁ vā, hastenaikena taṁ gṛhītvā hastāntareṇa
dāma-saṅgrahaṇāt \| kiṁ vā, dāsyādibhiḥ kābhiścit kautukena tad-arpaṇāt
\|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** tataś cārabdhe bandhane
paricchinnasyāpi vyāpakatvam āpādayituṁ purāntarvartinībhiḥ kautukāt
sarvataḥ sarva-gopikābhir ānītābhī rasanābhir api paraspara-grathitābhir
api bandhanā-paryāptāv upasthitāyāṁ punar anyābhir api grathane'pi
dvy-aṅgula-mātronatā jāyata ity āha---dvy-aṅgulonam ity-ādi \| prathamaṁ
yad ānītaṁ dāma, tad dvy-aṅgulonam abhūt \| tad-anantaraṁ yad ānīya
tatra grathitam, tad api dvy-aṅulonam iti krameṇa sarveṣām eva
paraspara-grathitānām api dvy-aṅula-mātronatā yad āsīt, tatraitad bījam
\| na cāntar bahir ity-ādy-ukta-prakāro bhagavān bandhum aśakya eva \|
kintu dvābhyām eva baddho bhavati---bhakta-pariśramaḥ, svaysa kṛpā ceti
\| tad-dvitayaṁ yadā yugapad bhavati, tadaiva baddho bhavatīty arthaḥ \|
tad yāvan nābhūt tāvad eva dvy-aṅgula-nyūnateti dvi-śabdopādānam
\|\|15-17\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** premnā sambhaviṣyaty api
tasya bandhane prathamaṁ tad-ākārasya mātṛ-kroḍa-paricchinnasyāpi
vibhutvam āha tribhiḥ---tad-dāmeti \| sahacaraiḥ saha khelanaṁ
para-gṛheṣu dadhi-cauryaṁ cāvaśyakaṁ prātyahikaṁ kṛtyaṁ cikīrṣor mama
bandhanaṁ mā bhavatv iti tad-icchāyāṁ jātāyāṁ mat-prabhuṁ kā badhnīyād
iti tadīya satya-saṅkalpatā śaktyā preritā vibhutā-śaktiḥ sahasaiva
tad-dehe prādurāsīd ity āha---**dvyaṅulonaṁ** dvābhyām aṅgulībhyām
apūrṇam \| tataś ca **tena** dāmnā saha anyad dāma **sandadhe** granthiṁ
dattvā jugumphety arthaḥ \|\|15\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.9.16 \|\|

**yadāsīt tad api nyūnaṁ tenānyad api sandadhe \|**

**tad api dvy-aṅgulaṁ nyūnaṁ yad yad ādatta bandhanam \|\|**

**śrīdhara-svāmī (bhāvārtha-dīpikā) :** *pūrva-ślokasya vyākhyā
draṣṭavyā \|*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yad sandhitam āsīt tad api
\| tena sandhita-sandhitena \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *pūrva-ślokasya
vyākhyā draṣṭavyā \|*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yadity asyānyadity anena
pūrveṇānvayaḥ, yad-yasmād iti vā, badhyateneneti bandhanaṁ dāma yad-yad
ādatta tat sarvam api dvy aṅgulaṁ nyūnam evāsīd iti pūrveṇānvayaḥ
\|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yad ity asyānyad ity anena
pūrveṇānvayaḥ \| yad yasmād iti vā \| badhyate'neneti bandhanaṁ dāma yad
yad ādatta tat sarvam api dvy-aṅgula-nyūnam evāsīd iti pūrveṇānvayaḥ
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** (pañcadaśama-ślokasya ṭīkā
draṣṭavyā) \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** badhyate'neneti
**bandhanaṁ** dāma \|\|16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** badhyate'nena bandhanam
\|\|16\|\|

**\...**

**\|\| 10.9.17 \|\|**

**evaṁ sva-geha-dāmāni yaśodā sandadhaty api \|**

**gopīnāṁ susmayantīnāṁ smayantī vismitābhavat \|\|**

**śrīdhara-svāmī (bhāvārtha-dīpikā) : smitaṁ** kurvatīnāṁ madhye svayam
api **hasantī vismayam āpa** \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vismayam āpa*---\"ko'yaṁ
devo yakṣo daityo vā yato bandhaṁ nāpnoti ?\" iti **vismitā babhūva** \|
na tu tasya svābhāvikī mahima-rūpāṁ siddhiṁ vedeti bhāvaḥ \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** suṣṭhu smayantīnāṁ
smayamānānām api gopīnām \| anādare ṣaṣṭhī \| atinirbandhena prayatnaś
cikīrṣamāṇe'pi putra-bandhane sāmarthyābhāvāt paramāścaryeṇa tāsāṁ yat
susmayanaṁ, tad apy anāhatyety arthaḥ \| sva-gehe yāni dāmāni tāni
sarvāṇy api sandadhatī satī \| yad vā, sandadhatī bandhanābhiniveśena
sandhānaṁ kurvaty api, saptamy-arthe ṣaṣṭhī \| gopīṣu smayantīṣu
vismitābhavat \| sarvaiḥ samucitair api dāmabhir dvy-aṅgulāpūrteḥ \|
evaṁ bālya-līlāyām eva pāramaiśvaryeṇa
bhagavattā-bhara-prakaṭana-mādhuryam api pūrvavad ūhyam \| tathā
bālaka-rūpeṇa paricchinnatve'py ananta-dāmabhir dvy-aṅgulāpūrtyā
tasyaivāparicchinnatvam eva \|

nanv ekam eva vastu tenaiva paricchinnam aparicchinnaṁ ceti viruddham \|
sa paricchedaḥ prātītikaḥ pāramarthiko vā ? yadi tu prātītikas tarhi
pratīter vāstavatvābhāvāt paricchedasya mithyātvam eva, yathā
bahu-yojana-sahasra-vistārasya ravi-maṇḍalasya hasta-mātratayā pratīteḥ
\| yadi tu pāramarthikas tarhi tasāparicchinnatvaṁ vadan jana
upahāsāspadam eva syāt, yathā karatala-sthasya hariṇ-maneḥ \|
atrocyate---prākṛte vastuny evāyaṁ niyamaḥ \| tarkāpratiṣṭhānāt \[ve.sū.
2.1.11\] iti nyāyād acintyaiśvaryatvāc ca tarkāgocare bhagavati sarvo'pi
virodhaḥ samādhīyata eva \| tathā coktaṁ skanda-purāṇe
prabhāsa-khaṇḍe---

> acintyāḥ khalu ye bhāvā na tāṁs tarkeṇa yojayet
>
> prakṛtibhyaḥ paraṁ yac ca tad acintyasya lakṣaṇam \|\| iti \|

ata eva kaurme---

> asthūlaś cānaṇuś caiva sthūlo'ṇuś caiva sarvataḥ \|
>
> avarṇaḥ sarvataḥ proktaḥ śyāmo raktānta-locanaḥ \|
>
> aiśvarya-yogād bhagavān viruddhārtho'bhidhīyate \|\| iti \|

evaṁ sarvatronneyam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** suṣṭhu smayantīnāṁ
smayamānānām api gopīnām \| anādare ṣaṣṭhī \| atinirbandhena
sandhīyamāne'pi muhur bandhane rajju-paryāyair aparyavasite
paramāścaryeṇa yac ca tāsāṁ susmitaṁ tad apy anādrṭyety arthaḥ \|
sva-gehe yāni dāmāni manthana-netrāṇi tāni sarvāṇy api sandadhatī satī
\| yad vā, sandadhatī bandhanābhiniveśena sandhānaṁ kurvaty apy abhavat,
saptamy-arthe ṣaṣṭhī \| gopīṣu smayantīṣu satīṣu svayam api smayantī
vismitāpy abhavat \| ato'smin dine sa-putrā śrī-rohiṇy api
śrīmad-upanandādi-gṛhe nimantritaiva gatāsīd iti gamyate, anyathā sā
nyavarayiṣyad iti \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yatra sthite'pi premaṇi
bhakta-vaiyagrya-viśeṣa-taj-jñāna-tat-kṛpā-viśeṣābhyāṁ dvābhyām ūnatvena
tad-vaśaṁ karaṇaṁ na syād ity eṣā tu daivī sūcanā \| vakṣyate ca, dṛṣṭvā
pariśramaṁ kṛṣṇaḥ kṛpayāsīt sva-bandhane \[10.9.18\] iti \| ataḥ
śrī-rohiṇy-ādi-śrīmad-upanandādi-gṛhe nimantritaiva gatāsīd iti labhate
\| anyathā sā vātsalyād avārayiṣyad iti \|\|17\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** (pañcadaśa-ślokasya ṭīkā
draṣṭavyā) \|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** gopīnāṁ gopīṣu
prativeśi-purandhrīṣu **susmayamānāsu** satīṣu **vismitety** aho
muṣṭi-parimitam asyodaraṁ śata-hasta-parimitena dāmnāpi na veṣṭyate \|
tatrodaraṁ tilamātram api na vipulībhavati \| dāmāpy aṅguli-mātram api
na nyūnībhavati \| tad api veṣṭanaṁ na pūryata ity eko vismayaḥ \|
prativāram eva veṣṭane dvy-aṅgula-nyūnataiva na tu
try-aṅgula-catur-aṅgulādi-nyūnateti dvitīyaṁ vismayaḥ \|\|17\|\|

**\...**

**\|\| 10.9.18 \|\|**

**sva-mātuḥ svinna-gātrāyā visrasta-kabara-srajaḥ \|**

**dṛṣṭvā pariśramaṁ kṛṣṇaḥ kṛpayāsīt sva-bandhane \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svamātuḥ kṛpayā
sva-bandhane āsīt svayaṁ baddho'bhūd ity athaḥ \| svinna-gātrāyā ity
anena tasyā vairāgyaṁ sūcitam \| eka-sambandhi-jñānam
apara-sambandhi-smārakam iti nyāyena jñānam api tasyā jātam iti
jñāna-vairāgyayoḥ sadā sāhacarya-niyamāt vismayam āha---muṣṭi-parimitam
apy asyodaraṁ śata-hasta-mita-dāmnāpi na veṣṭyate'ho udaraṁ tila-mātram
api na vipulībhavati dāmāpy aṅguli-mātram api na nyūnībhavati tad api
veṣṭanaṁ na pūryate ity eko vismayaḥ \| prativāram eva veṣṭane
dvy-aṅgula-nyūnataiva na tu try-aṅgulādi-nyūnateti dvitīyo vismayaḥ \|
tataś cāho maṇimayānati-dīrgha-kiṅkiṇī-ceṣṭitāvalagnasya
gṛhasthita-sarva-dāmabhir api yad bandhanaṁ na niṣpadyate tad asya
śubhaṁ yad bālakasya lalāṭe vidhātrā bandhanaṁ na likhitam ity anumīyate
tad ato he yaśode viramyatām iti punardhrī-jana-pratibodhatayāpi
yaśodayādya sandhyā-paryantam ady etad-grāma-sthair api dāmabhir
grathitair etad udarasyāvadhir adhijigamiṣaṇīya iti prauḍha-vādavatyā
putrābhimatyā parameśvara-bandhanodyame parityakte sati
bhakta-bhagavator madhye bhakta-haṭha eva tiṣṭhed ity ato mātuḥ śramam
ālakṣya mātṛ-vatsalo bhagavān eva sva-haṭhaṁ tatyājety āha---sva-mātur
iti \| kṛpayeti \| sarva-śakti-cakravartinī parama-bhāsvatī kṛpā-śaktir
eva bhagavac-cittaṁ navanītam iva vidrutīkṛtya
satya-saṅkalpatā-vibhutāśaktī sahasaivāntardhāpayā māsety arthaḥ \|
pariśramaṁ kṛpayety ābhyām ity asūci \| yāvad bhakta-niṣṭhā bhajanotthā
śrāntis tad-darśanotthā sva-niṣṭhā kṛpā ceti dvābhyām eva bhagavān
baddho bhavet \| te dve yāvan nābhūtāṁ tāvad dvy-aṅgulonatāsīt tayor
udbhūtayos tu baddho'bhūd iti premṇā sva-bandhana-prakāraḥ svayam
udāhṛto bhagavateti \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** tathā ca svamātuḥ
svinna-gātrāyāḥ iti mātṛ-rūpasya bhaktasya yadā pariśrama āsīt, tadaiva,
kṛpayāsīt sva-bandhane iti sva-kṛpāpi jātā \| baddho'pi babhūva
\|\|18\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.129\] atha pūrvaṁ
mahā-bhāgeti sūcitaṁ śrī-nandād api viśiṣṭaṁ bhagavatyāḥ śrī-yaśodāyā
māhātmyam \| tatraikadā navanīta-priya-sva-putrārthaṁ sneha-bhareṇa
svayaṁ dadhi mathnatī śrī-yaśodā tadānīm eva stanya-kāmenāgataṁ
mathana-daṇḍa-grahaṇena tad-vighnam ācarantaṁ sva-sutaṁ stanyaṁ
pāyayantī, tad-artham eva sāra-grahaṇāya cullīm āropitaṁ
payo\'titāpenodricyamānaṁ dṛṣṭvā, atṛptam api tam utsṛjya, tatra gatvā,
tad uttāryāgatā, dadhi-mathana-bhāṇḍaṁ śanaiḥ śilā-putreṇa
sva-putreṇādho-bhagnaṁ dṛṣṭvā, taṁ cādṛṣṭvānveṣayantī gṛha-madhye
haiyaṅgavaṁ corayantaṁ kṣipantaṁ ca pakṣa-dvārato bahir-bhūya tatra
sthāvaratve udūkhalopary upaviśya markaṭa-śāvakān navanītam āśayantaṁ
vīkṣya yaṣṭim ādāya, śanais tat-pṛṣṭhato gacchantīyaṁ tam atha
palāyamānam anu dhāvantī vegena dhṛtvā, prarudantaṁ bhartsayantī
putra-vatsalā yaṣṭiṁ tyaktvā, hitecchayā bandhum icchantī
sva-bālakasyodare dhṛtaṁ dāma loke saṁkhyālpakatayā prasiddhenāṅgulīnāṁ
dvayenonaṁ vīkṣya bahubhiḥ sva-geha-dāmabhiḥ sandhīyamānam api
tathaivālokya parama-vismitā pariśrāntā ca yadābhṛt tadānīṁ
tad-viṣayakaṁ śrī-kṛṣṇa-vātsalya-viśeṣaṁ śrī-śukadeva-pādā
avarṇayan---**sa mātuḥ** \[bhā.pu. 10.9.18\] iti dvābhyām \|

sa pariccheda-trayātīta-tanur api kṛṣṇo mātuḥ pariśramaṁ paramāyāsaṁ
jñātvā kṛpayā svasya bandhane āsīt bandhanānarho\'pi
sva-kāruṇya-viśeṣeṇa bandhanaṁ svayaṁ svīkṛtavān ity arthaḥ \| sva-mātur
iti pāṭhe nityātma-mātṛ-rūpeṇa vartamānāyāḥ parama-prasāda-yogyāyāś cety
arthaḥ \| śrama-lakṣaṇaṁ-svinna-gātrāyāḥ prasvedārdra-sarvāṅgā iti tathā
visrasta-kabarebhyaḥ keśa-bandhebhyaḥ srajaḥ kabarāḥ srajaś ca vā yasyā
iti ca \| etac ca
bandhana-svīkāra-hetu-sneha-bhara-vikāra-lakṣaṇatve\'pi draṣṭavyam
\|\|129\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** sa nijāśeṣa-bhagavattā
sāra prakaṭana-paraḥ kṛṣṇaḥ sarva-cittākarṣaka-līlaḥ \| sveti pāṭhe
śrī-devakīto\'pi svīyatvena vātsalya-viśeṣa-pātraṁtvaṁ bodhyate \| ata
eva kṛpayā sva-bandhane dughaṭe\'py āsīt, dvy aṅgula-pūraṇena bandhanam
aṅgīcakārety arthaḥ \| yad vā, svasya pariśramaṁ dṛṣṭvā svinna-gātrāyāḥ
sva-pariśrama darśana khedena svinnāṅgyā mātuḥ kṛpayā vātsalyena
sva-bandhane mātṛ-kartṛka-bandhane āsīd-bandho\'bhūd ity arthaḥ \|
viśeṣeṇa srastāḥ khaṇḍa-khaṇḍaśaḥ sarvatra patitāḥ kabarāt srajaḥ \| kiṁ
vā, visrastaḥ svarvataḥ skhalitaḥ kabaraḥ srajaś ca yasyāḥ sā \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa
nijāśeṣa-bhagavattā-sāra-prakaṭana-paraḥ kṛṣṇaḥ sarva-cittākarṣaka-līlaḥ
\| sveti pāṭhe śrī-devakīto'pi svīyatvena vātsalya-viśeṣa-pātratvaṁ
bodhyate \| ata eva kṛpayā sva-bandhane durghaṭe'py āsīt \|
dvy-aṅgula-pūraṇena bandhanam aṅgīcakārety arthaḥ \| yad vā, svasya
pariśramaṁ dṛṣṭvā svinna-gātrāyāḥ sva-pariśrama-darśana-khedena
svinnāṅgyā mātuḥ kṛpayā vātsalyena sva-bandhane mātṛ-kartṛka-bandhane
āsīd baddho'bhūd ity arthaḥ \| viśeṣeṇa srastāḥ khaṇḍa-khaṇḍaśaḥ
sarvatra patitāḥ kavarāt srajaḥ \| kiṁ vā, visrastaḥ sarvataḥ skhalitaḥ
kavaraḥ srajaś ca yasyāḥ sā \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** atha tad-dvayasya samāveśe
sati baddho'pi babhūveti darśayati---sva-mātuḥ svinna-gātrāyā ity-ādi \|
mātṛ-rūpasya bhaktasya pariśramo jātaḥ \| svasyāpi kṛpā ca jātā \|
dvābhyāṁ dvy-aṅgula-nyūnatā ca gatā \| baddho'pi babhūveti rahasyam
\|\|18\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tataś cāho maṇimayān
atidīrgha-kiṅkiṇī-veṣṭitāvalagnasyāsya gṛha-sthita-sarva-dāmabhir api
yad bandhanaṁ na niṣpadyate, tad asya śubham \| yat bālakasya
lalāṭa-patre vidhātrā bandhanaṁ na likhitam ity anumīyate tad ita
udyamāt priya-sakhi yaśode viramyatām iti purandhrī-jana-prabodhitayāpi
yaśodayādya sandhyā-paryantam apy etad-grāma-sthair api dāmabhir
grathitair etad udarasyāvadhir adhijigamiṣaṇīya iti prauḍha-vādavatyā
putrābhimatyā parameśvara-bandhanodyame hy aparityakte sati
bhakta-bhagavator madhye bhakta-haṭha eva tiṣṭhed ity ato mātuḥ śramam
ālakṣya mātṛ-vatsalo bhagavān eva sva-haṭhaṁ tatjājety āha---sa iti \|
**svamātur** iti ca pāṭhaḥ \| **kṛpayā** iti sarva-śakti-cakravartinī
parama-bhāsvatī kṛpā-śaktir eva bhagavac-cittaṁ navanītam iva
vidrutīkṛtya tatra svayaṁ prādurbhūya pūrvodbhūte satya-saṅkalpatā
vibhutā-śaktī tatra sahasaivāntardhāpayāmāsety arthaḥ \| atra
**pariśramam** iti kṛpayety ābhyāṁ dvy-aṅgula-nyūnatā samāhitā
bhakta-niṣṭhā bhajanotthā śrāntis tad-darśanotthā sva-niṣṭhā kṛpā ceti
dvābhyām eva bhagavān baddho bhavet \| te dve yāvan nābhūtāṁ tāvad
dvy-aṅgula-nyūnatā āsīt \| tayor udbhūtayos tu baddho'bhūd iti premnā
sva-baddhena prakāra sva-mātari svayam udāhṛto bhagavateti jñeyam
\|\|18\|\|

**\...**

**\|\| 10.9.19 \|\|**

**evaṁ sandarśitā hy aṅga hariṇā bhṛtya-vaśyatā \|**

**sva-vaśenāpi kṛṣṇena yasyedaṁ seśvaraṁ vaśe \|\|**

**śrīdhara-svāmī (bhāvārtha-dīpikā) :** na caivaṁ svātantrya-bhaṅga ity
āha---evaṁ sandarśiteti \| seśvaram idaṁ viśvaṁ vaśe yad adhīnam ity
arthaḥ \|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu svatantro bhagavān
iti sarvair gīyate bandhane ca tasya svatantratā-nāśena paratantratā
syād iti cet, tatrāha---*na caivam* iti \| *evam* ukta-rītyā \| **aṅga**
he nṛpa \| svasyātmano vaśo vaśavartī tena na hi tasyānyo vaśa-kartā,
sarvasya vaśī ity-ādi-śruteḥ \| yasya kṛṣṇasyedaṁ viśvaṁ vaśe \| tad
uktam---

> sa-surāsura-gandharva-sa-yakṣoraga-rākṣasam \|
>
> jagad-vaśe vartatedaḥ kṛṣṇasya sacarācaram \|\| iti \|

bhagavataḥ parama-pāramaiśvarye saty api prema-vaśyatā-nibandhanaṁ
bandhanam idaṁ parama-camatkāritvād bhūṣaṇam idaṁ, na tu dūṣaṇam ity
āha---evaṁ hariṇā svasyātmārāmatve bubhukṣayā pūrṇa-kāmatve'py atṛptyā
śuddha-sattva-svarūpatve'pi kopena svārājya-lakṣmīvattve'pi cauryeṇa
mahā-kāla-yamādi-bhayadatve'pi bhaya-palāyanābhyāṁ manograyānatve'pip
mātrā balād grahaṇena ānandamayatve'pi duḥkha-rodanena
sarva-vyāpakatve'pi bandhanena bhakta-vaśyatā svābhāviky eva svasya
samyag-darśitā \| ajñān prati darśanāyopayogābhāvād
brahma-bhava-sanatkumārādīn vijñān apy aticamatkāraṁ prāpayyānubhāviteti
nedam anukaraṇa-mātratvena vyākhyeyam \| darśayaṁs tad-vidāṁ loke ātmano
bhakta-vaśyatām ity atra tad-vidām iti prayogād iti bhāvaḥ \| sva-vaśena
svādhīnena kutaḥ svādhīnatvaṁ ? tatrāha---yasya cic-chakti-sāra-bhūtena
premṇaitasyānandātiśaya-pradarśanārtham eva bhakta-vaśyatvaṁ niṣpadyate
nānyatheti jñeyam \| iti cakravartī \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam etad adhyāyād
ārambhata ukta-prakāreṇa vā, aṅgeti prema sambodhane, hi niściaye \|
hariṇeti tathā bhaktānāṁ mano-haraṇāt sva-vaśena svatantreṇāpi, yataḥ
kṛṣṇena sākṣāt parameśvareṇety arthaḥ \| tad evābhivyañjayati---yasyeti
\| yad vā, sandarśitety atra hetuḥ---kṛṣṇenety uktārtham evaitat \|
samyag-darśiteti saṁ-śabdena brahmādibhyaḥ pūrva pūrva bhaktebhyas
tatyhā vīrāsan dauty asārathyādy anugṛhīta---śrī-yudhiṣṭhirādibhyo\'pi
mahān viśeṣaḥ sūcitaḥ---kenāpi sākṣāt tathā tad-bandhanāt \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, pūrṇatvaṁ
parameśvaratvaṁ ca sādhitaṁ tathā bubhukṣā tṛpty-abhāvaḥ kopaś cauryaṁ
bhayaṁ palāyanaṁ balād grahaṇaṁ rodanaṁ bandhanaṁ ca varṇitaṁ tat tad
apy antaratvena rahasyatvena bhavatām api rasa-hetutvena tāttvikam
evādhigamyate, tataḥ katham iva tādṛśe tat tad iti ucyate satyaṁ tatra
guṇaiḥ pūrṇatvam īśvaratvaṁ ca vartate tathāpi bhaktānugrahas tv avaśyaṁ
mantavyaḥ yaṁ vinā na te kasyāpi sukha-karā bhavanti \|
akomala-hṛdayatvenārocamānatvāt \| tatas tv eṣāṁ guṇatvam api hīyate
jana-sukha-hetavo dharmā hi guṇāḥ svataś ca nirdayatā-rūpo doṣa eva, na
ca tasmin na sambhavati sādhāraṇatvāpātenānaiśvaryāt---ayam
ātmāpahata-pāpmā eṣa u eva vāmanīḥ vāsāni vāmāni sarvāṇy abhiyanti iti
śruteḥ \| tasmāt sarveṣāṁ guṇatva-sādhako doṣāntara-virodhī ca sa eva
mukhyo guṇo mantavyaḥ \| yathaiva ṣaṣṭhe puṁsavana-vrata-prasaṅge sa
evādau paṭhitaḥ,

> yathā tvaṁ kṛpayā bhūtyā tejasā mahimaujasā \|
>
> juṣṭa īśa guṇaiḥ sarvais tato'si bhagavān prabhuḥ \|\| \[bhā.pu.
> 6.19.5\] iti \|

sa ca bhakty-anurūpa eva nyāyyaḥ, nyūnatve doṣasya tad-avasthatvāt,
tatra yadi sarvato bhāvena nirupādhi-tad-vaśatā-mayī bhaktiḥ syāt, tarhi
tasyāpi tad-vaśatva-paryantatā yuktā na caivam aiśvaryaṁ hīyate \|
anyatra jāgarūkatvāt yathā baddhasyāpi vakṣyamāṇayor
nalakūbaramanīgrīvayoḥ \| kim ca pratyuta, tena guṇena sarvākarṣaṇād
viguṇībhūyaivaiśvarya-vṛddhiḥ syāt \| ato bhakta-vaśyatāpy āvaśyakatā \|
tathā ca śrī-vaikuṇṭha-devena svayam apy uktam,

> ahaṁ bhakta-parādhīno hy asvatantra iva dvija \|
>
> sādhubhir grasta-hṛdayo bhaktair bhakta-jana-priyaḥ \|\| \[9.4.63\]
> ity-ādi \|

atra sādhubhir iti tad-grasta-hṛdayatve hetuḥ sādhuṣu
projjhita-kaitaveṣu mamāpi niṣkaitavatāyā eva yuktatvād ity arthaḥ \|
ataḥ sā ca vaśatā tad-anukūlatāntar-bhair īhāmayy eva syād iti
tad-bhāva-bhāvita-bḷayādi-bhāvatvād yuktaiva tasyāpi tat-tad-bhāviteti
atas tādṛśasyāpi śrī-kṛṣṇasya tādṛśaṁ bhāvaṁ tattvikam eva matvā
vismayānandābhyāṁ śrī-kunti-devy api mumoha yathā tad-vākya,

> gopy ādade tvayi kṛtāgasi dāma tāvad
>
> yā te daśāśru-kalilāñjana-sambhramākṣam \|
>
> vaktraṁ ninīya bhaya-bhāvanayā sthitasya
>
> sā māṁ vimohayati bhīr api yad bibheti \|\| \[bhā.pu. 1.8.31\] iti \|

tad etad abhiprety āha---evam iti \| evam ukta-prakāreṇa darśitā tatrāpi
samyak \| anyatra bandhana-paryanta-mamatā vilāsāspadatvābhāvāt \|
aṅgeti prema-sambodhane hi niścaye hariṇeti \| tathā bhaktānāṁ
manoharaṇāt sva-vaśena svatantreṇāpi yataḥ kṛṣṇena svayaṁ bhagavatety
arthaḥ \| tad evābhivyañjayeti---yasyeti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** evam api etat-prakāreṇaiva
samyag-darśitā na ūrdhvam astīti bhāvaḥ \|\|19\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhagavataḥ
parama-pāramaiśvarye 'sty api prema-vaśyatā nibandhanaṁ bandhanam idaṁ
parama-camatkāritvād bhūṣaṇam eva na tu dūṣaṇam ity āha---**evaṁ
hariṇā** svasya ātmārāmatve 'pi bubhukṣayā pūrṇa-kāmatve 'py atṛptyā
śuddha-satva-svarūpatve 'pi kopena svārājya-lakṣmīvatve 'pi cauryeṇa
mahā-kāla-yamādi-bhayadatve 'pi bhaya-palāyanābhyāṁ manograyānatve 'pi
mātrā balād-grahaṇena ānandamayatve 'pi duḥkha-rodanena sarva-vyāpakatve
'pi bandhanena **bhakta-vaśyatā** svābhāviky eva svasya **samyak
darśitā** ajñān prati darśanāya upayogābhāvāt
brahma-bhava-sanatkumārādīn vijñānam apy aticamatkāraṁ
prāpayyānubhāviteti nedam anukaraṇa-mātratvena vyākhyeyaṁ, darśayaṁs
tad-vidāṁ loke ātmano bhakta-vaśyatām \[10.11.9\] ity atra *tad-vidām
iti* prayogād iti bhāvaḥ \| **sva-vaśena** svādhīnenāpi, na tu, tarhi
kutaḥ svādhīnatvaṁ ? tatrāha---**yasya** iti \| cic-chakti-sāra-bhūtena
premṇaiva tasyānandātiśayārtham eva bhaktavaśyatvaṁ niṣpadyata iti prāk
prapañcitam \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.9.20 \|\|**

**nemaṁ viriñco na bhavo na śrīr apy aṅga-saṁśrayā \|**

**prasādaṁ lebhire gopī yat tat prāpa vimuktidāt \|\|**

**śrīdhara-svāmī (bhāvārtha-dīpikā) :** bhagavat-prasādam anye'pi bhaktā
labhante idaṁ tv aticitram iti saromāñcitam āha---nemam iti \| viriñcaḥ
putro'pi \| bhavaḥ svātmāpi \| śrīr jāyāpi \|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** lebhire ulūkhale yad yaṁ
prasādaṁ gopī yaśodāpa taṁ viriñcy-ādayo nāpur iti bhāvaḥ \| lebhire
dhānya-kuṭṭanam iti nighaṇṭuḥ \| ata evoktam abhiyuktaiḥ,

> yaśodāyāḥ paraṁ nāsti devatā iti me matiḥ \|
>
> yasyā ulūkhale baddho muktido muktim icchati \|\| iti \|

yathā-śrutas tu svāmi-caraṇair vyākhyāta eva \|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nemaṁ viriñca ity-ādi
\| vimuktir mukteḥ kaivalyād api viśiṣṭā yā dāsya-rūpā, tāṁ dadātīti \|
tasmāt śrī-kṛṣṇāt gopī yaśodā yat yaṁ prasādaṁ prāpa \| yat tad avyayam
\| tat ke lebhire ? na ko'pīty arthaḥ \| bhava brahmādayo'pi na lebhira
eva, ko'tra sandeha iti pratyekaṁ niṣedha-prādhānyāt na-kārāḥ \| imaṁ
taṁ na brahmā, na bhavaḥ, na śrīḥ \|

yad vā, nemam iti sarvanāma-padaṁ nemam api ardham api \| api-śabdaḥ
sarvatra yojyaḥ \| viriñco'pi bhavo'pi śrīr api na lebhire \|
atyantābhāve vīpsā \| trayāṇāṁ kartṝṇām eka-kriyāyā bahutvam, yathā
devadatto yajñadatto viṣṇumitraś ca gacchanti \| dvau nañau prakṛtārthaṁ
gamayataḥ iti nāśaṅkanīyam \| yathā, na khalu na khalu bāṇaḥ
sannipāto'yam asmin ity-ādi \| mā mā mānada ity-ādy-abhiyuktāḥ \| yad
vā, ete prasādaṁ na lebhire, na, lebhire eva, kintu nemaṁ naitādṛśaṁ,
gopī yat prāpa, na tādṛśam iti \|\|20\|\|

---------------------------------------------------------------------------------------------------------------------

**sanātana-gosvāmī (dig-darṣinī):** \[bṛ.bhā. 2.7.130\] aho
bhagavat-prasādam anye\'pi labhante, idaṁ tv aticitram iti
parama-vismitā bhakta-pravara-śrī-bādarāyaṇi-pādāḥ
sa-romāñcita-bāṣpa-kampa-vaiyagryam āhuḥ---**nemam** \[bhā.pu. 10.9.20\]
iti \|

**yat tat** anirvacanīyaṁ **prasādaṁ** \| **gopī** iti prema-viśeṣoktiḥ
śrī-nanda-gopa-patnī śrī-yaśodā **prāpa** prakarṣeṇa lebhe \| imaṁ
prasādaṁ **viriñcaḥ** putro\'pi, **bhavaḥ** sakhāpi, **aṅga-saṁśrayā**
sadā vakṣaḥ-sthitā jagat-pūjyā **śrīḥ** mahā-lakṣmīr vallabhāpi **na
lebhire** \| kuto\'nye janāḥ ? iti śeṣaḥ \|

teṣāṁ parameśvaratvādinā gauraveṇa bhajanam asyās tu kevalaṁ snehena,
tatra ca putratvena, tatrāpi
bhagavan-mahima-viśeṣāpādaka-kriyā-viśeṣeṇeti prasāda-viśeṣa-lābhaḥ
svata eva sampadyata iti siddhāntaḥ pūrvam ukto\'sty eva \| nañaḥ punaḥ
punar uktiś ca niṣedhātiśayārthā \|

kiṁ vā, lebhe iti vaktavye lebhire ity ārṣatvāt \| kiṁ vā, lebhire nānye
kecid apīty adhyāhāryam \| tataś ca lebhe iti svato vacana-vyatyayena
pūrva-vākya-trayaṁ susaṅgatam eva \| **vimuktidād** ity anena ca
ye\'nyebhyo\'pi saṁsāra-bandhanād vimuktiṁ dadāti saḥ \| amuyā gopālyā
go-pāśair baddha ity etad-bhakta-vātsalya-mayaṁ paramāścaryaṁ dyotate \|
kiṁ ca[^60], vimuktir viśiṣṭā muktiḥ sālokya-sāmīpyādi-rūpā
sāndra-paramānanda-mayī \| tām api kadācit kasmaicid evāsau datte \| aho
labhantāṁ vā katicit īdṛśaṁ ca prasādaṁ na ko'py anyo\'labhateti sūcyate
\|\|130\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tad
evābhivyañujayati---nemam iti \| aṅga-saṁśrayeti
nitya-bakṣaḥ-sthalastha-śrī-tvenāśakyamānedṛśī tad vaśyatā
nirastā---tathaikasyaivāṅgasya vakṣaso vaśīkaraṇāt \| yad vā,
aṅga-saṁśrayatve\'pi tad adhīnatvābhāvāllebhire lebha ity arthaḥ \| yad
vā, viriñco na lebhe, bhavo na lebhe, lebhira anya kecid api \| yad vā,
dau nañau prakṛtārthaṁ gamayataḥ iti nyāye pravṛtte tṛtīyo nañ
niṣedhārtho vṛttaḥ \| viriñco bhavaḥ śrīr na lebhira ity arthaḥ \| yad
vā, bhavādayaḥ kecit prasādaṁ lebhire, gopī tu yat tad anirvacanīyam \|
kiṁ vāyaṁ taṁ tvati-prasiddhaṁ ca prasādaṁ prāpa, imaṁ na viriñcaḥ
prāpa, na bhavaḥ prāpa, na śrīr api prāpety artheḥ \| vimuktidād iti
kebhyaś cinmuktiṁ kebhyo\'pi viśiṣṭa-mukhiṁ
śrī-vaikuṇṭha-loka-labdhi-lakṣaṇāṁ dadātīti tathā tasmād ity arthaḥ \|
evaṁ yo\'nyebhyo vimuktiṁ dadāti, sa tayā sākṣād vaddha iti
parama-bhaktivaśyatā dyotitā \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evābhivyañjati---nemam
iti \| aṅga-saṁśrayeti nitya-vakṣaḥ-sthala-stha-śrītvenāśakyamānedṛśī
tad-vaśyatā nirastā \| tathaikasyaivāṅgasya vakṣaso vaśīkaraṇāt \| yad
vā, aṅga-saṁśrayatve'pi tad-adhīnatvābhāvāl lebhire lebha ity arthaḥ \|
yad vā, viriñco na lebhe, bhavo na lebhe, lebhira anye kecid api \| yad
vā, dvau nañau prakṛtārthaṁ gamayataḥ iti nyāye pravṛtte tṛtīyo nañ
niṣedhārtho vṛttaḥ \| viriñco bhavaḥ śrīr na lebhire ity arthaḥ \| yad
vā, bhavādayaḥ kecit prasādaṁ lebhire, gopī tu yat tad anirvacanīyam \|
kiṁ vāyaṁ taṁ tv atiprasiddhaṁ ca prasādaṁ prāpa, imaṁ na viriñcaḥ
prāpaḥ, na bhavaḥ prāpa, na śrīr api prāpety arthaḥ \| vimuktidād iti
kebhyaścin muktiṁ kebhyo'pi viśiṣṭa-muktiṁ
śrī-vaikuṇṭha-loka-labdhi-lakṣaṇāṁ dadātīti, tathā tasmād ity arthaḥ \|
evaṁ yo'nyebhyo vimuktiṁ dadāti, na tayā sākṣād baddha iti
parama-bhakti-vaśyatā dyotitā \|\|20\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 151) :** tad etat kāraṇaṁ tad-ābhāsam
eva manyamānas tayor brahmādibhyo'pi saubhāgyātiśayasya khyāpanārtham
anantaram eva ekadā gṛha-dāsīṣu \[bhā.pu. 10.9.1\] ity-ādy-adhyāyam
ārabdhavān \| tatraiva ca
sākṣāc-chrī-bhagavad-bandhana-rūpa-mahā-vaśīkaraṇa-kāraṇa-vātsalyam api
viditaṁ, tena brahmaṇo'pi śiva-lakṣmībhyām api durlabhaṁ
bhagavat-prasāda-bharam āha---nemaṁ viriñca iti \|

sa ādi-devo jagatāṁ puro guruḥ \[bhā.pu. 2.9.5\] ity ukteḥ **viriñcis**
tāvad bhaktādi-guruḥ, sa ca \| bhavas tu vaiṣṇavānāṁ yathā śambhuḥ
\[bhā.pu. 12.13.16\] ity-ādi-darśanāt, tato'py utkarṣavān, sa ca \| śrīs
tu tayor api bhagavad-bhakti-śikṣā-nidarśana-prathama-rūpatvāt
paramotkarṣavatī \| tad evam uttarottara-vinyāsena yathottara-mahimānaṁ
sūcayitvā śrīs tu na kevalaṁ bhakti-mātreṇa tādṛśy eva \| kiṁ tarhi
parama-sakhyena tato'py anirvacanīya-māhātmyety āha \| aṅga-saṁśrayeti
\| evaṁbhūtāpi sā ca prasādaṁ lebhire eva \| kasmāt ? vimuktidāt---

> astv evam aṅga bhajatāṁ bhagavān mukundo
>
> muktiṁ dadāti karhicit sma na bhakti-yogam \| \[bhā.pu. 5.6.18\]

ity ukta-rītyā prāyo vimuktim eva dadāti na tu tathābhūtaṁ prasādaṁ,
tasmāt śrī-bhagavata eva kintu gopī śrī-gopeśvarī yat tad anirvacanīyaṁ
prasāda-śabdenāpi vaktuṁ śaṅkanīyaṁ, tasmāt prāpa, tad-rūpa-prasādaṁ
viriñciś ca bhavaś ca śrīś ca na lebhire na lebhire ne lebhire ity
arthaḥ \| lebhire ity asya pratyekaṁ nañ-trayeṇānvayaḥ \| nañas
trir-āvṛttiś ca niṣedhasyātiśayārthā \| pūrvottarādhyāya-dvaye
śr-bādarāyaṇer vivakṣitam idam \| droṇa-dharayos tāvat
sādhāraṇa-devatātvaṁ cet tarhi tayoḥ
śrī-śivādi-durlabha-caraṇāravinda-sphūrti-leśasya śrī-kṛṣṇasya tathā
prāptau svataḥ sambhāvanā nāsti \| na ca tayos tādṛśa-gāḍha-bhajanādikaṁ
kutracid varṇyate \| anyathā tad evāham ākhyāsyam \| na ca tābhyāṁ yad
īdṛśaṁ phalaṁ labdhaṁ tad brahmaṇi pūrvaṁ prārthitaṁ, kintu
durgati-taraṇa-hetutvenottama-bhakti-mātram \| na ca brahmāpi
śrī-kṛṣṇasya mahā-bhaktair api durlabha-putratvādikaṁ viśiṣya tābhyāṁ
varaṁ dattavān \| na ca nemaṁ viriñciḥ
ity-ādinocyamāna-tādṛśa-prasādāpti-rāhityasya brahmaṇo varas
tādṛśa-phala-dāne bhavati samarthaḥ \| vakṣyate ca
tat-prasādāpti-rāhityātiśayaḥ \| tad bhūri-bhāgyam iha janma kim apy
aṭavyāṁ yad gokule'pi katamāṅghri-rajo'bhiṣekam \[bhā.pu. 10.14.34\]
ity-ādinā \| tasmāt tayos tādṛśa-mahodaye kāraṇaṁ nāsti kintu
niṣkāraṇatvena tayor nityām eva tādṛśīṁ sthitiṁ vijñāya mayā
śrī-bhagaval-līlayaiva
sva-bhakti-viśeṣa-pracāra-kāraṇaka-śrī-bhagavad-icchayaiva
droṇa-dharā-rūpeṇāṁśenaivāvatīrṇayor aikya-vivakṣayā yathā kathañcit
kāraṇābhāsa evopanyasta iti \| kiṁ ca śrīmad-bhāgavate'smin
śrī-bhagavat-premaiva sarva-puruṣārtha-śiromaṇitvenodghuṣyate \| tasya
ca paramāśraya-rūpaṁ śrī-gokulam eva \| tatrāpi śrī-vrajeśvarau \| tatas
tat paramāśraya-nityatve siddha eva tādṛśa-grantha-prayatnaḥ sakalaḥ
syāt \| yata eva śrī-brahmādibhis tatra yat kiñcij janma prārthyate iti
\|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** nemam ity-ādi-dvayam \|\|20\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** idānīṁ śrī-vrajeśvaryāḥ
saubhāgyam anusmṛtya jāta-vismayaḥ śrī-śuko vadati---nemaṁ viriñca
ity-ādi \| viśiṣṭā muktir vimuktiḥ, premākārā vṛttis tāṁ dadātīti tathā
\| tasmāt śrī-kṛṣṇāt yat yaṁ prasādaṁ gopī prāpa, taṁ prasādaṁ ke
lebhire, na ke'pīty arthaḥ \| kiṁ-śabdo'dhyāhāryaḥ \| na ke'pīty ukter
asambhāvya-jana-pratiṣedhasyopasthitau punaḥ sambhāvyamānān brahmādīn
api niṣedhati \| api-śabdaḥ pratyekaṁ yojyaḥ \| na viriñco brahmāpi, na
bhavaḥ śrī-rudro'pi, kiṁ bahunā ? aṅge samyag avirataḥ śrayaḥ śrayaṇaṁ
yasyāḥ sā śrīr api, pratyekaṁ na-kāraḥ pratyeka-niṣedhasya prādhānyāt \|
imam anubhūyamānam \| athavā, brahmāpi bhavo'pi śrīr api na na lebhire
\| atyantāprāptau na neti vīpsā \| trayāṇāṁ kartṝṇām eka-kriyāyāṁ
bahutvaṁ, devadatto yajñadatto viṣṇumitraś ca gacchantītivat \| dvau
nañau prakṛty-arthaṁ gamayata iti nāśaṅkanīyam, yathā---mā mā vaidarbhy
asūyethāḥ \[bhā.pu. 10.60.29\] ity-ādi \| na khalu na khalu vāṇaḥ
sannipātyo'yam asmin \[a.śā.\] ity-ādi ca \| samagra-prāptis tu dūrād
āstām \| ardha-prāptir api teṣāṁ nāstīty āha---nemam api ardham api \|
nemaṁ-śabdo'rdha-vacanaḥ sarva-nāma \| api-śabdaḥ sarvatrānvayitavyaḥ
\|\|20\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhakta-vaśyasya tasya
bhakteṣv api madhye vrajeśvaryā ādhikyam apāraṁ vaśyatvātiśaya-darśanena
saromāñcam āha---nemam iti \| viśiṣṭā muktir **vimuktiḥ** \| premā
tat-prasādād api kṛṣṇāt yat **prasādaṁ** **gopī** śrī-yaśodā **prāptaṁ**
tat taṁ prasādaṁ **viriñco** **bhavaḥ** **śrīr** api **na lebhire** na
lebhire na lebhira ity anvayaḥ \| nañ-trayeṇa lebhire ity asya
trir-āvṛttyā prāpty-abhāvātiśaya uktaḥ \| yad vā, viriñco bhavaḥ śrīr
api prasādaṁ na lebhire api tu prasādaṁ lebhira eva \| kintu gopī yaṁ
prasādaṁ prāpa imaṁ na lebhire ity anvayaḥ \| viriñcaḥ putro'pi sa
ādi-devo jagatāṁ paro gurur \[bhā.pu. 2.9.5\] ity uktes tato'py
utkarṣavān api śrīr jāyāpi aṅga-saṁśrayatvena sakhya-bhakti-rasavattvāt
dāsābhyāṁ tābhyām utkarṣavaty api yasyāḥ sakāśāt premṇā nyūnā eva sā
yaśodā sādhana-siddhā pūrva-janmani brahma-datta-varā dharā āsīd iti
mahān evānyayaḥ \| nahi brahmaṇo vara-dāna-labhyam etādṛśaṁ
prema-saubhāgyaṁ bhavitum arhati sa brahmāpi---tad bhūri-bhāgyam iha
janma kim apy aṭavyāṁ \[bhā.pu. 10.14.34\] iti prārthayamāno'syā
nyūnātinyūna-kakṣāyām eva gaṇyata ity ataḥ śruti-smṛty-āgama-prasiddhe
nitya-siddhe eva nanda-yaśode tvayā jñeye \| nandaḥ kim akarod brahman
śreya evaṁ mahodayaṁ \[bhā.pu. 10.8.46\] \| yaśodā vety alpa-vimarśe
tvadīya-praśne mayāpy aspaṣṭa-prāyaṁ droṇo vasūnāṁ pravara iti
tad-ekāṁśāśrayaṁ pratyuttaraṁ dattam iti bhāvaḥ \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** śrī-yaśodā saubhāgyena
vismito muniḥ sa-romāñcaṁ tadāha nemam iti \| muktiṁ dadāti karhicit sma
na bhakti-yogaṁ \[bhā.pu. 5.6.18\] ity ukta-diśā prāyeṇa mokṣa-pradāt
yadīmaṁ prasādaṁ bandhanāṅgīkāra-rūpa-kṛpā-vilāsaṁ gopī rājñī yaśodā
prāpa, tat taṁ viriñco bhavaś ca svāvatāro'pi sva-bhaktyāgresaro'pi na
lebhire na prāpuḥ \| lebhire ity asya na tu trayeṇa trir-āvṛttyā
sarvathā tat-prāpter abhāvaḥ \| tathā ca nandaḥ kim akarot \[bhā.pu.
10.8.46\] iti tat-praśnasyottaraṁ tatra tad-aṁśam āgantukam ādāya
gaditaṁ vastutas tv anāditas taiḥ tat-pitarau
niupama-tat-saubhāgyavantāv iti gṛhāṇa na caitat saubhāgyaṁ
brahma-vaha-hetūktaṁ sambhāvyaṁ tad bhūri-bhāgyam iha janma kim apy
aṭavyāṁ \[bhā.pu. 10.14.34\] ity-ādi nigadatā tena
tat-prajāpāda-rajobhiṣekasya vāñchitatvāt \|\|20\|\|

**\...**

**\|\| 10.9.21 \|\|**

**nāyaṁ sukhāpo bhagavān dehināṁ gopikā-sutaḥ \|**

**jñānināṁ cātma-bhūtānāṁ yathā bhaktimatām iha \|\|**

**śrīdhara-svāmī (bhāvārtha-dīpikā) :** phalitam āha---nāyam iti \|
dehināṁ dehābhimānināṁ tāpasādīnāṁ jñānināṁ nivṛttābhimānānām api
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** phalitaṁ labdham \|
ātma-bhūtānām \| jñānī tv ātmaiva me mataḥ \[gītā 7.15\] ity ukter
bhagavad-rūpāṇām api jñāninām api jñānnām ayam iti śṛṅga-grāhikayā
darśayati---gopikā-suto yaśodā-sūnur ity anena sa-guṇa-vigraha ity uktam
\| jñāninas tv avyakta-vigrahopāsakā ata evoktaṁ---kleśo'dhikataras
teṣām avyaktāsakta-cetasāṁ \[gītā 12.5\] iti bhagavad-gītāsu \| yā
nirvṛtis tanubhṛtāṁ tava pāda-padme \[bhā.pu. 4.9.26\]
ity-ādi-dhruvokteś ca sukhena bhaktimatām eva labhyaḥ \| bhaktyā labhyas
tv ananyayā \[gītā 11.55\] ity ukteḥ \| bhaktyā mām abhijānāti yāvān yaś
cāsmi tattvataḥ \[gītā 11.55\] iti smṛteś ca \| bhaktir evainaṁ
darśayati \[go.tā.u.\] iti śruteś ca \|

**gopikā-suta** ity api bhaktyaiva gopī-sutatām āheti \| atra
śrī-bhāgavate bhagavat-premaiva sarva-puruṣārtha-śiromaṇitvena varṇyate
\| tasya sthitir nitya-siddha-bhakteṣv eva teṣv api gokula-vāsina eva
śreṣṭhā ity āha---nāyam iti \| **dehināṁ** dehādhyāsavatāṁ **bhaktimatāṁ
jñānināṁ** dehādhyāsa-rahitānām ātmārāma-bhaktānāṁ tathābhūtatve saty
eva prāpti-yogyatāyāṁ niṣedha-sambhavāt \| **ātma-bhūtānāṁ**
pūrva-ślokoktānāṁ virañci-bhava-śriyāṁ tatra viriñci-bhavayoḥ
svāvatāratvāt, lakṣmyāḥ svarūpa-śaktitvenātma-bhūtvam \| evaṁ
trividha-janānāṁ **gopikā-sutobhagavān na sukhāpaḥ** \|

kiṁ tad ? iti vikuṇṭha kauśalyādi-suta eva duḥkham
evābhivyañjayati---eṣām iha śrī-yaśodāyām etad upalakṣiteṣu
vātsalya-sakhya-kānta-bhāvāśrayeṣu vraja-lokeṣu yā bhaktiḥ---striya
urugendra-bhoga-bhuja \[bhā.pu. 10.87.23\] ity-ādinā, yathā
tval-loka-vāsinyaḥ ity-ādinā ca śruty-ādibhir anugati-mayī tad-gatāṁ
yathā sukhāpaḥ, tathā teṣāṁ neti \| tena
gopikādy-anugatimaya-nyūnatā-duḥkhāṅgīkāras tu
viriñci-maya-lakṣmy-ādibhir īśvarābhimānibhiḥ sva-sva-loka-sthitair
duḥśaka eva \| anyeṣāṁ tādṛśopadeśasyālābhād arocakatvād vā
tad-anugaty-abhāva eveti bhāva iti cakravartī \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** nāyam ity-ādi \|
gopī-suto'yaṁ bhagavān anyatra bhagavac-chabdasya tūpacāraḥ \|
ātma-bhūtānāṁ jñāninām api na sukhāpaḥ ca-kāro'py arthaḥ \| kim uta
dehinām \| tarhi keṣāṁ sukhāpaḥ ? tatrāha---iha śrī-kṛṣṇo bhagavati
gopikā-sute bhaktimatām \|\|21\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** labdhocitam evety
āha---nāyam iti \| ayaṁ svīkṛta-mahā-bandhano'pi gopikā-sutaḥ
rājñī-putraḥ śrī-yaśodā-nandanaḥ parama-guṇa-rūpādi-yuktaḥ śrī-kṛṣṇaḥ \|
iha gopikā-sute \| yad vā, cittārūḍhatvāc chrī-nanda-vraja ity arthaḥ \|
yā bhaktir bhagavad-bhajanam ādaro vā tadvatām api janānāṁ, yathā
sukhāpaḥ sulabhas tathā dehināṁ dehātiriktātma-jñānavatāṁ jñāninām
ātma-tattvānubhavināṁ jīvan-muktānām ity arthaḥ \| ātma-bhūtānāṁ ca
siddha-muktīnāṁ siddhānām apīty arthaḥ \| kiṁ vātmīyānāṁ bhaktāntarāṇām
api na sukhāpaḥ \| kintu duḥkhena kathañcit kenacid aṁśenaiva prāpya ity
arthaḥ \| athavā śrī-brahmādīn anyān bhaktān prati yadyapi tādṛśaḥ
prasādo māstu, tathāpi tair bhaktair evāyaṁ labhyo na tv anyair iti \|
yad vā, teṣām eva sukhaṁ sampādayati, na tv anyeṣām iti \| prasaṅgād
bhakti-māhātmyam āha---nāyam iti \| ayaṁ sudurlabhaḥ prasādaḥ, bhagavān
sākṣāt parameśvaro gopikā-suto gokula-janaika-priya ity arthaḥ \|
pada-trayeṇa parama-daurlabhyam uktam ato dehy-ādīnāṁ na sukhāpaḥ, kintu
bhagavad-bhaktimatām eva, iha yatra kutrāpi sthāne \| yad vā, asminn eva
loke vartamāna-dehe vā sukhāpaḥ sukha-labhyaḥ \| kiṁ vā, sukhaṁ
prāpayatīti tathā saḥ \| ātma-potānām iti pāṭhaṁ kecit paṭhanti \|
tatrātmaiva potas taraṇa-sādhanaṁ yeṣāṁ jñāninām \| anyat samānam \|
yathety asyātraiva vānvayaḥ \| yathāvat sukhāpo mokṣasya
duḥkha-nivṛti-mātra-rūpatvena muktānām api na sukhāpa iti \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha katham asyās tādṛśī
tat-prāptir jātā pareṣāṁ vā kathaṁ syāt ? tatrāha---nāyam iti \| ayaṁ
gopikā-suto bhagavān dehitvenābhimānavatāṁ tapa-ādibhir na sukhāpaḥ, kiṁ
tu

> etāvān eva yajatām iha niḥśreyasodayaḥ \|
>
> bhagavaty acalo bhāvo yad bhāgavata-saṅgataḥ \|\| \[bhā.pu. 2.3.11\]

ity ukta-rītyā kathañcit kadācit tad-bhakta-saṅgo yadi syāt tadā kramata
eva prāpyaḥ \| evaṁ jñānināṁ dehādy-atiriktātma-jñāna-vatām
ātma-bhūtānāṁ tad-vijñānavatām api na sukhāpaḥ kintu pūrvavat
tad-bhakta-saṅgād eva ātma-bhūtānām iti pāṭhaṁ kecit paṭhanti tatra
ātmaiva pota-staraṇa-sādhanaṁ yeṣāṁ jñāninām ity arthaḥ \| tarhi sukhāpa
ity apekṣāyāṁ tan-nidarśanam āha---yathā iha śrī-gopikā-suto bhaktimatāṁ
sukhāpaḥ \| anena mahā-nārāyaṇādi-bhaktimanto'pi vyāvṛttāḥ \| yuktaṁ ca
teṣām asukhāpa iti dehināṁ jñāninām a dehi-sāmānya-dṛṣṭyā
bhaktāntarāṇāṁca gopa-līlā-dṛṣṭyā tatrādarānāspadatvāt tad-bhaktānāṁ
sukhāpa iti ca yuktam itthaṁ satāṁ brahma-sukhānubhūtyā \[bhā.pu.
10.12.11\] ity-ādiṣu teṣāṁ tādṛśa-tal-līlāyāḥ sarvottamatayā anubhavād
iti jñeyam \| tatra gopikā-suta iti nirviśeṣaṇam evopalakṣaṇaṁ gopikāyā
eva sarvopādeyatvena vivakṣitatvāt iha-śabdaś ca tad-vācyeva na
jagad-ādi-vācī prāptatvāt vyarthatvāc ca bhaktimantaś ca
traikālika-bhakta-paramparā eva aviśeṣeṇa prāptatvāt tām upadiśatāṁ
vedānāṁ tad-upadeśakopadeśya-paramparāṇāṁ cānādy-ananta-kāla-bhāvitvāt
tac ca viśeṣaṇaṁ bhakti-sukha-prāpti-rūpayoḥ sādhana-sādhyayor ubhayor
apy avasthayor dattaṁ tasmāt te sārvakālika-tad-bhaktā
gopikā-sutatvenaiva sādhayanti labhante ca tam iti sthite nityaiva tasya
tad-rūpeṇāvasthitiḥ siddhā tathā gopikā-sutatvenaiva sādhana-nirṇayo
gopikāyāś ca tat-sādhanatve svāśraya-doṣāpātān na sādhanāvakāśa iti
saiva nirdhāryate \| ata eva gopikāyāḥ sukhāpa iti kiṁ vaktavyaṁ
gopikāyās tu suta eva sa iti vyañjitam upalakṣaṇaṁ caitat śrī-nandasya
tadīyānām api teṣāṁ tādṛśatvaṁ ca śrī-kṛṣṇa-janmāṣṭamy-ādi-vrate
tadīya-nānā-mantre cāvaraṇa-pūjāyāṁ draṣṭavyaṁ tasmāt pūrvaṁ mayā tayor
aṁśābhyāṁ droṇa-dharābhyāṁ yal-līlā-mātraṁ tad
evāpāta-prabodhārtha-mātrārtham uktam iti bhāvaḥ \|\|21\|\|

---------------------------------------------------------------------------------------------------------------------

**jīva-gosvāmī (kṛṣṇa-sandarbhaḥ 152) :** tasmāt svābhāviky eva tayos
tādṛśī sthitir iti pratipādayaṁs tat-sambandhenaiva bhajatāṁ sukhāpo
nānyeṣām ity āha---nāyam iti \|

sukhenāpyata iti **sukhāpaḥ** \| **ayaṁ** śrī-**gopikā-sutaḥ** bhagavān
**dehināṁ** dehābhimānināṁ tapa-ādinā na sukhāpaḥ, na sulabhaḥ, kintu
tair aticireṇaiva tena śuddhe'ntaḥkaraṇe kathañcid bhaktāvalokana-leśena
jāta-sad-buddhibhis tad eva tapa-ādikaṁ tasminn arpayadbhiḥ kathañcid
evāsau labhyate \| tathā **ātma-bhūtānām** āvirbhūtādvaita-vṛttīnāṁ
nivṛtta-dehābhimānānāṁ **jñāninām** api tādṛśena jñānena na sukhāpaḥ,
kintu pūrveṇaiva karaṇena jāta-tad-āsattibhis tena jñānena yad brahma
sphurati, tad evāyam iti cintayadbhis taiḥ kathañcid evāsau labhyate \|

tataś ca dvayor api tayoḥ sādhanayor hīnatvāt tal-lābhaś ca na sākṣāt
kintu kenacid aṁśena vyañjitam---te prāpnuvanti mām eva sarva-bhūta-hite
ratāḥ \[gītā 12.4\], kleśo'dhikataras teṣām avyaktāsakta-cetasām \[gītā
12.5\] iti śrī-bhagavad-ukteḥ \| śābde pare brahmaṇi dharmato vrataiḥ
snātasya me nyūnam alaṁ vicakṣva \[bhā.pu. 1.5.7\] iti
śrī-vyāsa-praśnānantarāt \|

> bhavatānudita-prāyaṁ yaśo bhagavato'malam \|
>
> yenaivāsau na tuṣyeta manye tad darśanaṁ khilam \|\| \[bhā.pu. 1.5.8\]

iti śrī-nārada-prativacanāc ca \| sukhāpas tu keṣām ity apekṣāyāṁ
nidarśanam āha---iha gopikā-sute bhaktimatāṁ yathā tathā ca
śrī-brahmoktiḥ---jñāne prayāsam udapāsya \[bhā.pu. 10.14.3\] ity-ādi,
śrī-nāradoktiś ca yajate yajña-puruṣaṁ sa samyag-darśanaḥ pumān
\[bhā.pu. 1.5.38\] iti \| sukhāpa iti śrī-gopikāyās tu sukhāpa iti kiṁ
vaktavyam \| tasyāḥ suta evāyaṁ bhagavān ity ato gopikā-suta iti
viśeṣaṇaṁ dattam \|

sukham āpayatīti vā sukhāpaḥ \| yataś cāyaṁ na dehābhimānināṁ sukhāpaḥ
yato gopikāsutas tat-sutatva-līlāyāḥ sva-sādhāraṇa-dṛṣṭyānādarāt \|
tathā jñāninām api na sukhāpaḥ yato gopikāsutaḥ
sarvātmaika-vṛtty-udayena
bhagavat-svarūpānanda-vaicitrī-sāroparicara-tal-līlā-tattvānubhavāt \|
yatheha śrī-gopikā-sute bhaktimatām iti nidarśanam \|

sukhenāpyate jñāyate iti vā sukhāpaḥ subodhaḥ \| tataś cāyaṁ
dehābhimānibhis tarkādinā na subodhaḥ \| tathā jñānibhir api jñānena na
subodhaḥ \| tatra pūrvavad dhetur gopikā-suta iti \| dehebhiḥ
dehābhimānibhir api \| tat-tad-alaukika-karma-liṅgakāt tarkāt jñānibhir
apy anāvṛta-brahmatvāvagamāt subodha eva \| satyaṁ tathāpi yatheha
śrī-gopikā-sute bhaktimadbhiḥ subodhas tathā na \| te hi
śrī-kṛṣṇa-bhaktāḥ sva-sukha-nibhṛta-cetās tad-vyudastāny abhāvo'py
ajita-rucira-līlākṛṣṭa-sāraḥ \[bhā.pu. 12.12.69\] ity-ādi-darśanāt
tādṛśa-līlānubhavasyaiva parama-puruṣārthatvam avagacchantīti bhāvaḥ \|
atrārtha-trayo'pīha-padena śrī-paravyoma-nāthādi-bhaktimanto'pi
vyāvṛttāḥ \| gopikā-suta iti viśeṣaṇena ca traikālika-tad-bhaktānāṁ
tat-sambandhi-sukhāpatvaṁ prati tat-sutatvāyoga-tad-anyatva-yogau
vyavacchidyete \| ity ato vidvad-anubhava-yāthārthyena nitya eva
tat-sambandho vivakṣitaḥ \|

ata evāyaṁ gopikā-suta iti svayam api sākṣād aṅgulyā nirdiśyate \|
tasmād api sādhūktaṁ nitya eva śrī-vrajeśvarayos tat-sambandha iti \|
atra ekadā gṛha-dāsīṣu \[bhā.pu. 10.9.1\] ity-ādikam, nemaṁ viriñcaḥ
\[bhā.pu. 10.9.20\] ity-ādi padya-dvayāntam idam uttara-vākyaṁ, droṇo
vasūnāṁ pravaraḥ \[bhā.pu. 10.8.48\] ity-ādikasya pūrva-vākyasya
bādhakatvenaivoktaṁ, pūrva-virodha-dharmāntara-pratipādanād ayuktatvāc
ca pūrvasya asad-vyapadeśān neti cen na dharmāntareṇa vākya-śeṣāt
\[ve.sū. 2.1.17\] itivat \| tatra ca yathaivāsac-chabdasya gaty-antaraṁ
cintyate, tathātrāpi \| tac ca pūrvam eva darśitaṁ
pūrvottarādhyāya-dvaye bādarāyaṇer vivakṣitam idam ārabhya prakaraṇena
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** athaivaṁ bhagavat-prāptir
bhaktyaiva bhavati, na jñānād ity āha---nāyaṁ sukhāpa ity-ādi \| **ayaṁ
gopikā-suto** bhagavān śrī-kṛṣṇo **dehināṁ madhye** iha
śrī-yaśodā-kiśore bhaktimatāṁ yathā **sukhāpaḥ** sulabhas
**tathātma-bhūtānāṁ** brahma-bhūtānām api **jñānināṁna** sulabhaḥ, teṣāṁ
tu durlabha eva \|\|21\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kiṁ ca,
śrī-bhāgavate'smin bhagavat-premaiva
sarva-puruṣārtha-śiromaṇitvenodghuṣyate \| tasya mūla-bhūtāśrayāṇāṁ
bhaktānāṁ madhye nitya-siddhatva eva tasya nitya-sthitiḥ sambhavet \|
teṣv api madhye gokula-vartinas tan-mātr-ādaya eva śreṣṭhāḥ, yeṣāṁ
vātsalyādi-bhāva-viṣayī-bhūtaḥ kṛṣṇas tad-anugamana-bhaktimadbhir eva
sulabho nānyair ity āha---nāyam iti \|

**ayaṁ gopikā-suto na sukhāpaḥ** \| keṣāṁ ? **dehināṁ** dehādhyāsavatāṁ
**bhaktimatāṁ jñānināṁ** dehādhyāsa-rahitānām ātmārāma-bhaktānāṁ
tathā-bhūtatve saty eva prāpti-yogyatāyāṁ niṣedha-sambhavāt
**ātma-bhūtānāṁ** pūrva-śloka-nirdiṣṭānāṁ viriñca-bhava-śriyāṁ tatra
viriñca-bhavayoḥ svāvatāratvena lakṣmyāḥ svarūpa-śaktitvenātma-bhūtatvam
evaṁ trividha-janānāṁ gopikā-suto bhagavān na sukhāpaḥ \| kiṁ tad iti
vikuṇṭha-kauśalyādi-suta eva duḥkham evābhivyañjayati yathā iha
śrī-yaśodāyām etad-upalakṣiteṣu vātsalya-sakhya-kānta-bhāvāśrayeṣu
vraja-lokeṣu yā bhaktiḥ striya urugendra-bhoga-bhuja-daṇḍa \[10.87.23\]
ity-ādinā, yathā tval-loka-vāsinya ity-ādinā ca vyañjitā \|
śruty-ādibhir anugati-mayī tadvatāṁ yathā sukhāpas tathā neti \|

tena gopikādy-anugatimaya sva-nyūnatā duḥkhāṅgīkāras tu
viriñca-bhava-lakṣmyādibhir īśvarābhimānibhiḥ sva-sva-loka-sthitair
duḥśaka eva anyeṣāṁ tu tādṛśopadeśasyālābhād arocakatvād vā
tad-anugaty-abhāva eveti bhāvaḥ \| tatra sukhāpa duṣprāpa-śabdābhyāṁ
prāpty-aprāptī evocyate iti kecid āhuḥ \|\|21\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** evaṁ nanda-yaśodayoḥ
saubhāgyam abhidhāya tad-anugānāṁ vrajaukasāṁ tad āha---nāyam iti \|
**ayaṁ gopikā-suto** bhagavān kṛṣṇaḥ **dehinām** anivṛtta-dehābhimānānāṁ
**jñāninām** udita-sva-parātma-jñānānāṁ tāpasādīnām, **ātmani bhūtānāṁ**
sthitānāṁ vinivṛtta-dehābhimānānāṁ sanakādīnāṁ ca \| yad vā,
ātma-bhūtānāṁ pūrvoktānāṁ viriñcādīnāṁ tathā sukhāpo na yatheha vraje
nivasatāṁ gopikā-suta-**bhaktimatām** iti \| tat-tat-sarvāpekṣayā
vrajaukaḥ sutasyātiśayitatanaṁ sukha-prāpaṇam iti
nitya-siddha-saubhāgyas te \| evam evoktaṁ sūtra-kṛtāpi upapannas
tal-lakṣaṇārthopalabdher lokavat \[ve.sū. 3.3.30\] iti sādhakotkarṣaḥ
siddhe paryavasyed iti tatra bhāvaḥ \|\|21\|\|

**\...**

**\|\| 10.9.22 \|\|**

**kṛṣṇas tu gṛha-kṛtyeṣu vyagrāyāṁ mātari prabhuḥ \|**

**adrākṣīd arjunau pūrvaṁ guhyakau dhanadātmajau \|\|**

**śrīdhara-svāmī (bhāvārtha-dīpikā) :** bhaktair baddhasyāpy
anya-mocakatvam āha---kṛṣṇas tv iti \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** adbhutam āha---bhaktair
iti \| vyagrāyāṁ lagnāyām \| arjunau kakubha-vṛkṣau \| pūrvaṁ guhyakau
pūrva-janmani yakṣau \|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-yaśodā kṛṣṇaṁ
babandha \| sa cānyaṁ mocayāmāseti bhinnopakrame tu-śabdaḥ \|
gṛha-kṛtyeṣv iti bahutvena teṣām anuparatiḥ sūcitā \| yad vā, punaḥ
putrārthaṁ navanīta-sādhana-kāṛyeṣu bahutvaṁ gauravāt \| ata eva
vyagrāyām atas tad-artham anyatra tasyā yānaṁ jñeyam \|
dṛḍha-bandhana-mocanolūkhalākarṣaṇa-śaktyam anena putrasyānyatra
gamana-śaṅkāpagamāt \| tathā ca śrī-viṣṇu-purāṇe tasyā vacanam---yadi
śakto'si gaccha tvam aticañcala-ceṣṭita \[vi.pu. 5.6.16\] iti \|
dāma-baddhasyaiva gamanam \| gamane svātantryaṁ ca bodhitam ata eva
prabhus tadānīṁ prāpta-svātantryāt \| yad vā, jagad-uddhāre samarthaḥ \|
yataḥ kṛṣṇaḥ sākṣād bhagavān ato'drākṣīd anugrahītum agrahītum aicchad
ity arthaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ śrī-gopikāyāṁ
kevala-bālatve'py anyatrāvyāhata-jñānādimattvaṁ vaktuṁ
prastauti---kṛṣṇas tv iti \| evaṁ yaśodā śrī-kṛṣṇaṁ babandha sa cānyaṁ
mocayāmāseti bhinnopakrame tu-śabdaḥ gṛha-kṛtyeṣv iti bahutvena teṣām
uparatiḥ sūcitā taṁ tyaktvā gamanaṁ ca tasya prāṅgaṇa-samīpasthatvāt
vakṣyamāṇānāṁ bālānāṁ rakṣitatvāt
dṛḍha-bandhana-mocanolūkhalākarṣaṇa-śakter amananena putrasyānyatra
gamana-śaṅkāpagamāt, tathā ca śrī-viṣṇu-purāṇe tasyā vākyaṁ---yadi
śaknoṣi gacchatv amati-cañcala-ceṣṭita \[vi.pu. 5.6.15\] iti \|

**pūrvam adrākṣīt** ity uktaṁ \| tatra
pūrva-pūrva-tad-darśana-sambhave'pi samprati **gaccha** tad-uktis
tad-viśeṣānusandhānāpekṣayeti tac ca yadyapi sva-yogyatvāt
tal-līlā-śakti-kṛtam eva tathāpi sva-bandhanānusandhānena
tad-bandhānusandhānasya yogyatvād ivety utprekṣaṇīyaṁ dṛṣṭvā vicāritavān
ity arthaḥ \|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** bhaktair baddhasyāpy
anya-mocakatvaṁ vaktum āha---kṛṣṇas tv iti \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** evaṁ mātur haṭha-rakṣayā
tām ānandya nāradasya svaikāntino vacana-satyatā-vidhānenānandāya mano
dadhe ity āha---kṛṣṇas tv iti \| tan-niviṣṭa-cittāyām eva mātari tasmin
koṣa-bodhanāya gṛha-kṛtyeṣu vyagrāyāṁ satyām arjunāv adrākṣīt mātrā
nibaddho'haṁ tad-ṛṇī na tad-ṛṇa-niryātane samarthaḥ kintu
tat-pura-dvāra-sthitayor vṛkṣayor mokṣaṁ kariṣyāmīti bhāvenety āśayaḥ
\|\|22\|\|

**\...**

**\|\| 10.9.23 \|\|**

**purā nārada-śāpena vṛkṣatāṁ prāpitau madāt \|**

**nalakūvara-maṇigrīvāv iti khyātau śriyānvitau \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śāpa-hetum āha---madād iti
\| tatrāpi hetuḥ śriyānvitāv iti \|

> śruti-cakṣur vāg-vihīnaṁ
>
> kurute lakṣmīr janasya ko doṣaḥ \|
>
> garala-sahodara-jātā
>
> yan na mārayati tac citram \|\| ity ukteḥ \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** madād abhimānān
madhu-mattatāyā vā hetoḥ \| tatra hetuḥ śriyā sampadānvitāv iti \| yad
vā, śobhayā puṣpādi-samṛddhyā vānvitāv ity arjunayor viśeṣaṇam
\|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tam eva tasya vicāram
āha---pureti \| madād abhimānāt madhumattāyāś ca hetoḥ yataḥ śriyā
sampadāvitau \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ṛṇitvād eva baddho'haṁ mātrā tad-anṛṇībhavan \|

kiṁ kurve iti saṁcintya mocayat tat pura-drumau \|\|23\|\|

iti sārārtha-darśinyāṁ harṣiṇyāṁ bhakta-cetasām \|

daśame navamo'dhyāyaḥ saṅgataḥ saṅgataḥ satām \|\|\*\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** pureti prasphuṭam
\|\|23\|\|

steyakopavato jīvān guṇair vadhvaivarodaye \|

tadvan mātrā nibaddhas tair māruhīty āhur arbhakāḥ \|\|

**\...**

iti śrīmad-bhāgavate mahā-purāṇe brahma-sūtra-bhāṣye

pāramahaṁsyaṁ saṁhitāyāṁ vaiyāsikyāṁ daśama-skandhe

ulūkhala-bandhanaṁ nāma navamo'dhyāyaḥ \|

\|\|9\|\|

**\...**

(10.10)

## atha daśamo'dhyāyaḥ

### yamalārjunoddhāraḥ \|

**\|\| 10.10.1 \|\|**

**śrī-rājovāca---**

**kathyatāṁ bhagavann etat tayoḥ śāpasya kāraṇam \|**

**yat tad vigarhitaṁ karma yena vā devarṣes tamaḥ \|\|**

**śrīdhara-svāmī (bhāvārtha-dīpikā) :**

daśame'pātayad riṅgann antarā yamalārjunau \|

tatratyābhyāṁ ca devābhyāṁ kṛṣṇaḥ stuta itīryate \|\|\*\|\|

**yad vigarhitaṁ karma,** **yena vā devarṣer** bhāgavatottamasyāpi
**tamaḥ** krodhaḥ, **tad etat kathyatām** iti \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *yamalau* yugmau tāv
*arjunau* ceti karmadhārayaḥ, dvitīyā tv antarāyogāt \| *antarā* madhye
riṅgaṇaṁ skhalanaṁ same ity [amaraḥ \|]{.mark} *riṅgan* hasta-pādādibhiś
calan *tatratyābhyāṁ* *devābhyāṁ* nala-kūvarābhyām \|

> arjunaḥ kakubhe pārthe kārtavīrya-mayūrayoḥ \|
>
> mātur eka-sute'pi syāt puṁliṅgo dhavalenyavat \|\| iti medinī
> \|\|\*\|\|

*bhāgavatottamasyāpy* asambhāvita-tamaso'pi \| **vigarhitaṁ** ninditam
\| **yena** karmaṇā \| **tad** **etat** karma \|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-dāmodarasya
parama-manohara-līlā-śravaṇena cittārūḍhasya tasya
bhāva-viśeṣa-kautukena kṣaṇaṁ sa-bandhanasya sthity-artham iva
kathāntaram āpātayan pṛcchati---**kathyatām** iti \| **tamo**\'bhūd iti
śeṣaḥ \| \"yenāsīd devarṣes tamaḥ\" iti pāṭhāntaraṁ sugamam, ārṣatvāc
chando-bhaṅgādoṣaḥ \| tac ca sarva-sammataṁ na syāt \| **tad etat
kathyatām** adhunaiva kathyatām ity arthaḥ \|

yad vā, tad avācyam api mahad-aparādha-kathane\'pi doṣād viśeṣato
garhitam iti yathā muni-putra-śāpe garhitaṁ mat karma kāraṇam,
tato\'pīdam adhikataraṁ nyūnaṁ bhavet \| anyathā bhāgavatottamasya
śrī-nāradasya krodhāsambhava ity arthaḥ \| **bhagavan** ! he sarvajña !
iti yathā **mad-vigarhita-karmaṇā** muneḥ śāpo\'pi
bhavat-saṅgamādinānugraha eva vṛttaḥ, tathā tayor api kim abhūt ? tac ca
tvayā jñāyata eveti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha tasya baddhasya
mātṛ-kopād vyagrasya cāvyāhata-sarvajñamayīṁ vicāra-rūpāmāntara-līlām
api kautukāt pṛcchati---**kathyatām** iti \| **tamo**'bhūd iti śeṣaḥ \|
tad etac chāpasya kāraṇam iti yojyaṁ, \"yenāsīd devarṣes tamaḥ\" iti
pāṭhāntaraṁ sugamam ārṣatvāc chāndo-bhaṅgādoṣaḥ \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**
tad-yugala-mokṣaṇa-līlā-śravaṇa-rasa-poṣārthaṁ pṛcchati---**kathyatām**
iti \|\|1\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

kuverātmajayoḥ śāpaḥ kathā proktā purātanī \|

tad vimocayitā kṛṣṇas tābhyāṁ tu daśame stutaḥ \|\|

tayor vigarhitaṁ yat karma yena vā karmaṇā devarṣer api tamaḥ krodha
etattayoḥ śāpasya kāraṇaṁ kathyatām ity anvayaḥ \|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.10.2 \|\|**

śrī-śuka uvāca---

**rudrasyānucarau bhūtvā sudṛptau dhanadātmajau \|**

**kailāsopavane ramye mandākinyāṁ madotkaṭau \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sudṛptau garvitau \|
mandākinyāṁ gaṅgāyām \| madena dhanādijenotkaṭābhucchraṅkhalau \|\|2\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rudrānucaratvād eva
sudṛptau mahā-garvavantau \| yad vā, sudṛptatve hetuḥ---dhanadātmajāv
iti \| rudrasyānucarau bhūtvāpi tad adhiṣṭhita-mahā-puṇya-sthāne, tatra
ca mandākinyāṁ mandākinī-taṭe, madirā-pānāt tathā gaṅgāyāṁ niṣiddhāyā
api jala-krīḍāyā vidhānāt, tatra ca vivastrāv iti vakṣyamāṇād-gaṅgāyāṁ
nagnātvāc ca mahāparādhā uktāḥ \| madaiḥ śryādi sambandhibhir utkaṭau
mattau, kiñca, madirāṁ pītvā vāruṇīṁ varuṇa-nirmitām iti mahā-mādakatvam
uktam \| striya eva janāḥ, paricāraka-rūpā lokā vā, taiḥ saha, anviti
tayor apyādau gānaṁ bodhayati, mattatvāt \| yad vā, nirantaram ity athaḥ
\|\|2.3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-śuka-devaś ca tādṛśa-tad
vicāram anusṛtya vaktum ārabdhavān tatra rudrasyeti yugmakam vāruṇīṁ
kṣīroda-mathanāj jātāṁ kiṁ vā varuṇa-nirmitām iti mahā-mādakatvam uktaṁ
tāṁ pītvā kailādopavana-madhye yā mandākinī tasyāṁ tat samīpe puṣpite
vane prathamaṁ ceratuḥ \|\|2.3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.3 \|\|

**vāruṇīṁ madirāṁ pītvā madāghūrṇita-locanau \|**

**strī-janair anugāyadbhiś ceratuḥ puṣpite vane \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vāruṇīṁ varuṇāj jātāṁ
kadanbādi-sambhavām vāruṇī vṛkṣa-koṭarāt iti vakṣyamāṇatvāt \| yad vā,
tato'bhūd vāruṇī devī iti samudra-mathanākhyānokteḥ \| varuṇa-devatākaṁ
yad annaṁ tanmayī sareti svāmicaraṇāḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :**

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.4 \|\|

**antaḥ praviśya gaṅgāyām ambhoja-vana-rājini \|**

**cikrīḍatur yuvatibhir gajāv iva kareṇubhiḥ \|\|**

**śrīdhara-svāmī (bhāvārtha-dīpikā) :** gaṅgāyām antar madhye \|
kathaṁ-bhūte \| ambhojānāṁ vanāni teṣāṁ rājayastā vidyante yasmiṁs
tasmin \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ambhojānāṁ sarojānām \|
rājayaḥ pṅktayaḥ \| kareṇubhyāṁ neme strī ity amaraḥ \| kareṇubhir
gajībhiḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gajāviveti mahā-mattatayā
jala-krīḍane dṛṣṭāntaḥ \| anyat tair vyākhyātam \| yad vā,
ambhoja-vanena rājituṁ śīlam asya, tasmin jala iti śeṣaḥ \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gaṅgāyāṁ cikrīḍatuḥ kiṁ kṛtvā
antaḥ praviśya anta katham-bhūte ? ambhojavanānāṁ rājiryatrety
avyaya-viśeṣaṇatvena napuṁsakatvānnum \|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ambhoja-vanena rājituṁ śīlaṁ yasya
tasmin \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : gaṅgāyāṁ** **cikrīḍatuḥ**
kiṁ kṛtvā antar madhye praviśya, kīdṛśe **ambhojānāṁ** **vanarājir**
yatra tasmin \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.5 \|\|

**yadṛcchayā ca devarṣir bhagavāṁs tatra kaurava \|**

**apaśyan nārado devau kṣībāṇau samabudhyata \|\|**

**śrīdhara-svāmī (bhāvārtha-dīpikā) :** apaśyat, dṛṣṭvā ca kṣībāṇau
mattau samabudhyata \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra gaṅgā-taṭe \|
kṣībāṇāvaślīla-bhāṣiṇau vā aślīla-bhāṣī syāt kṣīvā madatto'tha hiṁsakaḥ
iti dharaṇiḥ \| he kauraveti \| śuddha-vaṁśajatvād eva tvām idaṁ gopyaṁ
vakṣyāmīti bhāvaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tv arthe ca-kāro
bhinnopakrame \| yad vā, apaśyat samyag-budhyata ceti ca-kārānvayaḥ \|
yadṛcchayā tayoḥ kenāpi bhāgyodayenety arthaḥ \| āgata iti śeṣaḥ \|
devarṣir iti niyantṛtvam, bhagavān iti dayālutvam---iti
vakṣyamāṇa-śāpānugrahayor yogyatā uktā \| he kauraveti tatra
tasyāgamanāsambhave\'py āgamanāt kautukena sambodhanam \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tv arthe cakāro bhinnopakrame
\| yad vā apaśyat samyag avabuddhyata ceti cakārānvayaḥ \| yadṛcchayā
svairitayā āgata iti śeṣaḥ \| devarṣir iti niyantṛtvaṁ bhagavān iti
dayālutvam iti vakṣyamāṇa-śāpānugrahayor yogyatoktā kauraveti
tasyāgamanāsambhave\'py āgamanāt kautukena sambodhanam \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dṛṣṭvā ca kṣīvāṇau mattau
samabudhyateti mattayor anayor mama kṛpā na phalavatī bhaviṣyatīti tayor
madāpanodanārthaṁ dadhyāv iti bhāvaḥ\|\|5.6\|\|

**\...**

\|\| 10.10.6 \|\|

**taṁ dṛṣṭvā vrīḍitā devyo vivastrāḥ śāpa-śaṅkitāḥ \|**

**vāsāṁsi paryadhuḥ śīghraṁ vivastrau naiva guhyakau \|\|**

**śrīdhara-svāmī (bhāvārtha-dīpikā) :** kuta ity ata āha---taṁ dṛṣṭveti
\|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** paryadhur veṣṭitavatyaḥ \|
tatra hetuḥ taṁ dṛṣṭveti \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** guhyakāv iti tadā
sāttvikatvābhāvena devatvahāneḥ kevala-yakṣatayaivopalakṣitau \|
eva-śabdena devīnām agraheṇāpi na paryadhattām iti bodhyate \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** guhyakāv iti tadā
sāttvikatvābhāvena devatva-hāneḥ kevala-yakṣatayopalakṣitau eva-śabdena
devīnām āgraheṇāpi na paryadhātām iti bodhyate \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.10.7 \|\|

**tau dṛṣṭvā madirā-mattau śrī-madāndhau surātmajau \|**

**tayor anugrahārthāya śāpaṁ dāsyann idaṁ jagau \|\|**

**śrīdhara-svāmī (bhāvārtha-dīpikā) :** anugrahārthāya anugrahaś ca
mada-nāśo'rthaś ca śrī-kṛṣṇa-darśanaṁ tad artham \| idaṁ vakṣyamāṇaṁ na
hy anya ity-ādi \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anugrahārthayoḥ
samāhāra-dvandvaḥ \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** surātmajāvapi
madirā-mattau, yataḥ śrī-madenāndhau sad asad-dṛṣṭi-hīnau,
madiretyādi-viśeṣaṇa-dvayaṁ śāpe, sureti cānugrahe hetu-vivecanīyaḥ \|
jagau tattvato\'ntaḥkopābhāvena sadā vīṇāsakta-pāṇitayā vīṇayāgāyat \|
kiṁ vā, gāthā-rūpeṇoccaiḥ svayam avocat \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** surātmajāv api madirāmattau
yataḥ śrī-madena andhau sad asad dṛṣṭi-hīnau madirety ādi
viśeṣaṇa-dvayaṁ śāpesureti cānugrahe hetur vivecanīyaḥ tayor
anugrahārthāyeti tau prati sva-yogyasyānugrahasya yo'rthaḥ
upaśānti-bhagavad bhakti-bhagavat sākṣākāra-saṁvalana-rūpaṁ tasmai taṁ
prāpayituṁ sthāvaratva-prāpakaṁ śāpaṁ dāsyan anugraha-svabhāvatvād eṣāṁ
soyam anugraha-parāparādhaṁ sva-śāpād abhibhūya svarūpeṇaiva
paryavasitaḥ syāt tataś ca tad rūpo'rthaḥ svayam eva vyaktībhavatīti
bhāvaḥ \| tatra ca sati yat khalu-viśeṣeṇa bṛhad vanāntarbhāvi-śrī-mad
vraja-rāja-dvāryarjunākhya-gopa-sakhanām avṛkṣatayā janma prāpatuḥ yac
ca yena yenāvatāreṇety ādirītyā paramahita-līlā
śrī-bāla-gopāla-sākṣātkārādikaṁ lebhāte tatredaṁ sambhāvayāmaḥ tadānīṁ
tena śrī-mad devarṣiṇā tu tokena jīva haraṁ yad ulūkikāyāḥ ity-ādi-rūpaḥ
nirargala-kāruṇyamaya-tal līlā-gānaṁ kriyāmāṇam āsīd iti tat
kāruṇyatādātmyāpanna-nijānugraheṇa tat paryanto\'py artho datta iti
jagau tatvato'ntaḥ kopābhāvena gāthārūpeṇoccaiḥ svayam avocat \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad-vidhānām anugrahasya yo'rthaḥ
śrī-kṛṣṇa-darśanaṁ tasye \|\|7\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anugrahasya arthaḥ** phalaṁ
bhagavat sākṣātkāras tad arthaṁ **śāpaṁ dāsyann** iti yathā ativatsalaḥ
pitrādiko 'timadhuraṁ kṣīrādikaṁ bhojayiṣyan putrādikam atinidrāṇam
ālakṣya tan nidrā-bhaṅgārthaṁ nakha-dvayāghātaṁ karoti tadvad-ity-arthaḥ
\| **jagāv** ity anye 'pi śrutvā svahitaṁ jānantv iti bhāvaḥ \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.8 \|\|

**śrī-nārada uvāca---**

**na hy anyo juṣato joṣyān buddhi-bhraṁśo rajo-guṇaḥ \|**

**śrī-madād ābhijātyādir yatra strī dyūtam āsavaḥ \|\|**

**śrīdhara-svāmī (bhāvārtha-dīpikā) : joṣyān** priyān viṣayān
**juṣataḥ** sevamānasya puṁsaḥ **śrī-madād** **anya ābhijātyādiḥ**
sat-kula-vidyādi-janito madaḥ \| **anyo** vā **rajo-guṇo**
rajaḥ-kārya-hāsya-harṣādi-rūpe **na hi** \| tathā **buddhi-bhraṁśo**
buddhiṁ bhraṁśayatīti tathā, kintu śrī-mada eveti \| tad āha---**yatra**
ity-ādi-caturbhiḥ \| **yatra** śrī-made \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *mada* iti \|
śeṣa-kalpanāto varaṁ ślokāntargata-padenānvayaḥ \| ṛju-mārgeṇa
sidhyato\'rthasya vakreṇa sādhanāyogāt iti nyāyāt \| ata āha\--*anyo vā*
iti \| ***śrīmada*** eva sarva-paraḥ ity āha---*kintu* iti \|
**strī**-śabdena para-strī-saṅgaḥ sva-strī-saṅgasya śāstrīyatvāt \|
**dyuta**-padena tat-krīḍā \| **āsava**-padena ca tat-pānaṁ lakṣyate
\|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-madenāndhyaṁ dṛṣṭvā
śrī-bhraṁśa-śāpaṁ dātum ādau śrī-madaṁ nindati---na hīti pañcabhiḥ \|
abhijñātiḥ sat kulam, tad udbhava ābhijātyo madaḥ,
ādi-śabdād-vidyādi-madaḥ, tathā coktam---

> vidyā-mado dhana-madas tathā cābhijano madaḥ \|
>
> ete madā madāndhānāṁ ta eva hi satām damāḥ \|\| \[ma.bhā.
> 5.35.43[^61]\] iti,

**na hy anyo juṣato joṣyān buddhi-bhraṁśo rajo-guṇaḥ \|**

**śrī-madād ābhijātyādir yatra strī dyūtam āsavaḥ \|\|**

yatra śrī-made sati stryādayo bhavanti \| yad vā, yasmin viṣaye sati
śrī-made sati svata eva sadyas teṣāṁ prāpteḥ \| striyā ādau nirdeśas
tasyā sarvān atha-mūlatvāt, kiṁ vānarthāpādane stryādīnāṁ yathottaraṁ
śreṣṭhyam, tatra dyute kalahādi-duḥkhena vṛthā dhana-vyayena ca tasya
strītaḥ śaiṣṭhyam, tasmāc ca mattatayā deha-rakṣāder apy ananusandhānena
cāsavasya \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-madenāndhāṁ dṛṣṭvā
śrī-bhraṁśa-rūpaṁ śāpaṁ dātum ādau śrīmadaṁ nindati-na hītīti pañcabhiḥ
\| abhijātiḥ sat-kulaṁ tad-udbhavaḥ ābhijātyo madaḥ ādi-śabdād
vidyādi-madaḥ tathā coktaṁ---

> vidyā-mado dhana-madaḥ tathaivābhijano madaḥ \|
>
> madā etair aliptānāṁ ta eva hi satāṁ damāḥ \|\|

yatra śrī-made sati svata eva sadyas teṣāṁ prāpteḥ teṣāṁ kāma-krodhayor
mahā-hetutvāt tayoś ca

> kāma eṣa krodha eṣa rajo-guṇa-samudbhavaḥ \|
>
> mahāśano mahā-pāpmā vidhyenam iha vairiṇam \|\| gītā \|

ity-ādinā ninditatvena śrī-mad bhītāsūktatvāt \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jyoṣyān** priyaviṣayān
**jusataḥ** sevamānasya puṁsaḥ śrīmadāndhasya **ābhijātyādir**
buddhi-bhraṁśako hi niścayena na bhavati. yathā śrīmadaḥ avaśyam eva
būddhiṁ bhraṁśayatīty arthaḥ. abhijātiḥ satkulaṁ tad-udbhavaḥ ādiśabdād
vidyādi madaḥ. rajoguṇodbhavatvādrajo guṇaḥ śrīmade sati yathā pāpāni
jāyante tathā nānyatrety āha, yatreti caturbhiḥ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.9 \|\|

**hanyante paśavo yatra nirdayair ajitātmabhiḥ \|**

**manyamānair imaṁ deham ajarāmṛtyu naśvaram \|\|**

**śrīdhara-svāmī (bhāvārtha-dīpikā) :** imaṁ naśvaraṁ deham ajarā-mṛtyu
ajaraś ca amṛtyuś ca yathā tathā manyamānaiḥ \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatra yeṣu stryādiṣu satsu
paśavo bhūtāni paśurvai sa devānām iti śruteḥ \| paśu-śabdo manuṣye'pi
vartate \| hananamapi māraṇa-dhana-haraṇa-pravāsanāpamānādi-bhedād
bahuvidhaṁ jñeyam \| yathātivatsalo janakādi-rati-madhuraṁ kṣīrādikaṁ
bhojayituṁ putrādikaṁ nidrāṇam ālakṣya tan nidrā-bhaṅgārthaṁ
nakha-dvayāghātaṁ karoti tadvat \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** param api
mahā-pāpa-janakaṁ paradroha-lakṣaṇaṁ suduṣṭaṁ karmātra ghaṭata ity
āha---hanyata iti bhojana-sukhārthaṁ paśava iti
bhakṣyābhakṣya-vicāro\'pi nirastaḥ \| nirdayair asadbhir
yato\'jitendriyair ata evaṁ sākṣāj jarā maraṇa dharmakam api, tatra ca
naśvaraṁ pratikṣaṇaṁ rogādinā nāśa-śīlīlam apy ajarā-mṛtyu vastviti
manyamānaiḥ \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca mahā-pāpa-janakaṁ
paradroha-lakṣaṇaṁ suduṣṭaṁ karmātra ghaṭata ity āha---hanyanta iti \|
bhojana-sukhārthaṁ paśava iti sākṣāt bhakṣyābhakṣya-vicāro\'pi nirastaḥ
\| nidayarasadbhiḥ yataḥ ajitendriyaiḥ ata eva imaṁ sāksāj
jārādi-dharmakam api tatra ca pratikṣaṇa-pariṇāmitvena nāśā-līlam api
ajaramṛtyuvastviti manyamānaiḥ ṭīkāyām ajaraś ca yo deha-viśeṣaḥ paścān
mṛtyur apy anyaḥ tayoḥ dvandvakyaṁ tadvan manyamānair ity arthaḥ
\|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** hanyanta iti ajaraś ca yo
deha-viśeṣaḥ paścād-amṛtyur apy anyas tvayor dvandvaikyaṁ tan
manyamānair ity arthaḥ \|\|9\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : jarā-mṛtyubhyāṁ**
dṛṣṭābhyām api **imaṁ dehaṁ** na **naśvaraṁ** **manyamānaiḥ**.

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.10 \|\|

**deva-saṁjñitam apy ante kṛmi-viḍ-bhasma-saṁjñitam \|**

**bhūta-dhruk tat-kṛte svārthaṁ kiṁ veda nirayo yataḥ \|\|**

**śrīdhara-svāmī (bhāvārtha-dīpikā) :** nara-deva-bhūdeva saṁjñitam api
śvādibhir bhakṣitaṁ viṭ-saṁjñitaṁ dagdhaṁ bhasma-saṁjñitam anyadā
kṛmi-saṁjñitam \| tat-kṛte tad-arthaṁ yo bhūta-dhruk bhūta-drogdhā \|
yato bhūta-drohān nirayo bhavati sa kiṁ svārthaṁ veda \| naiva vedety
arthaḥ \|\|10\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nirayo nirgato'yaḥ sukhaṁ
yataḥ sa nirayo narakaḥ \| yad vā, tat-kṛte antaḥ
kāma-krodha-lobhākrānta-cittatayā svayam ajñānībhūya
vihitatyāga-pūrvakaṁ loke nija-jñānitāṁ prakaṭya lokān karmataḥ
pracāyyāhaṁ brāsmīti māmeveśvaraṁ jānīta tat tam asi iti śrāvayitvā ca
tvam apīśvaro'sīti deha-pūjāṁ kārayituṁ bhūtaṁ nitya-bhūtaṁ paramātmānaṁ
svasya tat tulya-bhāvanayā gṛhyatīrṣyatīti bhūta-dhruk sa kiṁ svārthaṁ
svasyānīśatāṁ veda yato bhagavad-drohān nirayo bhagavati
rājābhimāni-tantuvāyasya rāja-daṇḍavadyam adaṇḍo bhavatīti bhāvaḥ \|
bhūta-dhruk ko labheta śam iti tad avadhyāyī na kvacit sukham edhate iti
ca kaṁsa-bhāryābhir vakṣyamāṇatvāt \| *ity artha* iti \| sa tu sarvathā
svārthāparijñāṇiti bhāvaḥ \|\|10\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** svasthārthaṁ hitam ity
arthaḥ \|\|10\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī)**, **jīva-gosvāmī
(laghu-vaiṣṇava-toṣaṇī) :** svasyārthaṁ hitam ity arthaḥ \|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nara**deva** bhūdeva
**sañjñitam** api ante maraṇānantaraṁ śvādibhir abhakṣitaṁ putrādibhir
adagdhaṁ cet kṛmi-sajñitaṁ bhakṣitañ cet viṭ-sañjñitaṁ dagdhañ cet
bhasma-sañjñitaṁ bhavet, tasya dehasya kṛte yo bhūtad-hruk, yato
bhūta-drohāt.

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.11 \|\|

**dehaḥ kim anna-dātuḥ svaṁ niṣektur mātur eva ca \|**

**mātuḥ pitur vā balinaḥ kretur agneḥ śuno'pi vā \|\|**

**śrīdhara-svāmī (bhāvārtha-dīpikā) :** idānīṁ dehe'haṁ bhāvo'pi na
ghaṭata ity āha---deha iti \| niṣektuḥ pituḥ \| mātuḥ pitur vā mātām
ahasya putrikā-karaṇe \|\|11\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** anna-dātur nityaṁ
bhojana-pradasya niṣektuṁr garbhādhāna-kartuḥ pitur iti svāmi-caraṇāḥ \|
balino balātkāreṇa grahītū rājñādeḥ kratur dravyaṁ dattvā maulyena
grahītuḥ \| agneḥ antye tasya tatraivāhuti-nikṣepāt \| śuna ity
upalakṣaṇaṁ gṛdhrāder api \| āhutyabhāve tair eva bhakṣyata iti teṣām
api svatvaṁ tatra \| api vety ukteḥ mṛdi nikhanane kṛmyādibhir bhakṣyate
tad atas teṣām api svatvam iti jñeyam \|\|11\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** dehe mamatāpi na
ghaṭetetyāśayeṇāha---deha iti \| svaṁ svatvāspadam \| balino
balād-viśiṣṭyādy artha-gṛhṇataḥ evārthe api-śabdaḥ, asya eva śabdasyāpi
pūrvair apy anvayaḥ \| evam anna-dātrādīnāṁ pratyekam \|
svatva-nirdhārād dehasyāty antānātmīyatoktā \|\|11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** dehe mamatā nirdhāraṇam api
na ghaṭeta bahu-vipratipattar ity āha deha iti-svaṁ dhanaṁ svīyam ity
arthaḥ \| balinaḥ balādviṣṭyādyarthaṁ gṛhnataḥ eva-śabdasyāpi pūrvair
apy anvayaḥ kretur vā balino'grer iti vā balinaḥ kretur agrer iti vā
pāṭhaḥ \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** deha iti svaṁ vastviti śeṣaḥ
\|\|11\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** dehe mamatā
nirdhāraṇamapi na ghaṭate bahuvipratipatter ity āha, deha iti.
**niṣektuḥ** pituḥ **svaṁ** dhanam, **mātuḥ** piturmātāmahasya vā
putrikākaraṇe sati. balino balādviṣṭyarthaṁ gṛhnataḥ \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.12 \|\|

**evaṁ sādhāraṇaṁ deham avyakta-prabhavāpyayam \|**

**ko vidvān ātmasāt kṛtvā hanti jantūn ṛte'sataḥ \|\|**

**śrīdhara-svāmī (bhāvārtha-dīpikā) :** avyakta-prabhavāpyayam avyaktāt
prabhavas tasminn evāpyayo yasya tam ātma-sāt-kṛtvā ātmeti matvā \|
asato mūḍhād ṛte \|\|12\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** evam ukta-prakāreṇa \|
sādhāraṇam anekasvatvāspadam \| avyaktāt prakṛteḥ avyaktādīni bhūtāni
vyaktam adhyāni bhārata \| avyakta-nidhānāny eva iti smṛteḥ \|\|12\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** avyaktaṁ pradhānam, tat
prabhāvāpy ayatvena māyikatvam, tathāpy ātmeti matvā \| yad vā,
avyaktādīśvarāt prabhavāpy ayau yasyety asvādhīnatvam uktam, tathāpy
ātmīyam iti matvā, vidvān tat tattvaṁ jānann ity arthaḥ \| yad vā,
avidvān api ko hanti ? hanyamānasya sākṣād-dukha-darśanāt \| tac cāgre
vakṣyati \| asataḥ śrī-mad-durbudher vinā \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ pūrvokta-prakāreṇa dehaṁ
sādhāraṇam api vidvān jānan tathā avyakta pradhānavatkāraṇāvasthāyām
aviviktaṁ bhūta-pañcakvaṁ tatra prabhavāpy ayau
yasyetyāpāta-mātra-pratītam api jānan ko nāma tamātmatvenāṅgīkṛtya
jantūn hanti na ko\'pi asantastu jānanto'pi ghnantīty arthaḥ \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : avyaktāt** **prabhavas**
tasminn evāpyayo yasya tam \| ātmasāt kṛtvā ātmatvenāṅgīkṛtya
**asato**'jñān vinā \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.13 \|\|

**asataḥ śrī-madāndhasya dāridryaṁ param añjanam \|**

**ātmaupamyena bhūtāni daridraḥ param īkṣate \|\|**

**śrīdhara-svāmī (bhāvārtha-dīpikā) :** evaṁ **śrī-mada**-viceṣṭitam
uktvā tat pratīkāraṁ niścinoti---**asata** iti \| paraṁ śreṣṭhaṁ,
dāridryam eva kevalam iti vā \| kuta ity ata āha---ātmaupamyeneti \|
tato na druhyatīti bhāvaḥ \|\|13\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-pratīkāraṁ
**śrī-mada**-nāśakaṁ dāridryasya śraiṣṭhyam asahamānorthāntaram
āha---kevalam iti \| ekam ity arthaḥ \| tatra hetum āśaṅkate---kuta iti
\| ātmaupamyena sva-sādṛśye neti \| iti bhāva iti---sukha-duḥkhe svavan
manyata iti tathāpiam \|\|13\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aho batāsādhor
anyasyānyathā kathañcit hitaṁ syāt, śrīmattasya tv asādhor
dāridryeṇaivety āha---asata ity-ādi \| dāridryam eva paraṁāñjanam ity
andhatā-nidānasya śrīmadasya vaidyakokta-nidāna-viparyaya- nyāyena
dāridryeṇaiva pratīkāra-siddheḥ \| ātmaupamyeneti yathā mama sukhaṁ
duḥkhaṁ ca syāt, tathānyasyānyasyāpīti kasyaicd api duḥkhārthaṁ na
kadāpi pravartate iti bhāvaḥ \| evaṁ
nirdayatvādi-hetu-śrīmada-vaiparītyena dāridrye samayatvaṁ bodhitam,
paśu-hananādikaṁ ca nirastam \|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho batāsādhor
anyasyānyathāpi kathañcit hitaṁ syāt śrīmattasya tv asādhor
dāridryeṇaivety āha---asata ity-ādi \| paraṁaṁ janam iti
nidāna-viparyaya-nyāyena \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** śrī-mada-roga-pratīkāraṁ
niścinoti---asata iti \| **paraṁ** kevalam \|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** śrī-mada-rogasya
pratīkāraṁ niścinvann āha---asata iti \| paraṁ kevalaṁ yato daridraḥ
sva-taulyena bhūtānīkṣate, ato na druhyatīty arthaḥ \|\|13\|\|

**\...**

\|\| 10.10.14 \|\|

**yathā kaṇṭaka-viddhāṅgo jantor necchati tāṁ vyathām \|**

**jīva-sāmyaṁ gato liṅgair na tathāviddha-kaṇṭakaḥ \|\|**

**śrīdhara-svāmī (bhāvārtha-dīpikā) :** sa-dṛṣṭāntam āha---yatheti \|
mukhāmlānyādi-liṅgaiḥ sarveṣāṁ jīvānāṁ sukha-duḥkhe same iti jñātavān
ity arthaḥ \|\|14\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tāṁ** kaṇṭaka-vyathāṁ
mukha-mlānyādi-**liṅgair** duḥkha-sūcakair mukha-kārṣṇyādibhiḥ
sukha-sūcakair mukha-vikāsādibhiś cihnaiḥ \| *ity artha* iti---na hi
duḥkhaṁ vinā mukha-mālinyaṁ, sukhaṁ vinā vā mukha-vikāśo bhavatīti
jānātīti bhāvaḥ \| **tathāviddha-kaṇṭako** neti \| sa tv itthaṁ
vadati---\"kiṁ te śakti-prahāro jātaḥ, kim artham alpa-kaṇṭaka-kṣatena
rodiṣi ?" iti bhāvaḥ \|\|14\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : jantoḥ** kasyacid api
prāṇinaḥ \| tāṁ kaṇṭaka-vedha-kṛtām \| **aviddha-kaṇṭakaḥ**
kaṇṭakenāviddha ity arthaḥ, **sa tathā necchatīti** na, api tv icchaty
eva, duḥkhājñānāt \| anyat tair vyākhyātam \| yad vā, liṅgair aṅgādibhir
lakṣaṇair jīvenānyena sāmyaṁ prāpto\'py aviddha-kaṇṭakaś cet tarhi
tathāviddha-kaṇṭaka-sadṛśo na bhavati, kintu icchaty evety arthaḥ \|
evaṁ daridro nija-duḥkhānumānenānya-duḥkham avakalayaty eveti bhāvaḥ
\|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yato **yatheti** \|
**jantoḥ** kasyacid api prāṇinaḥ **tāṁ** kaṇṭaka-vedha-kṛtāṁ
**necchati**, tasya sā bhavatv iti na vāñchatīty arthaḥ \| yato
**liṅgaiḥ** mukha-mlānyādibhir **jīvasya** tasya **sāmyaṁ**
nija-duḥkhānusmaraṇāt kṛpodayena tulyāvasthatvaṁ **gataḥ** prāpto
bhavati **aviddha-kaṇṭakaḥ** kaṇṭakenāviddha ity arthaḥ \|
rājadantādivat para-nipātaḥ \| yad vā, aviddhaḥ alagnaḥ kaṇṭako yasya
saḥ \|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : liṅgair**
mukha-mlānyādibhir dṛṣṭair jīve parasmin sāmyaṁ gataḥ \|
pūrvānubhūta-sva-vyathā-sādṛśyaṁ tatrānumimāna ity arthaḥ \|
**aviddha-kaṇṭakaḥ** kaṇṭakenāviddhaḥ rāja-dantādiḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tatra dṛṣṭāntam
āha---yatheti \| jantoḥ svānyasya tāṁ vyathāṁ necchati, liṅgair
mukha-mlānyādibhir dṛṣṭair anyasmin **jīve sāmyaṁ gataḥ**
pūrvānubhūta-sva-vyathā sādṛśyaṁ tatrānumimāna ity arthaḥ \| **na
tatheti** kaṇṭakenāviddho\'**viddha-kaṇṭakaḥ** rāja-dantādiḥ \|\|14\|\|

**\...**

\|\| 10.10.15 \|\|

**daridro nirahaṁ-stambho muktaḥ sarva-madair iha \|**

**kṛcchraṁ yadṛcchayāpnoti tad dhi tasya paraṁ tapaḥ \|\|**

**śrīdhara-svāmī (bhāvārtha-dīpikā) :** kiṁ ca, dāridryaṁ mokṣam api
sādhayatīty āha---daridra iti śloka-catuṣṭayena \| nirahaṁ-stambho
nirgato'haṅkāra-rūpaḥ stambho yasmāt saḥ \|\|15\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** daridram uddiśyānyad apy
āha---kiṁ ceti \| stambho garvaḥ, garva-rodhanayoḥ stambhaḥ iti
halāyudhaḥ \| sarva-madaiḥ vidyābhijanādi-madaiḥ sarvair anādṛtatvād
daridrasya sat-kula-mādādayo\'pi prāyo naśyantīti bhāvaḥ \| yadṛcchayā
devecchayā \| tat kṛcchram \| tasya daridrasya \| etad vai paraṁ tapo
yad vyathitas tapyate iti śruteḥ \|\|15\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nirgato\'haṅkāreṇa
dhanitvādi-garveṇa yaḥ stambho\'namratā sa yasmāt \| yad vā,
nirgato\'haṅkārasya stambha āśrayo dhanaiśvaryādir yasmādd ataḥ sarvair
dhanādi-sambandhibhir madair yukto bhavati \| evaṁ
nirahaṁ-stambhatvādinā daridrasya
śrīmadokta-deha-jarādy-amanana-vaiparītyam api sūcitam \| kiṁ ca,
annādy-abhāvena kṣudhādinā kaṣṭaṁ yadṛcchayā svabhāvata eva prāpnoti \|
paraṁ śreṣṭham ity abhimāna-nāśa-hetutvāt \|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ahaṅkāreṇa dhanitvādi-garveṇa
yaḥ stambho namratvābhāvaḥ sa nirgato yasmāt, ataḥ sarvair
dhanādi-sambandhibhir madaiś citta-vikṣepair mukto bhavati \| kiṁ ca,
annādy-abhāvena yadṛcchayā svabhāvata eva prāpnoti yat tat tapa iti
abhimāna-nāśakatvāt \| tac ca paraṁ śreṣṭham iti prasiddha-tapovad
abhimāna-nāśa-hetutvāt \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : dāridrye** sati
mokṣa-sādhanāni svata eva bhavantītyāha---daridra iti tribhiḥ \|
ahaṅkāreṇa dhanitvādi-garveṇa yaḥ **stambhaḥ** namratvābhāvaḥ \| sa
nirgato yasmāt saḥ **sarva-madair** mukta iti daridrasya sarvair
anādṛtatvāt sat-kula-madādayo'pi prāyo nasyantīti bhāvaḥ \|\|15-16\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** kiṁ ca, dāridrye sati
mukti-sādhanāni svato bhavantītyāha tribhiḥ \| ahaṁ dhanīti yaḥ
stambhaḥ, sa nirgato yasmāt saḥ sarva-madaiḥ sat-kulatādi-hetukair
muktas tasya sarvair avajñātatvāt te'pi prāyaḥ pranasyantīty arthaḥ \|
sa yadṛcchayā kṛcchram āpnoti tad asya paraṁ tapaḥ \|\|15\|\|

**\...**

\|\| 10.10.16 \|\|

**nityaṁ kṣut-kṣāma-dehasya daridrasyānna-kāṅkṣiṇaḥ \|**

**indriyāṇy anuśuṣyanti hiṁsāpi vinivartate \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanu kṛcchrānubhavaḥ
kathaṁ tapa iti cet, tatrāha---anuśuṣyanti \| deha-śoṣam anuśoṣaṁ
gacchanti \| indriya-prābalya-daurbalye pravṛtti-nivṛttī te
cānnasattābhāvābhyāṁ staḥ
annāprāptyendriya-prābalyānuvidhāyi-hiṁsā-lakṣaṇā pravṛttir naśyati,
hiṁsā-nāśa eva mahat-tapa iti \| nātaḥ paraṁ tapo brahman yad
dhiṁsādi-nivartanam ity ukteḥ \|\|16\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tasyendriya-jayādikaṁ ca
tapo\'sādhyam api svato bhavatīty āha---nityam iti \| anna-kāṅkṣiṇo
bhakṣya-mātrecchor anu nirantaraṁ śuṣyanti, viṣaya-rasād uparaṁantīty
arthaḥ \| ata eva hiṁsā viṣayopabhogārtha-para-pīḍādi-lakṣaṇāpy
uparaṁati \| evam ajitātma-śrīmattva-viparītaṁ stry-ādi-nivartakaṁ
daridrasya jitātmatvam uktam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasyendriya-jayādikaṁ ca tapo
sādhyam api svato bhavatīty āha---nityam iti \| anna-kāṅkṣiṇaḥ
bhakṣya-mātreccoḥ anu nirantaraṁ śuṣyanti viṣaya-rasād uparamantīty
arthaḥ \| ata eva hiṁsā-viṣayopabhogārtha-para-pīḍanādi-lakṣaṇāpy
uparamati evaṁ śrīmadād ajitātmatā \| tataś ca hiṁsādikaṁ tad-viparīte
tu dāridrye hiṁsādi-nivartakaṁ jitātmatvam ity uktam \|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** hiṁsā para-pīḍā
\|\|16\|\|

**\...**

\|\| 10.10.17 \|\|

**daridrasyaiva yujyante sādhavaḥ sama-darśinaḥ \|**

**sadbhiḥ kṣiṇoti taṁ tarṣaṁ tata ārād viśuddhyati \|\|**

**śrīdhara-svāmī (bhāvārtha-dīpikā) :** yujyante svata eva saṅgacchante
\| tarṣaṁ tṛṣṇām \|\|17\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tats tṛṣṇāksāyāt \|
ārācchīghram \| sidhyati mukto bhavatīty arthaḥ \| ārād dūra-samīpayoḥ
iti viśvaḥ \|

nanu, [daridrasya tṛṣṇaiva sarva-dodāmayīti vācyaṁ tasyā api
pratīkāra-sambhavād ity āha---daridrasyaiveti \| dhanitvadāridryos
tulya-darśitvenobhayeṣām api gṛhe viraktas-añcārasya sambhave'pi sādhavo
daridrasyaiva yujyante dadridra-kartṛkasyaiva tad
vandana-santoṣaṇa-sambādādi-sambhavāt tasyaiva te svayaṁ
saṁyoga-janita-phaladāyakā bhavanti na tu dhanino madāndhasya \|
atrānayoḥ sannidhau vartamāno'ham eva pramāṇam iti bhāvaḥ \| tataś ca
sadbhiḥ sat-saṁyoga-mahimnaiva taṁ tarṣaṁ tṛṣṇāṁ daridraḥ svayam eva
kṣiṇoti kṣīṇīkaroti tat-kṛpālabdhasya bhaktya-mṛtasya
tṛṣṇāhara-svabhāvatvād iti viśvanāthaḥ]{.mark} \|\|17\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, satsaṅgatyā cāyaṁ
kṛtārtho bhavatīty āha---daridrasyeti \| daridram īśvaraṁ ca samaṁ
tattva-vicāreṇa tulyaṁ draṣṭuṁ śīlam eṣām iti tathā-bhūtā api
daridrasyaiva, na tu dhanādi-mattānām, yujyante svayam eva milanti,
teṣāṁ vaibhavenāntike gamanasyāpy asambhavāt \| yad vā, dīna-vātsalyād
daridrahitārtham eva yuktā bhavantīty arthaḥ \| athavā, mā lakṣmīs tayā
saha vartata iti samo bhagavān, tad darśinaḥ sadā cittāntas tad
anubhavino mahānto daridrasyaiva yujyante, prāyokiñcanair
bhagavad-bhaktaiḥ saha daridrasya viṣayābhāvena samatayā sakhyāt, tathā
dīneṣu teṣāṁ kṛpādhikyāc cātaḥ sadbhir hetubhis tam anna-viṣayakaṁ
tarṣaṁ lobham akṣayyaṁ vā viṣaya-rāgaṁ svayaṁ daridra eva kṣiṇoti, tatas
tarṣakṣayāt \| ārāt śīghram, hi niścitam \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca satsaṅgatyā cāyaṁ
kṛtārtho bhavatīty āha---daridrasyeveti, sādhavo'pi daridrasyaiva
yujyante prayantaṁ vināpi militā bhavanti, ubhayeṣām api
vivikta-sañcārād iti bhāvaḥ \| evākārān an tu dhanināṁ teṣāṁ
jana-saṅghaṭṭa-prāye tad vāse daurghaṭa-gamanatvād iti bhāvaḥ \| na
cānya-lokavatter api daridrasyāyogo dhanino yogaś ca yatnenāpadyata ity
āha-samaṁ dhana-hāni-lābhayos tulyaṁ draṣṭuṁ śīlaṁ yeṣāṁ te ataḥ sadbhir
yujyamāna-mātrair hetubhis tamanna-viṣayakam api sarvaṁ tarṣaṁ
svayandraridra eva kṣiṇoti ārācchrīghraṁ hi niścitam \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca daridrasyaikā
tṛṣṇaiva sarvadoṣamayīti vācyaṁ, tasyā api pratīkārasambhavād ity āha,
**daridrasyaiveti** dhanitva-**dāridryayos tulya-darśitvena** ubhaya
gṛhān kṛpayā gacchanto 'pi **sādhavo** daridrasyaiva yujyante
daridreṇaiva tadvandana sambhāṣaṇa saṁvādādi sambhavāt tasyaiva te
svayaṁ yogajanita phaladāyikā bhavantītyarthaḥ. natu dhanino madāndhasya
atrānayoḥ sannidhau vartamāno 'ham eva pramāṇam iti bhāvaḥ. tataś ca
**sadbhiḥ** satsaṅga mahimnaiva taṁ **tarṣaṁ** tṛṣṇāṁ daridraḥ svayam
eva **kṣiṇoti** kṣiṇīkaroti. tat-kṛpālabdhasya bhakty-amṛtasya tṛṣṇāhara
svabhāvatvāt ataeva pūrvam uktaṁ kṛcchraṁ **yadṛcchayāpnotīti**
kṛcchrasya yādṛcchikatvaṁ natu karma-janitatvaṁ bhaktasya
karmānaṅgīkārāt \|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.18 \|\|

**sādhūnāṁ sama-cittānāṁ mukunda-caraṇaiṣiṇām \|**

**upekṣyaiḥ kiṁ dhana-stambhair asadbhir asad-āśrayaiḥ \|\|**

**śrīdhara-svāmī (bhāvārtha-dīpikā) :** nanu sādhūnām api dhanikaḥ
priyaḥ syān na daridra iti tatrāha---sādhūnām iti \| dhanena stambho
garvo yeṣāṁ taiḥ \|\|18\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sādhu-samāgame
śaṅkate---nanv iti \| dhaniko dhanī upekṣyais tyakta-prāyaiḥ \| tatra
hetuḥ asadbhir dhana-madāvajñāta-sajjanaiḥ \| tatraāpi hetuḥ asatāṁ
viṭanaṭapiśuna-veśyādi-janānām āśrayaiḥ \| prāyeṇa vyasanāsaktā dhanino
vyasani-priyāḥ iti saṅgrahāt \|\|18\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanvāṭyānām api kadācid
dhana-dvāreṇa satsaṅgo nāma ghaṭeta ? tatrāha---sādhūnām iti sadācaṛāṇāṁ
samacittānām ātma-tattvavedinām ity arthaḥ \| muktir api kutsitā yasmād
bhajanānandāt taṁ dadātīti mukundo bhagavān, tac caraṇepsāśīlānāñcaiṣāṁ
trividhānām uttarottaram upekṣāyāṁ śaiṣṭhyam ūhyam \| yad vā,
mukunda-caraṇaiṣiṇām ity asyaiva viśeṣaṇatve yathottaraṁ
hetu-hetumattvam, svayam asadbhiḥ punaś cāsatām āśrayaiḥ \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, sādhubhir mā kriyatāṁ
sva-lābhārthaṁ dhana-yoge yantaḥ anugrahārthaṁ tu kriyatāṁ
tatrāha---sādhūnām iti \| ete sādhavaḥ sadācārās te tu yatra
strīdyūtamāsava iti darśanād asanto sadācārāḥ ete samacittā dhanitvādy
anityayoḥ samadṛṣṭayas te tu dhana-garvitvena tayor viṣama-dṛṣṭayaḥ ete
mukunda-caraṇaiṣitvena tad ekāśrayās te tu viṣayaiṣitvenād asad-āśrayāḥ
ity evaṁ prakṛti-virodhād anabhir ucerupekṣyais
tādṛśa-yatnamayānugrahāyogyas tādṛśānugraha-rūpaṁ prayojanaṁ kiṁ syān
naivety arthaḥ \|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca sādhūnāṁ
dhanopādhikā dhanika-saṁyogaḥ sambhavatīty āha, sādhūnām iti. **dhanena
stambho** garvo yeṣāṁ taiḥ. **asadbhir** avaiṣṇavaiḥ **asad-āśrayair**
avaiṣṇava-sevibhiḥ tena garvarahitā adaridrā vaiṣṇava-sevino dhanino 'pi
sādhubhiḥ saṁyujyanta eveti bhāvaḥ \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.19 \|\|

**tad ahaṁ mattayor mādhvyā vāruṇyā śrī-madāndhayoḥ \|**

**tamo-madaṁ hariṣyāmi straiṇayor ajitātmanoḥ \|\|**

**śrīdhara-svāmī (bhāvārtha-dīpikā) :** tamo-madam ajñāna-kṛtaṁ madam
\|\|19\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** nanv asatvetad atra bhavaṇ
etayor daṇḍam upekṣāṁ vā kariṣyatīty apekṣāyāṁ daṇḍamevaitayor hitatvāt
kariṣyāmīty āha---tad iti \| straiṇayoḥ strīvaśavartinoḥ \| ajitātmanor
avaśīkṛtamanasoḥ \|\|19\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu, mādhyā mattatā
kṣaṇād apayāsyati ? tatrāha---śrīmad āndhayor iti, śrī-mad āndhatāyāḥ
sthāyitvād asakṛn mādhvīkapānena mattatāpy anuvatsyaty eveti bhāvaḥ \|
ata eva streṇayoḥ strī---lampaṭayoḥ \| nanūpabhogena straiṇatā śāmyeta ?
nety āha---atitātmanor asaṁyamita-manasor iti \| yad vā, viśeṣaṇānām
eṣāṁ yatheṣṭaṁ hetu-hetumattā draṣṭvyā \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, mādhvyā mattatā kṣaṇād
apayāsyati tatrāha---śrīmadāndhayor iti \| śrī-madāndhatāyāḥ sthāyitvād
asakṛn mādhvīpānena mattatāpy anuvartsthatyevety arthaḥ \| ata eva
straiṇayoḥ strī-lampaṭayoḥ nanūpa-bhogena straiṇatā śāmyet nety
āha---ajitātmanoḥ asaṁyamitamanasor iti \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadanayor garva-rogasya
kāñ cikitsāṁ karomīti manasi vicārya niścinoti, tad aham iti caturbhiḥ.
**mādhvyā** madhumayyā **tamo** 'jñānaṁ \|\|19.20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.20 \|\|

**yad imau loka-pālasya putrau bhūtvā tamaḥ-plutau \|**

**na vivāsasam ātmānaṁ vijānītaḥ sudurmadau \|\|**

**śrīdhara-svāmī (bhāvārtha-dīpikā) :** tamaḥ-plutau tamo-vyāptau
\|\|20\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** loka-pālasya kuberasya \|
vivāsasaṁ nagnam \| ātmānaṁ deham \| tatra hetuḥ sudurmadau madirāmattau
\|\|20\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** putrau bhūtvāpi
tamoguṇa-vyāptau, na kevalam ajñānena nagnau, kintu śrī-madena mayy
avajñayāpītyāśayenāha---sudurmadāv iti \| asya vaṭor agre nagnatve ko vā
doṣa iti mahā-duṣṭa-madāvitty arthaḥ \|\|20\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** putrau bhūtvāpi
tamo-guṇa-vyāptau na kevalam ajñānena nagnau kiṁ tu madena mayy
avajñayāpīty āśayenāha-sudurmadāv iti \| asya vaṭor agre nagnatve ko vā
doṣa iti mahā-duṣṭamadāv ity arthaḥ \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.21 \|\|

**ato'rhataḥ sthāvaratāṁ syātāṁ naivaṁ yathā punaḥ \|**

**smṛtiḥ syān mat-prasādena tatrāpi mad-anugrahāt \|\|**

**śrīdhara-svāmī (bhāvārtha-dīpikā) :** śapati, ato'rhata iti \|
anugṛhṇāti, syātāṁ naivam ity-ādinā \| mat-prasādena smṛtiḥ syāt
\|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** śapati śāpaṁ dadāti \|
yataḥ sudurmadau ataḥ sthāvaratāṁ vṛkṣatāṁ prāptam iti śeṣaḥ \|
anugṛhnāti---anugrahaṁ karoti \| evaṁ vivāsasau punar na syātaṁ bhavetām
\| tatrāpi sthāvaratve\'pi \|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ata iti nija-karma-doṣād
evety arthaḥ \| syāvaratāṁ vṛkṣa-yoni-marhataḥ, tamaḥ-plutatvena
sthāvara-tulyatvāt \| smṛtir jñānaṁ pūrva-janma-vṛtta-smaraṇaṁ vā,tena
punas tādṛśa-pāpa-karmaṇy apravṛtteḥ, sādhu-sevāyāṁ ca pravṛtter ata eva
succhāyādinā sadā vraja-janānāṁ sevā tābhyāṁ kṛtā \| tathā ca
śrī-harivaṁśe---yau tāvarjuna-vṛkṣau tu vraje satyopayācanau
\[viṣṇu.pa.7.22\] iti \| mama prasādenety anyathā tādṛśa-śāpa-karmiṇos
tad asambhava iti tattvataḥ krodhābhāvaḥ, śāpāś ca kevalaṁ kṛpayaveti
bodhayati \|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ata iti yugmakam \| ato
nija-karma-doṣād evety arthaḥ \| sthāvaratāṁ vṛkṣa-yoni-mahataḥ
tamaḥplutatvena sthāvara-tulyatvāt ataḥ sthāvaratvena parama-dāridrye
sati evam īdṛśau punar na syātām nanu, sthāvaratvaṁ bahūnāṁ vartate
naitāvatā śikṣā syāt tatrāha-smṛtiḥ pūrva-janma-vṛttānusmaraṇam ata eva
sadā parama-bhagavat priyāṇāṁ vraja-janānāṁ sevā ca tābhyāṁ kṛtā tathā
ca śrī-harivaṁśe yau tāvarjuna-vṛkṣau tu vraje satyopayācanau iti
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sthāvaratām** iti
nirāvaraṇayoḥ stabdhayor adruvāṇayor anayoḥ sthāvaratvam evocitam iti
bhāvaḥ. sthāvaratve 'pi **mat-prasādena smṛtir** astu, smṛtau satyām api
mad-anugrahād ity-ādi. devamānena śarac-chate varṣaśate **vṛtte** sati
**vāsudevasya sānnidhyaṁ labdhvā** **labdha-bhaktī** santau
**svarlokatāṁ** **bhaviṣyataḥ** prāpsyataḥ. bhū prāptau parasmaipadam
āryam \|\|21-23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.22 \|\|

**vāsudevasya sānnidhyaṁ labdhvā divya-śarac-chate \|**

**vṛtte svarlokatāṁ bhūyo labdha-bhaktī bhaviṣyataḥ \|\|**

**śrīdhara-svāmī (bhāvārtha-dīpikā) :** svar-lokatāṁ devatvaṁ punar
labdhvā mad-anugrahāl labdha-bhaktī bhaviṣyata iti \|\|22\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** divya-śaracchate
daivika-varṣaśate vṛtte'tīte sati \| vāsudevasya sannidhyaṁ
śrī-kṛṣṇa-naukaṭyaṁ yathāt syāt tathā \| tāvat kālasyaiva bhagavad
avatāre śiṣṭatvāt bhūyaḥ punaḥ svarlokatāṁ devatvaṁ labdhvā mad anugrād
iti pūrva-śloka-gatam iha sambadhyate \| tasmin devatve \| labdhā
bhaktir yābhyāṁ tau labdha-bhaktī bhaviṣyatha iti sambandhaḥ \| yad vā,
labdha-bhaktī santau svarlokatāṁ bhaviṣyathaḥ prāpsyathaḥ \| bhuvaḥ
prāptau parasmaipadam arṣaṁ vāsudevasya sānnidhyaṁ labdhveti yojyam
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** vāsudevasya mayi
yo\'nugrahas tasmāt tasyaiva sānnidhyaṁ labdhvā śrī-mathurāyāṁ bṛhad
vane śrī-nandāvāsa-nikaṭe sarvopakāraka-succhāya mahārjuna vṛkṣa-janma
prāptyeti jñeyam \| divya-śaracchate iti śāpa-kālam ārabhya tāvat kāla
eva śrī-bhagavad avatārāt \| labdha-bhaktī bhaviṣyataḥ iti vinā niḥśeṣa
doṣa duḥkhān apagamāt \| yad vā, bhakti-rasikānāṁ
bhakti-vyatiriktā-śīrasphūrteḥ, labdheti bhakteḥ sthiratāṁ bodhayati
\|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vāsudevasya mayi yo'nugrahas
tasmāt tasyaiva sānnidhyaṁ labdhvā divya-śarac-chata iti tāvat kāla eva
śrī-bhagavad-avatārāt labdha-bhaktī bhaviṣyatha iti bhakti-rasikānāṁ
bhakti-vyatiriktāśīr asphūrteḥ labdhveti bhakteḥ sthiratāṁ bodhayati
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.23 \|\|

śrī-śuka uvāca---

**evam uktvā sa devarṣir gato nārāyaṇāśramam \|**

**nalakūvara-maṇigrīvāv āsatur yamalārjunau \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : yamalārjunau**
sahotpanna-kakubhau \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nārāhaṇasyāśramaṁ
śrī-vaikuṇṭha-lokam, tadaiva priya-śrī-rudrānucara-śāpena mahāparādhaṁ
matvā taṁ kṣamayitum \| kiṁ vā, stokta-siddhiṁ prārthayitum \| yad vā,
badarikāśramam---sākṣāc crī-bhagavati lajjādinā tat-prāthanasyāyogyatvāt
tad avatāre nija-gurau tat prārthanārtham \| yad vā, bhaktyā tad
darśanārtham, tata eva tatra gacchan vartmanyāpatitaṁ kṛtyaṁ samādhāya
nijācaritaṁ tad aśeṣaṁ gurau nivedayituṁ gataḥ \| tamalau sahajātau
śrī-kṛṣṇasyārjuna-sasvatvāt tan nmnāpyetau kila so\'nugrahīṣyatīti
śrī-nāradānugraheṇaiva tat saṁjñakau vṛkṣau babhūvatu \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nārāhaṇasyāśramaṁ
śrī-vaikuṇṭha-lokam, tadaiva priya-śrī-rudrānucara-śāpena mahāparādhaṁ
matvā taṁ kṣamayitum \| kiṁ vā, stokta-siddhiṁ prārthayitum \| yad vā,
badarikāśramam---sākṣāc crī-bhagavati lajjādinā tat-prāthanasyāyogyatvāt
tad avatāre nija-gurau tat prārthanārtham \| yad vā, bhaktyā tad
darśanārtham, tata eva tatra gacchan vartmanyāpatitaṁ kṛtyaṁ samādhāya
nijācaritaṁ tad aśeṣaṁ gurau nivedayituṁ gataḥ \| tamalau sahajātau
śrī-kṛṣṇasyārjuna-sasvatvāt tan nmnāpyetau kila so\'nugrahīṣyatīti
śrī-nāradānugraheṇaiva tat saṁjñakau vṛkṣau babhūvatu \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.10.24 \|\|

**ṛṣer bhāgavata-mukhyasya satyaṁ kartuṁ vaco hariḥ \|**

**jagāma śanakais tatra yatrāstāṁ yamalārjunau \|\|**

**śrīdhara-svāmī (bhāvārtha-dīpikā) :** prastutam āha---ṛṣer iti
\|\|24\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** prastutaṁ prasaṅgam \|
ṛṣer nāradasya \| vacaḥ vāsudevasya sānnidhyam \| ity-ādi-rūpam
\|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ṛṣer iti tad vacaḥ
satyatā bhagavato mahā-bhāgavatottamatvena bhagavat tulyasyeti
parama-bhaktiś coktā, ata eva satyaṁ kartum \| harir iti tacchāpād
uddharaṇābhiprāyeṇa \| śanakair iti
śīghra-gatyolūkhalākarṣaṇa-śabdotthānena tatra śrī-yaśodādy āgamanasya
śaṅkayā, bālya-līlayā maholūkhalākarṣaṇena śīghra-gamanāprakāṭanāt \|
evaṁ balena tad ākarṣaṇārthaṁ riṅgaṇenaiva gamanaṁ jñeyam \| tathā
coktaṁ dvitīye---yad riṅgatāntara-gatena \[bhā.pu.2.7.23\] iti
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tad evam itihāsaṁ pradarśya
tasya samprati yad bhagavad anusmṛtatvaṁ darśitaṁ tad eva
darśayati---ṛṣer iti \| tad vacaḥ satyatā yogyā sā ca tenaiva
pravartanīyeti bhāvaḥ \| tatrāpi bhagavataḥ
bhaktyākhyaparama-vidyā-jñānātparama-pujyasya bhāgavata-mukhyasyeti ca
kvacit pāṭhaḥ \|\| harir iti tac chāpād uddharaṇābhiprāyeṇa śanakair iti
śabda-samutthānena mātrādy āgamana-śaṅkayā kiṁ vā, bālya-līlayā tataś
colūkhalasya śanair ākarṣaṇena yatanam api na jātam iti jñāpitam evaṁ
balena tadākarṣaṇārthaṁ riṅgaṇenaiva gamanam uktaṁ ca dvītīye yad
riṅgatāntaragatena iti \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prastutamāha ṛṣeriti
\|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.25 \|\|

**devarṣir me priyatamo yad imau dhanadātmajau \|**

**tat tathā sādhayiṣyāmi yad gītaṁ tan mahātmanā \|\|**

**śrīdhara-svāmī (bhāvārtha-dīpikā) :** kim iti satyaṁ kartavyaṁ
tatrāha---devarṣir iti \| yad yataḥ \| tat tataḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** vacaḥ-satyakaraṇe hetum
āśaṅkate---kim itīti \| mahātmanā nāradena yad yathā gītaṁ tat tathā
sādhayiṣyāmīti \|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yad yathā gītaṁ tena
mahātmanā mahān ātmā svabhāvo madbhakti-vistāreṇa yasya tena \| ayaṁ
priyatamatve hetuḥ tathemau sādhayiṣyāmi sampādayiṣyāmi, sthāvarayor
nerūrdhaṁ parama-bhaktimantau kariṣyāmīty arthaḥ, labdha-bhaktī
bhaviṣyata iti tad dānāt \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** yat yasmāt devarṣi me
priyatamas tat tasmāt tena mahātmanā mahānubhāvena yad yathā gītaṁ tathā
tena prakāreṇemau dhanadātmajau sādhayiṣyāmi sthāvara-yone ruddhasya
punaḥ svargaṁ dattvā parama-bhaktimantau kariṣyāmīty arthaḥ \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yat devarṣir me priyatamaḥ tat
tasmād imau dhanadotmajau tathā sādhayiṣyāmi yat yathā tena mahātmanā
gītam ity anvayaḥ \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yad** yasmād **devarṣir**
**me** **priyatamas** **tasmād** **imau** **tathā sādhayiṣyāmi** **yad**
yathā **tena mahātmanā gītam** ity anvayaḥ \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.26 \|\|

**ity antareṇārjunayoḥ kṛṣṇas tu yamayor yayau \|**

**ātma-nirveśa-mātreṇa tiryag-gatam ulūkhalam \|\|**

**śrīdhara-svāmī (bhāvārtha-dīpikā) :** yamayor yamalayoḥ sahajātayoḥ \|
ātmanaḥ kṛṣṇasya tan-madhya-praveśa-mātreṇa \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** antareṇa madhye \| saptamy
arthe enac \| tiryak tiraśīnaṁ gataṁ jātam \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** ity asmād hetoḥ
kṛta-mahāparādhayor etayor made tad adbhuta-bālya-līlā-samparkeṇaiva tat
pāpakṣayo bhakti-labdhiḥ syān na cānyatheti vicāryety arthaḥ \| tiryag
gataṁ śrī-bhagavad abhiprāyānusāreṇa tiryakatvaṁ prāptam ity arthaḥ \|
yad vā, tiryak yathā syāt tathā calitam---tiryag vakre\'tiro\'rthe ca
iti viśvaḥ \| bhūtam iti kvacit pāṭha iti tasya sacetanatvam iva
sūcitam, tac ca śrī-bhagavat sambandhena \| kiṁ vā, tat krīḍopakaraṇām
api sac cid ānanda-rūpatvena, evaṁ dāmno\'py ūhyam, anyathā sac cid
ānanda-ghanena śrī-bhagavatā saha tayos tādṛśa-saṁyogāsambhavāt \| ata
eva pādme śrī-dāmodarāṣṭake---namaste\'stu dāmne sphura-dīpti-dhāmne
iti, śrī-harivaṁśe\'pi tad dāma tasya bālasya prabhāvād abhavad-dṛḍham
\[viṣṇu.pa 7.19\] iti \| ittham ulūkhala-bhaṅga-dāmatroṭanādiśaṅkā ca
svata eva parihṛtā syāt \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** iti asmād dhetoḥ kṛtamahad
aparādhayor mad-bālya-līlā-krīḍanakatāprāptyaiva tādṛśatvaṁ syād iti
vicāryety arthaḥ \| tiryag gataṁ śrī-bhagavad abhiprāyānusāreṇa
tiryaktvaṁ prāptam ity arthaḥ tiryak vakre tirorthe ca iti viśvaḥ \|
atra mātra-padena yatnaṁ vineti dhvanyate gatam iti tasyaiva kartṛtvaṁ
iti tasya sacetanatvam iva sūcitaṁ tac ca līlā-śakteḥ svayaṁ
sarva-sampādakatvena yathā harivaṁśe tad dāma tasya bālasya prabhāvād
abhavad dṛḍham iti pādme namaste'stu dāme sphuradīpti-dhāmne iti
\|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ātma-nirveśa-mātreṇa ayatnenāpīty
arthaḥ \| tena colūkhalasya tiryag-gatyā līlā-śakteḥ prabhūtā darśitā
evam anyatrāpi jñeyam \|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** iti vicārya **yamayoḥ**
sahajātayor dvayor antareṇa madhye **yayau** tataś ca **ātmanaḥ
praveśa-mātreṇa** **ulūkhalaṁ** **tīryag gataṁ** tiraścīnam abhūt
\|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.27 \|\|

**bālena niṣkarṣayatānvag ulūkhalaṁ tad**

**dāmodareṇa tarasotkalitāṅghri-bandhau \|**

**niṣpetatuḥ parama-vikramitātivepa-**

**skandha-pravāla-viṭapau kṛta-caṇḍa-śabdau \|\|**

**śrīdhara-svāmī (bhāvārtha-dīpikā) :** anu añcatīty anvak \| tatra
hetuḥ, dāmodareṇeti \| utkalitaḥ utpāṭito'ṅghri-bandho mūla-bandho yayos
tau \| paramasya śrī-kṛṣṇasya vikramitaṁ vikramas tenāti-vepaḥ kampo
yeṣu te skandha-pravāla-viṭapā yayos tau \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tat-svasmin baddham
ulūkhalam \| niṣkarṣatākṛṣṭavatā \| bālena yamalārjuṇau niṣpetatuḥ \|
anuratra vīpsito'sti paścād arthe anvak pṛṣṭhagāmi \| tatra
pṛṣṭa-gāmitve na hi baddhodarapāśabaddhavas tv agrataś
calatya-sambhavavād iti bhāvaḥ \| paramasya brahmādidhyeyasya hareḥ \|
skandha-pravāla-viṭapāḥ skandho mahā-śākhāśrayaḥ \| pravalāni patrāṇi \|
viṭapo'lpa-śākhāśrayastarvavayavaḥ \| caṇḍa-śabdo bhayaṅkara-śabdaḥ
\|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat tiryag gatyā[^62]
tayor lagnaṁ niḥśeṣeṇa karṣayatākarṣatā dāmoreṇa kartrāt
kalitāṅghri-bandhau tarasā vegena niḥśeṣaṁ petatuḥ \| katham ? tad
āha---parametyādi \| anyat tair vyākhyātam \| yad vā, dāmodareṇa hetunā
bhūmi-nirgatāṅghri-bandhau, ato dāmodarasyāvikramitena
vikramāprakaṭanenāpi \| kiṁ vā tenāvikramitau vikramam aprāpitāv api \|
kiṁ vā, na vidyate vikramitaṁ vikramo yayor viṣaye tathā-bhūtāpi
mahā-kampa-yukta skandha-pravāla viṭapau kṛta-canḍa-śabdau ca santau
paraṁ kevalaṁ svayam eva niṣpeta-turṇa tu pūtanāvad anyaṁ kañcit
pātayāmāsatur ity arthaḥ \| bāleneti balāprakaṭanādinā bālya-līlāyā
avyabhicāraḥ, dāmodareṇeti tasyām eva mādhuryam utkalitetyādinā
caiśvaryam, evaṁ pūrvavad bhagavattā viśeṣa-prakaṭanam uhyam \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tat tiryag gatyā tayor lagnaṁ
niḥśeṣeṇa karṣatā ākarṣatā dāmodareṇa kartrāt utkalitāṅghri-bandhau
santau tarasā vegena niśśeṣaṁ petatuḥ tad āha---paramety ādi \| viṭapā
atra śākhāḥ viṭapaḥ pallave ṣiṅge vistāre gulma-śākhayoḥ iti viśvaḥ \|
anyat taiḥ yad vā, param iti chedaḥ dāmodareṇaiva yat avikramitaṁ
vikrama-sadṛśīkṛtaṁ tenātivepa ity-ādiḥ paraṁ kevalaṁ svayam eva
nipestatuḥ na tu pūtanāvat kiñcid apātayatām ity arthaḥ, bāleneti \|
balāprakaṭānādinā bālya-līlāyā avyabhicāraḥ dāmodareṇeti tasmād eva
mādhuryaṁ utkalitety ādinā caiśvaryaṁ sūcitam evaṁ pūrvavan madhuraṁ
bhagavattā-prakaṭanam ūhyam atra ca māna-karaṇaṁ harivaṁśe

> sa ca tenaiva nāmnā tu kṛṣṇo vai dāma-bandhanāt \|

goṣṭhe dāmodara iti gopībhiḥ parigīyate \|\| iti \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** parama-vikramam iti patatos
tayor eva mahā-mardas tenety ādi \|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat tiraścīnam eva
**ulūkhalam** **anvak** svānukūlaṁ yatā syāt tathā niḥśeṣeṇa karṣatā
**bālena utkalita** utpāṭito **'ṅghri-bandho** yayos tau
**parama-vikramitena** atibalenākarṣaṇenātivepā atikampamānāḥ
skandhādayo yayos tau dāmodareṇeti---

> sa ca tenaiva nāmnā tu kṛṣṇo vai dāma-bandhanāt \|
>
> goṣṭhe dāmodara iti gopībhiḥ parigīyate \|\|

iti harivaṁśoktā prasiddhiḥ smāritā \|\| 27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.28 \|\|

**tatra śriyā paramayā kakubhaḥ sphurantau**

**siddhāv upetya kujayor iva jāta-vedāḥ \|**

**kṛṣṇaṁ praṇamya śirasākhila-loka-nāthaṁ**

**baddhāñjalī virajasāv idam ūcatuḥ sma \|\|**

**śrīdhara-svāmī (bhāvārtha-dīpikā) :** kakubhaḥ prati sarvataḥ
sphurantāv ity arthaḥ \| yad vā, diśaḥ prakāśayantāv iti \| kujayor
vṛkṣayoḥ sthito'gnir yathā mūrtim ānupaiti tathopetya \| virajasau
nirmadau nirahaṅkāriṇau naṣṭa-garvāv iti yāvat \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatra tadā patanāntaram
iti yāvat \| kakubhaḥ sarvā diśaḥ \| pratir dvitīyayā iti prati-śabda
upatiṣṭhate tṛtīyayā saha-śabdavat \| sphurantau dedīpyamānau gacchantau
vā ity artha iti \| ihādhyāhṛta-pratiyoge karma-pravacanīyatvena dvitīyā
\| adhyāhāre śramaṁ vimṛśyārthāntaram āha---yad veti \| nirmadau
śāpakṣayād-gatarajastvena sāttvikau \| idaṁ vakṣyamāṇam \|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra tayor vṛkṣayoḥ
sthitau siddhau devāvity arthaḥ \| kiṁ vā śāpān mutau saphala-janmānau
vā santau, ataḥ sarvā diśaḥ sphurantau, antarbhūta-ṇyantam idam,
śobhayantāvity arthaḥ \| yad vā, kujayoḥ kakubho dig bhāgāt tad antike
upetya mitho jyotir milanād ekajātavedā iva sphurantau \| śirasaiva
prakarṣeṇa nanveti daṇḍa-praṇāme śrī-mukhādi-sandarśanāsiddheḥ kṛsṇam
iti tadānīm apy ulūkhalākarṣaṇam abhiprāyeṇa \| nanu dāmodaratvenāty
anta-bālya-līlāparaṁ bālakaṁ tau kathaṁ praṇatavantau ?
tatrāha---akhila-lokānāṁ nātham īśvaram, tad aiśvarya-prabhāvāt tatra ca
śrī-nāradānugraheṇa tad vijñānotpatter iti bhāvaḥ \| nanu
kṛta-tādṛśāparādhau śrī-nārada-prasādena smṛta-tad-vṛttau ca kathaṁ
lajjādikaṁ vihāya śrī-bhagavat-pārśtopagamanādikam akurvātām ?
tathāha---akhilety ananya-gatitvād ity arthaḥ \| virajasāv iti prāk
tamaḥplutāv apy adhunā śrī-bhagavat-saparśādinā śrī-nāradānugraheṇaiva
vā vigata śrīmad ahetu-rajo-guṇāv eva santāvity arthaḥ \| sma vismaye,
mahāparādhinor api sadyas tādṛśatva-siddheḥ \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kakūbho vyāpya sphūrantau
kujayorvṛkṣayoḥ, jātavedā agnirmitho jyotirmilanādeka jātavedā iva
sphūrantāvity arthaḥ.

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kujayoḥ kakubhaḥ sakāśāt upetya
sphurantau sambhrameṇa kampamānau dvayos tviṣā paraspara-militatvāt
ekī-bhūyāgnir ivopetya tvat-prekṣaṇaṁ tan-mahima-paripāṭīm ārabhate
\|\|28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kakūbho** vyāpya sphūrantau
**kujayor** vṛkṣayoḥ **jāta-vedā** agniḥ mitho jyotirmilanād eka eva
jātavedā iva **sphūrantāv** ity arthaḥ \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.29 \|\|

**kṛṣṇa kṛṣṇa mahā-yogiṁs tvam ādyaḥ puruṣaḥ paraḥ \|**

**vyaktāvyaktam idaṁ viśvaṁ rūpaṁ te brāhmaṇā viduḥ \|\|**

**śrīdhara-svāmī (bhāvārtha-dīpikā) :** gopālaṁ māṁ yuvāṁ devau kim iti
praṇatāv iti cet tatrāhatuḥ, he kṛṣṇa kṛṣṇa mahā-yogin,
acintya-prabhāvas tvaṁ na gopālaḥ, kintu paraḥ puruṣaḥ \| yata ādyaḥ
kāraṇa-bhūtaḥ \| tatrāpi na nimitta-mātraṁ kintūpādānam api tvam evety
āśayena tuṣṭuvatuḥ, vyaktāvyaktam iti \| sthūla-sūkṣmam idaṁ te rūpaṁ
viduḥ \|\|29\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** stutiṁ kurvāṇau dṛṣṭvā
nija-vaibhavaṁ gopayitum āha---gopālaṁ iti \| sarvato nikṛṣṭaṁ
paśu-pālanaṁ kurvatam iti bhāvaḥ \| devau sarvottamau \| tatra
tasyāmāśaṅkāyām \| ādare vīpsā kṛṣṇa kṛṣṇeti \| kṛṣanti nijāpadaṁ
nāśayantīti kṛṣṇā devās teṣām api kṛṣṇa he deva-devety arthaḥ \|
acintatya-prabhāvaḥ vaktum aśakyaiśvaryo mahā-yogin nityasyāyam arthaḥ
\| yato yasmāt \| tatrāpi kāraṇatve\'pi \| na kevalaṁ nimitta-mātraṁ
kintviti brāhmaṇā vedatātparyavido vyāsādyāḥ \|\|29\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** kṛṣṇa kṛṣṇa
mahā-yoginn ity-ādi \| te tava yaśodānandanasya rūpaṁ vyaktāvyaktaṁ
viduḥ, bhakteṣu vyaktaṁ yathārthatayā prakaṭam, abhakteṣv avyaktam
ayathārthatvena sphurat te tava tattvaṁ na jānantīti bhāvaḥ \|
kim-bhūtasya ? brahmaṇo vṛhataḥ, athavā, brahmaṇa ity anādare ṣaṣṭhī,
brahma cānādṛtya vidur ity arthaḥ \| rūpaṁ kīdṛśam ? idaṁ viśvam idam
eva viśvaṁ jñāti-prāṇa-dhanādikam iti pratītir yatra \|\|29\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yady api āvāṁ
mahāparādhinau, tathāpi tvayā nitarām anugṛhītau, tac ca tavocitam evety
āśayenocatuḥ---kṛṣṇeti he narākṛti para-brahman ! vīpsā-paramānandena
prema-sabhrameṇa vā \| kiṁ vā, jihvākarṣaka-kṛṣṇa-nāma-svabhāvena \| yad
vā, ulūkhala-karṣaṇādi-bālya-līlāratasya mahācañcalasya kṣaṇaṁ
sthairyāpādanenābhimukhīkaraṇāya kṛṣṇatvam eva prapañcayatā \| mahāyogin
he acint6yānantaiśvaryertety arthaḥ, yatas tvam ādyaḥ sarva-deva-śeṣṭhaḥ
paraḥ puruṣaś ca paramātmā parameśvaro vā, ata īdṛśī kṛpā yuktaiveti
bhāvaḥ, kiṁ ca, idaṁ sarvam eva kārya-kāraṇātmakaṁ jagada brahmaṇaḥ
sarva vyāpakasya tava \| kiṁ vā, tvad vibhūti-rūpasya brahmaṇo rūpaṁ
vivartaṁ vidur vedāntinaḥ \| evam āvayor api nitya-tvadīyatvenonugraho
ghaṭaitaiveti bhāvaḥ \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ulukhale baddhaṁ gopālabālaṁ
māṁ yuvāṁ devau kim iti praṇatāvityata āhatuḥ---kṛṣṇa kṛṣṇeti \| dvitvaṁ
dvayor eva yugapad-ukteḥ \| bhagavān tvaṁ paraḥ puruṣo
tatrāpyādyasvayama bhagavān atastvaṁ gopālabālo bhavasyeveti bhāvaḥ. he
mahāyogin! acintyaprabhāva! asmanmocakasya tavaitadbandhanakāraṇa
matarkyam iti bhāvaḥ. sarvasvarūpasya tava kena bandhanaṁ sambhavedity
āhatuḥ, vyaktāvyaktaṁ kāryakāraṇātmakaṁ \|\|29\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** kṛṣṇa kṛṣṇeti parama-svarūpatvāt
parama-nāmatvāc ca prāṅ-nirdeśo vīpsā ca paraḥ puruṣo bhavān tattve'pi
ādyaḥ svayaṁ bhagavān ity arthaḥ \|\|29\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ulukhale baddhaṁ
gopāla-bālaṁ māṁ yuvāṁ devau kim iti praṇatāv ity ata āhatuḥ---kṛṣṇa
kṛṣṇeti \| dvitvaṁ dvayor eva yugapad ukteḥ **tvaṁ paraḥ puruṣo**
bhagavān tatrāpy **ādyaḥ** svayaṁ bhagavān atas tvaṁ gopāla-bālo
bhavasyeveti bhāvaḥ \| he mahāyoginn acintya-prabhāva! asman-mocakasya
tavaitad bandhana-kāraṇam atarkyam iti bhāvaḥ \| sarva-svarūpasya tava
kena bandhanaṁ sambhaved ity āhatuḥ---vyaktāvyaktaṁ kārya-kāraṇātmakaṁ
\|\|29\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.30 \|\|

**tvam ekaḥ sarva-bhūtānāṁ dehāsv-ātmendriyeśvaraḥ \|**

**tvam eva kālo bhagavān viṣṇur avyaya īśvaraḥ \|\|**

**śrīdhara-svāmī (bhāvārtha-dīpikā) :** niyantāpi tvam evety ūcatuḥ,
tvam eka iti \| dehaḥ, asavaḥ prāṇāḥ, ātmā'haṅkāraḥ, indriyāṇi ca teṣām
īśvaraḥ \| nanv asya kālo nimittaṁ prakṛtir upādānaṁ prakṛter jāto mahān
viśvātmatayā pariṇamate puruṣaḥ kartā niyantā ca kim atrāham ata āhatuḥ,
tvam eva kāla ity-ādinā sārdhena \| yato bhagavān īśvaro viṣṇus tvam
ataḥ kālo nāma tava līlā \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** niyantā prerakaḥ \|
sva-viṣaya-śaktipradaḥ \| etādṛśastu kālo bhavatīti cet
tatrāhatuḥ---tvam eveti \| viṣṇur vyāpanaśīlaḥ \| vyāpakasyāpy
ākāśasyotpati-vināśavattvād ahaṁ na tādṛśas tatrāhatuḥ---avyaya iti \|
tat-kutas tatrāhatuḥ---īśvarontaryāmī \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** kiṁ ca, tvam iti, itthaṁ
tavaiva sarva-pravartakatvena tattvato[^63]\'smad aparādhābhāvāt \| kiṁ
vā, svata eva bahir antas tvad eka-nāthatvād anugrāhyau bhavāva eveti
bhāvaḥ \| nanu sarva-pravartakaḥ kālo jagat kāraṇānāṁ ca mahad ādīnām
eva rūpam ? tatrāhatuḥ---tvam eveti sārdhena kālatve hetutayā bhagavān
ity-ādi viśeṣaṇa-catuṣkam, bhagavān sarva-sāmarthya-yukto viṣṇur
vyāpakaḥ na tyeti kṣīyata ity avyayaḥ, īśvara, sarva-niyantā, kālasyāpi
tad aṁśatvena tādṛśatvāt sūkṣmeti kāraṇāvasthoktā, rajaḥ sattveti
viśvasya vaicitry apekṣayā sac cid ānanda-śakter vyavacchedārthaṁ ca \|
yad vā, raja ādi-guṇāś ca tvam evety abhiprāyeṇa puruṣo jīvo\'vyaktaḥ
kevala-caitanya-rūpatvena parama-sūkṣmatvāt \| adhyakṣa iti pāṭhe dehādy
adhiṣṭhātety arthaḥ \| tam eva lakṣayati---sarve kṣetrasya dehasya
vikārā bālyād avasthās tad anusandhāna-kartā, tathā caikādaśe---nātmā
jajāna na mariṣyati naidhate\'sau, na kṣīyate savana-vid vyabhicāriṇāṁ
hi \[bhā.pu.11.3.38\] iti \| yad vā, puruṣaḥ prakṛty adhiṣṭhātā
sṛṣṭi-hetur adhyakṣaḥ sākṣī ata eva sarveti kālādīnāṁ caturṇāṁ
yathottaraṁ sṛṣṭhi-hetutve śraiṣṭyātat krameṇa nirdeśaḥ \|\|30-31\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca tvam iti etac
cārdhakam, itthaṁ tavaiva sarva-pravartakatvena tattvato'smad
aparādhābhāvāt kiṁ vā svata eva bahir antas tvad eka-nāthatvād
anugrāhyau bhavāva eveti bhāvaḥ \|

nanu, sarva-pravartakaḥ kālaḥ jagat kāraṇānāṁ ca mahad ādīnām eva rūpaṁ
viśvaṁ tatrāhutuḥ---tvam eveti sārdhena \| kālāditve hetutayā bhagavān
ity-ādi-viśeṣaṇa-catuṣkaṁ bhagavān sarva-sāmarthya-yukta viṣṇur vyāpakaḥ
na vyeti kṣīyata ity avyayaḥ īśvaraḥ sarva-niyantā kālasya
tvadaṁśatvenaiva tat tad dharmatvāt tvam eva mukhyaḥ kālaḥ ity arthaḥ \|
tathā mahattattvasya vyāpakatvenaiva mahattvāt tadādi-vyāpakas tvam eva
mukhyo mahān ity arthaḥ \| tathā bhagavān eka āsedam agra ātmātmanāṁ
vibhuḥ ity-ādi-tṛtīyaskandhādito bhagavāṁs tvam eva
sarva-kāraṇatvenāvyayatvāt mukhyā prakṛtir ity arthaḥ \| tathā puruṣasya
tvad aṁśatvenaiva dehendriyādi-sattvāt tvam eva mukhyaḥ puruṣa ity
arthaḥ \| sūkṣmeti bhūmir āpo'nalo vāyuḥ
ity-ādi-gotoktāṣṭāvayavakāryātmaka-prakṛteḥ kāraṇāvasthoktā
rajaḥ-sattveti viśvasya vaicitryāpekṣayā saccidānanda-śakter
vyavacchedārthaṁ ca sā ca tava prakṛtitvānugataiva prakṛtiḥ \| prakṛtiś
ca pratijñā dṛṣṭāntānuparodhāt \[1.4.23\] iti nyāyāt mūla-prakṛtis tu
tvam evety arthaḥ \| yad vā, sūkṣmā durjñeyā tarhi kathaṁ mamāpi
raja-ādimayatvaṁ ? nety āha---arajaḥ sattvatamomayīti avyaktaḥ
sūkṣma-caitanya-rūpatvāt adhyakṣa iti pāṭhe dehādy adhiṣṭhātety arthaḥ
\| tam eva lakṣayati---sarva-kṣetrasya dehasya vikārā bālyādy avasthās
tad anusandhānakartā tathā caikādaśe nātmā janāna na mariṣyati
naidhate'sau na kṣīyate savana-vidvyabhicāriṇāṁ hi iti \| yad vā,
puruṣaḥ prakṛty adhiṣṭātā sṛṣṭi-hetuḥ avyaktaḥ sarvāgocaraḥ pāṭhāntare
sarva-sākṣī ata eva sarveti \|\|30-31\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca tvad anyo bandhakaḥ
ko 'pīśvaro'stīty āhuḥ---tvam iti \| asavaḥ prāṇāḥ ātmāhaṅkāraḥ
sarvātmakatvāt tvam evaika īśvara ity āhatuḥ---tam iti \| **kālo** nāma
tava ceṣṭā mahān kāryaṁ prakṛtiḥ śaktiḥ puruṣo 'ṁśaḥ kīdṛśaḥ adhyakṣo
'ntaryāmī sarveṣu kṣetreṣu vikārān mana ādīn vetti ato viṣṇur īśvara eko
**bhagavāṁs** **tvam eva** \|\|30-31\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.31 \|\|

**tvaṁ mahān prakṛtiḥ sūkṣmā rajaḥ-sattva-tamomayī \|**

**tvam eva puruṣo'dhyakṣaḥ sarva-kṣetra-vikāra-vit \|\|**

**śrīdhara-svāmī (bhāvārtha-dīpikā) :** prakṛtiḥ śaktiḥ, puruṣoṁ'śaḥ,
mahān kāryam, atas tvam eva sarvam ity arthaḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kiṁ cānyesām eva
nimittopādānādi-rūpatāprasiddhās tān āha---nanv iti \| atra
nimittopādānādau ahaṁ kim \| ity artha iti \| śakti-śaktimator
abhedognyādau dṛṣṭaḥ \| līlāpi śaktikāyatvā cchaktir eva \| aṁśāśinor
apy abheda eva vahispuliṅgasya vahni-rūpatva-dṛṣṭer iti bhāvaḥ \|
sarva-kṣetrāṇāṁ vikārāṇi janādiṣaṭ veti sākṣitayā paśyatīti tathā
\|\|31\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** *na vyākhyātam.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.32 \|\|

**gṛhyamāṇais tvam agrāhyo vikāraiḥ prākṛtair guṇaiḥ \|**

**ko nv ihārhati vijñātuṁ prāk siddhaṁ guṇa-saṁvṛtaḥ \|\|**

**śrīdhara-svāmī (bhāvārtha-dīpikā) :** nanv aham eva cet sarvaṁ tarhi
ghaṭādi-jñāne maj-jñānaṁ kiṁ na bhavati, bhavatīti cet sarvo'pi
brahma-vit syād ata āhatuḥ, gṛhyamāṇair iti \| dṛśyatvena vartamānair
buddhy-ahaṅkārendriyādibhir draṣṭā tvaṁ na gṛhyase iti bhāvaḥ \| nanu
tarhi jīvo jānātu naivety āhatuḥ, ko nv iheti \| jīvādy-utpatteḥ prāg
eva sva-prakaśatayā siddhaṁ tvāṁ ko vā jānāti \| guṇa-sambṛto
dehādy-āvṛtaḥ \|\|32\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** svasya sarva-rūpatve
śaṅkāntaram udvāṭayati---nanv aham iti \| prākṛtaiḥ prakṛti-kāryabhūtaiḥ
gunair liṅgaiḥ \| iti bhāva iti \| dṛśyasya draṣṭṛtā draṣṭur dṛśyatvaṁ
ca na bhavatīti tātparyam \| ete jaḍatvān na jānantuṁ jīvaḥ kathaṁ na
jānāti cetanatvād iti śaṅkate na kopīty arthaḥ \| ko addhā veda kaḥ
prāvocatkuta āyātā iyaṁ visṛṣṭiḥ ity-ādi śruteḥ \| ka iha nu
vedavatāvara-janma layo ity agre vakṣyamāṇatvāc ca \| ajñāne
hetuḥ---guṇa-saṁvṛto dehādy āviṣṭamanas tvād avakāśa eva vicārasya neti
bhāvaḥ \|

> viṣayāviṣṭacintānāṁ viṣṇvāveśaḥ sudūrataḥ \|
>
> vāruṇīdiggataṁ vastu katham aindrīṁ vrajallabhet \|\| iti maitreyokteḥ
> \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** iha saṁsāre vartamānaḥ,
yato guṇa saṁvṛto\'taḥ ko nu viśeṣeṇa tattvato jñātum arhati śaknoti ?
vi-śabdeneśvaro\'stīti sāmānyena jñāna-sattā sūcitā \| anyat tair
vyākhyātam tatra vikāraiḥ prākṛtair ity asya vyākhyā-buddhi-vikārair iti
guṇair ity asya cendriyādibhir iti, athavaivaṁ paramānugraha-kṛd api
sākṣād-dṛśyamāno\'pi tvam asmād dṛśair vaśīkartuṁ tattvato jñātuṁ vā na
śakya ity āhatuḥ---gṛhyeti gṛhyamāṇaiḥ sākṣād anubhūyamānair vikāraiḥ
sadaiva vikriyā śu yaiḥ prākṛtaiḥ svābhāvikair guṇeḥ kāruṇyādibhir
viśiṣṭo\'pi tvam agrāhyo vaśī-kartum aśakya ity arthaḥ,
parama-svatantratvāt \| yad vā, tattvato jñātum aśakyaḥ, ekasyaiva
yugapat sa guṇatva-nirguṇatvādinā parama durvitarkyatvāt \| tatra ceha
śrī-nanda-gokule prāk prathamata eva siddhaṁ nityaṁ prakaṭatayā
vartamānam api tvām \| kiṁ vā, prāk prācīlnān api guṇān bhakti-lakṣaṇān
samyag āśrita āśrito\'pi ko viśeṣeṇa jñātum arhati yogyo bhagavattā
prakaṭanena parama durbodha-lolatvāt \| yad vā, yato guṇair dāmabhir
guṇān vā saṁśritas tvam ukta-svarūpasya tava katham api dāma-bandhanā
sambhave\'pi tat svīkāreṇa parama-mohotpādanād iti bhāvaḥ \|\|32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vijñātuṁ sākṣāt kartum anyat
taiḥ tatra vikāraiḥ prākṛtair ity asya vyākhyā buddhi-vikārair iti
guṇair ity asya cendriyādibhir iti \| atha ca śleṣeṇa evaṁ
paramānugraha-kṛd api sākṣāt dṛśyamāno'pi tvam asmād dṛśair vaśīkartuṁ
tattvato jñātuṁ vā na śakyata ity āhatuḥ---gṛhyeti, gṛhyamāṇaiḥ sākṣād
anubhūyamānaiḥ avikāraiḥ sadaiva vikriyā-śūnyaiḥ prākṛtaiḥ svābhāvikair
guṇaiḥ kāruṇyādibhir viśiṣto'pi tvam agrāhyaḥ vaśīkartum aśakya ity
arthaḥ \| paramasvatantratvāt avatārikāyāḥ pakṣāntare tattvato jñātum
aśakyaḥ ekasyaiva yugapad vibhutva madhyamatvādinā parama-durvitarkatvāt
tatra ca iha śrī-nanda-gokule prāk prathamata eva siddhaṁ nityaṁ
prakaṭatayā vartamānam api tvāṁ guṇān bhakti-lakṣaṇān samyak śritaḥ
āśrito'pi kaḥ viśeṣeṇa jñātum arhati yogyo bhavati śakto'pi vā apitu na
ko'pi laukikālaukikatā-prakaṭanena parama-durbodha-līlatvāt \| yad vā,
guṇair dāmabhir agrāhyo'pi tvaṁ tān guṇān saṁśritaḥ tair baddha ity
arthaḥ \| tathānuktis tvād adareṇa ataḥ konvity-ādi-bandhana-darśanena
parama-mohotpādanād iti bhāvaḥ \| smṛta iti pāṭhe'pi samyak vṛtatvena sa
evārthaḥ \|\|32\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tvat kṛpayaiva tvaṁ
dṛśyase vastutas tvam adṛśya evety āhatuḥ---**gṛhyamāṇes** tvayā
dṛśyamānair **vikārair** buddhīndriyādibhir draṣṭā tvaṁ **na gṛhyase**
kīdṛśaiḥ **prākṛtair-guṇa**-kāryai tenāprākṛtair aguṇa-kāryair
buddhīndriyādibhis tu tvaṁ dṛśyasa eveti bhāvaḥ \|

nanv aprākṛtatvāj jīvo jānātu naivety āhatuḥ **ko** 'nviheti \| **prāk
siddham** iti tvadīya-taṭastha-śakti-vilāsatvāj jīvasyāpi tvaṁ kāraṇam
ity-arthaḥ \| **guṇa-saṁvṛta** iti guṇātītas tu sa tad bhaktyā kathañcit
tvāṁ jānātīti bhāvaḥ \|\|32\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.33 \|\|

**tasmai tubhyaṁ bhagavate vāsudevāya vedhase \|**

**ātma-dyota-guṇaiś-channa-mahimne brahmaṇe namaḥ \|\|**

**śrīdhara-svāmī (bhāvārtha-dīpikā) :** ato durjñeyatvāt kevalaṁ
praṇamataḥ, tasmai tubhyam iti \| ātmanaḥ svasmāt dyotaḥ prakāśo yeṣāṁ
tair guṇaiś channo mahimā yasya \| abhrair iva raves tasmai \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yato jñānāviṣayoto hetoḥ
\| mahimā mahattvam \|\|33\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bhagavate parameśvarāha
cittādhiṣṭhātre, ato vedhase jagat sraṣṭre, brahmaṇe jagad vyāpakāyaḥ \|
yad vā, bhagavate ṣaḍ-guṇeśvarya-yuktāya, tatrāpi vāsudevāya
bhagavattva-prakaṭanārthaṁ vasudevāj jātāya, ato vedhase
sarva-jīva-hita-kartre, ata eva brahmaṇe sarvato bṛhattvaṁ gatāyety
anācchādya-mahitvam uktam, tathāpi channa-mahimne \| atra guṇānāṁ śaktiṁ
sambhāvayaty ātmādyotair iti, vastutas tu teṣāṁ mitthātvenācchannatvam
evoktam \| anyat tair vyākhyātam \| yad vā, tasmai parama-durvitarkyāya
vasudevanandanāya tubhyaṁ namaḥ \| parama-durvitakryatve
hetuḥ---bhagavate\'śeṣaiśvarya-yuktāya, ata eva vedhase vidhātre
apūrva-darśitānantāścarya-līlākāriṇe bhagavattvaṁ vedhasty
añcābhivyañjayataḥ, mahimā-aṇima prati-yogī aparicchinnate\'py
aparicchitvam uktam \| nanu sac cid ānanda-ghanodare prākṛtair dāmabhir
bandhanam api kathaṁ ghaṭatām ? tatra hetuḥ---ātmadyotaiḥ sva prakāśais
tāny api sac cid ānanda-rūpāṇīty arthaḥ \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tasmai kṛṣṇas tu bhagavān
svayam ity-ādau prasiddhāya tubhyaṁ namaḥ punar bhagavate
mahā-vaikuṇṭha-nāthāya nārāyaṇākhyāya ca punas tac caturvyūha-prathamāya
bāsudevāya ca punarvedhase sṛṣṭi-kartre saṅkarṣaṇādi-rūpāya puruṣāya ca
puruṣāyaiva sa te ātmadyotety ādirūpiṇe ca brahmaṇe kvacid adhikāriṇi
nirviśeṣākāreṇa sphurate ca tasmāt tat tat sarvātmakatvāt
parama-bṛhattamāyety upasaṁhāro vā līlānurūpeṇa cāyamarthaḥ \| tasmai
śrī-nanda-gokule prāg api siddhāya tubhyaṁ śrī-nandātmajāya bhagavate
namaḥ kvacid vasudevāpatyāya ca vedhase adbhuta-līlā sampādayitre ata
evātmadyotaiḥ svarūpa-prakāśa-viśeṣair eva guṇair bālya-līletyādibhir
ācchannaiśvaryāya yad vā ātmanā tvayā tvat prabhayā dyotante tvadvad
ābhāti ye guṇā dāmāni tair baddhatvenācchanna-vibhutvāya sarvam api
tvayi sambhavatīty āhatuḥ brahmaṇa iti \|\|33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** viśvaṁ sarvam evaṁ
prākṛta-sarvātmakatvam uktvā tad-atīta-tad-ātmakatvam apy āhatuḥ, tasmai
svayaṁ bhagavate mahā-nārāyaṇāya vāsudevāya tac-caturvyūha-prathamāya
vedhase prākṛta-sṛṣṭi-kartre saṅkarṣaṇādi-rūpāya \| kīdṛśāya puruṣāya ?
ātmeti \| ata eva tat-tat-sarvātmakatvāt brahmaṇe parama-bṛhate
\|\|33\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ato durjñeyatvāt kevalaṁ
praṇamata---tasmā iti \| **vedhase** viśvakartre durjñeyatvasya kāraṇaṁ
guṇa-saṁvṛta iti saṁvṛtatvam uktam eva punar api spaṣṭayataḥ ātmanā
tayaiva dyotante iti tvat prakāśair **guṇaiś channo mahimā** meghair iva
raver yasya tasmai \|\|33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.34 \|\|

**yasyāvatārā jñāyante śarīreṣv aśarīriṇaḥ \|**

**tais tair atulyātiśayair vīryair dehiṣv asaṅgataiḥ \|\|**

**śrīdhara-svāmī (bhāvārtha-dīpikā) :** aho'ham īśvara iti kuto jñānaṁ
tatrāhatuḥ, yasyeti \|\|34\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aho āścaryam aśarīriṇaḥ
prākṛta-śarīra-rahitasyānāśino vā \| aśarīraṁ vā vasantam ity-ādi-śruteḥ
\| aśarīra evān apekṣitāsmatsamavāyaya iti vṛtropakhyānokteś ca \|
dehīvābhāti māyayā iti \| na hanyate hanyamāne śarīre ity ādy ukteś ca
\| śarereṣu tiyag ādi-deheṣu \| taiṣ taiḥ prasiddhais tac-chabdāvṛttir
bahutvāpekṣayā \| atulyātiśayaiḥ sāmyādhikyavarjitar asādhāraṇair dehiṣu
śarīriṣu asaṅgataiḥ sabhāvitaiḥ bhūmy
uddharaṇamandara-govardhana-dhāraṇadāvānala-pānādi-rūpaiḥ \|vīryaiḥ
parākramaiḥ \|\|34\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** yasyāvatārā ity-ādi \|
yasyāvatārāḥ śarīreṣu, matsyādi-śarīreṣu, yasya kīdṛśasya ? aśarīriṇaḥ,
tvantu matsyādivat śarīrī na bhavasi, sac cid ānanda-vigraha eva tvam,
sareṣāṁ parama-manoharatva-sukhadatva-paramānanda-pradatvāc ca
kāruṇyādi-guṇatvāc ca, na tu vigrahavān \| tais tair ity-ādi---tair anir
vācyais taiḥ prasiddhair na vidyate tulyam atiśayaś ca yeṣāṁ tair guṇair
viśiṣṭatvāt, dehiṣu brahmādiṣv asaṅgataiḥ, kevalaṁ tvayy eva saṅgataiḥ
\|\|34\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrīriṣu[^64] matsyādiṣu
dehiṣu madhye vāśarīriṇaḥ prākṛta-śarīra-rahitasya tava \| kiṁ vā,
śarīriṣu vartamānā apy aśarīriṇas tad dharma-rahitāḥ \| atas tas tair
anirvacanīyer yato\'tulyātiśayair vāyyaiḥ prabhāvair adbhuta-caritair vā
dehiṣu jīveṣv asaṅgatair aghaṭamānair ity arthaḥ \| avatārā api
jñāyante, kiṁ punas tvam avatārīty arthaḥ \| sarvathā jājjvalyamānāt
katham apy anācchādyān māhātmya-viśeṣād iti bhāvaḥ \| anyatair
vyākhyātam \| yad vā, evam avatāritvaṁ parama-durjñeyam eva, kathañcit
tavāvatārā vā jñātuṁ śakyanta iti \| evaṁ sva-prema-vivṛddhaye
vicitra-līlayātmānam ācchādayann api tvaṁ nitarāṁ prākaṭyam eva yāsīr
ity āhatuḥ---yasyeti \| arthaḥ sa evobhayatra \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vivakṣitam āhatuḥ---yasyeti
yugmakena \| śarīriṣu matsyādi-jātiṣu madhye aśarīriṇaḥ
prākṛta-śarīra-rahitasya tava kiṁ vā śarīriṣu vartamānā apy aśarīriṇaḥ
tad dharma-rahitāḥ śarīreṣv iti pāṭhe sa evārthaḥ \| atas tairs tair
anirvacanīyaiḥ ata evātulyātiśayair vīryaiḥ prabhāvair adbhuta-caritair
vā dehiṣu jīveṣu asaṅgatair aghaṭamānair ity arthaḥ \| avatārā api
jñāyante kiṁ punas tvam avatārīty arthaḥ \| anyat taiḥ yad vā evaṁ
sva-prema-vivṛddhaye vicitra-līlayātmācchādayann api tvaṁ nitarāṁ
prākaṭyam eva yāsīr ity āhatuḥ---yasyeti \| arthaḥ sa eva \|\|34\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evaṁ mahimānaṁ nirūpya
tathā-bhūtasya tasyāvatāreṣv api mahimātiśayam amāryādaṁ darśayitvā
tatra tasya kaimutyam āpādayantau sākṣāt-tad-avatāre
sarva-loka-bhāga-dheyāntaḥ-patita-sva-bhāga-dheyaṁ ślāghete---yasyeti
dvābhyām \| bhagavati deha-dehitvayor bhedābhāvāt jīvavad asau śarīrī na
bhavatīty aśarīriṇaḥ \|\|34\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** satyaṁ parameśvara
evam-bhūto bhavaty eva yuvāṁ tu mām eva parameśvaraṁ kena lakṣaṇena
bruvāthe tatrāhatuḥ **yasya avatārā** matsyādayaḥ **śarīriṣu**
matsyādi-jātiṣu madhye **jñāyante** anumīyante **aśarīriṇaḥ**
prākṛta-śarīra-rahitasya tava kaiḥ **dehiṣu** jīveṣv **asaṅgatair**
aghaṭamānair **vīryaiḥ** prabhāvaiḥ **sa bhavān** avatārī khalv eva
bhavasi hasti-sahasreṇāpi durutpāṭanayor āvayor arjunayor
arjuna-samaujaso bālya-līloditi bala-lavenāpy utpāṭanāt rajjūlūkhalayor
api tādṛśa śaktyāparṇād iti bhāvaḥ \| **bhavāya** bhūtyai **vigato
bhavo** yasmāt tasmai mokṣāya aṁśa-bhāgena aṁśāṁśena brahma-rudrādinā
āśiṣāṁ sarva-kāmanānāṁ patir dātā yaḥ sa evety arthaḥ \|\|34-35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.35 \|\|

**sa bhavān sarva-lokasya bhavāya vibhavāya ca \|**

**avatīrṇo'ṁśa-bhāgena sāmprataṁ patir āśiṣām \|\|**

**śrīdhara-svāmī (bhāvārtha-dīpikā) :** bhavāyodbhavāya \| vibhavāya
vigato bhavo yasmiṁs tasmai \| kaivalyāyety arthaḥ \|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yasyāvatārā jñāyante sa
bhavānīti sambandhaḥ \| bhavo janma \| ity arthaḥ iti \| janma-nivṛttir
eva kaivalya-padārtha iti tātparyam \| sarva-lolasyeti kecid-dṛṣṭvā keci
spṛṣṭvā kecit smṛtvā kecij jñātvā kecin mama karmāṇy eva śrutvā smṛtvā
ca saṁsārān mucyanta ity āha---aṁśa-bhāgeneti vyākhyāta-caram \|
āśiṣāmabhīpsitānām \| patir dātā \|
gītoktārtādicaturvidha-bhaktābhīṣṭada iti bhāvaḥ \| sa bhavān avatārī
khalv eva bhavati hasti-sahasreṇāpi durutpāṭanayor āvayor arjunayor
arjuna-samaujasor bālya-līloditabalalavenāpy api pāṭanāt \|
rajjūlūkhalayor api tādṛśa-śakty arpaṇād iti bhāvaḥ \| aṁśāṁśena
brahma-rudrādinā āśiṣāṁ sarva-kāmānāṁ patir dātā yaḥ sa eva bhavān ity
arthaḥ \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :**
avatīrṇo\'ṁśa-bhāgenety ādi \| he aṁśa-bhāgena ! aṁśānāṁ bhāgo bhāgyaṁ
tasya ina prabho \| athavā, aṁśāś ca bhāgāś ca teṣāṁ ina, athavā,
aṁśanāṁ bhāgena bhāgyeneti tṛtīyāntaṁ vā vā padam \|\|35\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanvavatārī cet tarhi
śrī-vaikuṇṭha-lokaṁ vihāya kim artham atrāgato\'si ? trāhatuḥ---sa iti
\| bhavāya vibhavāya cety ahikāmuṣmikāśeṣa-sampatty artham aṁśa-bhāgena
paripūrvatayety arthaḥ yad vā, aṁśānāṁ jīvānāṁ bhāgyena hetunā \|
sāmpratam avatīrṇaḥ \| kiñcāśiṣāṁ bhakta-kāmitānāṁ sarveṣām eva patiḥ
pālakaḥ paripūraka ity arthaḥ \| sāmpratam ity asya yathā-sthitam
atraiva vānvayo gokula-krīḍā-samaye\'sminn ity arthaḥ \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** aho bhāgyam ity āhatuḥ---sa
iti \| bhavāya vibhavāya ceti aihikāmuṣmikāśeṣasampaty arthaḥ \|
sāmpratam avatīrṇaḥ yataḥ āśiṣāṁ bhaktakāmitānāṁ sarveṣām eva patiḥ
pālakaḥ paripūraka ity arthaḥ \| sāmpratam ity arthaḥ yathā sthitam
atraiva vānvayaḥ gokula-krīḍā-samaye asminn ity arthaḥ \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.10.36 \|\|

**namaḥ parama-kalyāṇa namaḥ parama-maṅgala \|**

**vāsudevāya śāntāya yadūnāṁ pataye namaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** idam eva rūpaṁ paratamaṁ
namantaḥ nama iti paramaṁ kalyāṇaṁ yasmāt tat-tathā mokṣa-pradety arthaḥ
\| parama-maṅgala aihikāmuṣmika-praty ūhavārakaḥ \| tad
evāhatuḥ---śāntāya iti \| mokṣa-pradatvam āha---vāsudevāya yadūnāṁ
pataye ti \| parama-maṅgalatvam āha---maṅgalāya ca lokānām \| āste
yadukulāmbhodhāvādyonantasakhaḥ pumān ity ādy ukteḥ \| paramasya
mahādevasyāpi maṅgalam yaccyaucanissṛta-sarit-pravarodakena śivaḥ
śivo'bhūt ity ukteḥ \| vāsudevāya nanda-nandanāya \| śūrasenanandanāya
vā \| yadūnāṁ kṣatriyāṇāṁ gopānāṁ vā pataye \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam avatāra-prayojanaṁ
nirdiśyopa-saṁhatas tad evāśeṣa-māhātmyāmṛtamaya-nāma-dvārā kīrtayan
bhaktyā muhuḥ praṇamataḥ nama iti \| svataḥ parama-kalyāṇa-svarūpa \|
yad vā, paramaṁ prema-lakṣaṇaṁ yasmāt \| kiṁ ca, viśvasya maṅgalam
aihikām uṣmika-sukhaṁ yasmād iti niṣkāma-sakāma-bhakta-bhedena
sambodhana-dvayam \| tat kutaḥ ? vāsudeva-nandanāya, ataḥ śāntāya
nirvikārāya sukha-svarūpāya vā, viśeṣato yadūnāṁ yādavānāṁ skānde
mathurāpaṇḍānusāreṇayadu-śabdena gopokteḥ śrī-nandādīnāṁ vā pālakāya,
tathā ca tatra---rakṣitā yādavāḥ sarve indra-vṛṣṭi-nivāraṇāt iti,
yatrābhiṣikto bhagavān maghonā yaduvairiṇā ity-ādi \| yad vā,
śrīvāsudevāyeti janma-līlā, śāntāyeti yuddhāty ārambhe\'pi krodhādy
abhāvena, tathā tādṛśa-yajña-patnī-prārthane\'pi dharmādi-pradarśanena
śāntimattvāt \| yadūnāṁ pataya iti śrī-mathurāgamanānantaraṁ
yādava-pālana-dvārā dvārakā-krīḍā ceti saṁkṣepeṇa sarvāvatāra-preyājanaṁ
parama-kalyāṇatvaṁ viśva-maṅgalatvayor hetutvenoddiṣṭam \|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam avatāra-prayojanena
sva-maṅgakāritaucitīm upapādya tādṛśaṁ ca tad guṇaṁ tādṛśa tan
nāma-kīrtana-dvāraivānumodamānau tad ucita-sevāyām apy akṣamaṁ manyau
kevalaṁ bhaktyā muhuḥ praṇamataḥ-nama iti \| he
svataḥ-parama-kalyāṇa-svarūpa ! kiṁ ca viśvasya maṅgalaṁ aihikām
uṣmika-sukhaṁ yasmād iti sakāma-niṣkāma-bhedena sambodhana-dvayaṁ
parama-maṅgaleti kvacit pāṭhe paramāṇāṁ śrī-śivādīnām api maṅgaleti
vyākhyeyaṁ yacchaucaniḥsṛta-sarit pravarodakena ity-ādau śivaḥ śivo'bhūt
ity ukteḥ tat kutaḥ vāsudevāya sarvahitārtham eva vasudeva-dvārā
prakaṭāya ataḥ śāntāya nirdoṣāya sukha-svarūpāya vā nityam eva tu
yadūnāṁ kṣatriyāṇāṁ gopānāṁ ca teṣāṁ pataye kula-pati-rūpāya śrī-gopānāṁ
ca yādavatvaṁ skanda-mathurā-mādhātmye vyaktaṁ rakṣitā yādavāḥ sarve
indra-vṛṣṭi-nivāraṇāt iti tathā yatrābhiṣikto bhagavān maghonā
yaduvairiṇā ity-ādinā \|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tad evānūdya namaskurutaḥ---nama
iti \| paramāṇāṁ śivādīnām api maṅgala-rūpa-vāsudevāya vasudeva-dvārā
prakaṭāya śāntāya sarvasya parama-sukha-rūpāya yadūnāṁ
kṣatriya-viśeṣāṇāṁ gopa-viśeṣāṇāṁ ca \|\|36\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** parama-kalyāṇaṁ yasmāt
tasmai he svayaṁ ca parama-maṅgala-svarūpa \|\|36\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.37 \|\|

**anujānīhi nau bhūmaṁs tavānucara-kiṅkarau \|**

**darśanaṁ nau bhagavata ṛṣer āsīd anugrahāt \|\|**

**śrīdhara-svāmī (bhāvārtha-dīpikā) :** nau āvām \| anucaraḥ kubero
nārado vā tasya kiṅkarau \| bhagavatas tava darśanam \|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kuberasya
mahādevānucaratvaṁ vimṛśyāha---nārado veti \| ṛṣer nāradasya \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ stutvān avasare
śrī-bhagavan nikaṭe tatrāvasthitim ayuktāṁ manvānau nija-sthānaṁ gantum
ājñāṁ gṛhnītaḥ---anujānīhīti prasthāpaya, bhūman ! he parameśvara ! ayaṁ
bhāvaḥ---sthāvaratvena tvat saṅge bhramaṇādy aśaktyātra
vṛkṣatayāvasthitiṁ naivecchāvo devatvena ca tvat
krīḍā-viśeṣa-sthāne\'smin sthātuṁ nārhāva eva, atas tvad bhajanārthaṁ
nija-gṛham eva kila gacchāva iti \| anyat tair vyākhyātam \| yad vā,
stutyā kāñcid ājñāṁ prārthayate---anujānīhīti, āvāṁ prati kāñcid ājñāṁ
vidhehīty arthaḥ \| bhūman ! he sarvataḥ paripūrṇeti yady api tava kāpy
apekṣā nāsti, tathāpy anujānīhīti bhāvaḥ, tac ca bhakta-vātsalyād evety
āhatuḥ---anucarasya bhaktasya sakhyur vā śrī-śaṅkarasya kiṅkarau
rudrasyānucarāvity ukteḥ \| yad vā, śrutvā[^65] bhakti-viśeṣeṇa
dāsānu-dāsatāṁ prārthayete---anucarāṇāṁ kiṅkarāv iti nirantaraṁ jānīhi
\| yad vā, paramābhīṣṭaṁ prārthayete---anujānīhīti, tavānucarāṇāṁ
gopa-bālānāṁ kiṅkarau anu anujānīhi, eṣāṁ kiṅkarau kṛtvātraiva rakṣety
arthaḥ \| nanvati-drlabham idam, tatrāhatuḥ---anugrahād iti \| nau āvāṁ
prati tava darśanaṁ bhagavataḥ parama-dayālor acintya-prabhāvasya vā \|
ṛṣeḥ śrī-naradasya mahāparādhinor api mahad
anugraheṇālabhya-lābha-siddher atrāvasthiter anujñāpi sulabheti bhāvaḥ
\|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evaṁ stutvā devatvenānavasare
tatrāvasthitimayuktāṁ matvā tādṛśaṁ sthāvaratvam
evānuśocantāvāhatuḥ---anujānīhīti \| gantum eveti bhāvaḥ \| bhūman ! he
parameśva ! anyat taiḥ \| yad vā, anujānīhi āvāṁ prati kiñcid ājñāṁ
vidhehīty arthaḥ \| bhūman he sarvataḥ paripūṇeti yady api kāpy apekṣā
nāsti tathāpīti bhāvaḥ \| tac ca bhakta-vātsalyād evety āhatuḥ
anucarasya bhaktasya śrī-śaṅkarasya kiṅkarau rudrasyānucarāvity ukteḥ \|
yad vā śrī-nārada-kiṅkarau tat prasādenaivaitādṛśa-phala-prāptes tad
anugati-smaraṇasyaiva prastutatvāt yuktatvāc ca \| yad vā, anucarāṇāṁ
kiṅkarāv iti nirantaram anujānīhi yad vā, tavānucarāṇāṁ gopa-bālakānāṁ
kiṅkarau anujānīhi eṣāṁ kiṅkarau kṛtvā atraiva rakṣety arthaḥ \|

nanv atidurlabham idaṁ tatrāhatuḥ---anugrahād iti \| nau āvābhyāṁ tava
darśanaṁ bhagavataḥ parama-dayāloḥ acintyaprabhāvasya vā prabhoḥ ṛṣeḥ
śrī-nāradasya mahāparādhinor apy alabhyalābha-siddher etad apy āśāsmahe
iti bhāvaḥ \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** [+++]{.mark}

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anucarasya** nāradasya
**kiṅkarau** \|\|37\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.10.38 \|\|**

**vāṇī guṇānukathane śravaṇau kathāyāṁ**

**hastau ca karmasu manas tava pādayor naḥ \|**

**smṛtyāṁ śiras tava nivāsa-jagat-praṇāme**

**dṛṣṭiḥ satāṁ darśane'stu bhavat-tanūnām \|\|**

**śrīdhara-svāmī (bhāvārtha-dīpikā) :** tatra gatayor avayoḥ
pūrva-svabhāvo viṣaya-pravaṇatā ity-ādi bhavatu \| na it bahu-vacanam \|
asmado dvayoś ca \[pā. 1.2.59\] iti dvi-vacana-sthāne bahu-vacanam \|
asmat-saṅgināṁ sarveṣām apīti vā bahu-vacanam \| tava nivāsa-bhūtaṁ yaj
jagat tasya praṇāme \| tvan-nivāsa-bhūtam iti bahu-mānena jagataḥ
praṇāme śiros tv ity arthaḥ \| bhavat-tanūnāṁ bhavato mūrtīnām
\|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** tatrālakāyām \|
pūrva-svabhāvo viṣaya-pravaṇatā ity-ādi bhavatu \| na hi bahuvacanam \|
asmado dvayoś ca iti sūtreṇa \| yad vā, kliṣṭa-kalpanātorthāntaram eva
varaṁ tad āha---asmad ity-ādi \| ity artha iti sarvatrāsmākaṁ
bhagavad-dṛṣṭir bhavatv iti tātparyam \| tava pādayoḥ smṛtyāṁ mana iti
sambandhaḥ \| satāṁ yathā-śāstraṁ vartamānānām \| nivāso vahati sthānaṁ
jagady asya tasya sambodhanam \|\|38\|\|\| viśvanāthau

---------------------------------------------------------------------------------------------------------------------

**KD:** ṣaḍvargam āha---**vāṇī** iti \| **pādayoḥ** **smṛtyāṁ**
**manaḥ** \| **śiraḥ praṇāme** hi \| **nivāsa-jagat** jagan nivāso
yasyeti \| nivāsa-śabdasya saptamī-viśeṣaṇe bahuvrīhāv iti pūrva-nipātaḥ
\|\|38\|\| \[mu.pha. 7.93\]

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-nāradānugraheṇa mad
bhaktāv eva yuvāṁ vṛtau, tatas tatraiva gacchatam iti cet tarhi
sarva-bhakti-prakāraṁ dehīti \| yad vā, vāsudevasya sānnidhyaṁ labdhveti
tad anugraham ekam adhikaṁ tvaṁ sampādaya, evaṁ labdha-bhaktī
bhaviṣyatha ity anyac ca sampādayety āhatuḥ---vāṇīti \| tava pādayor
guṇānāṁ bhakta-vātsalyādīnāṁ komalatvādīnāṁ ca anu nirantaraṁ kathane
eva, na ca yāga-yogādi-nirūpaṇe, no\'smākam, sambandhy apekṣayā
bahutvam, vāṇī vāg indriyam astu, pādayor iti bhaktyā dāsyecchayā, ataḥ
kevala-śuṣka-tattva-vicārādikaṁ nirastam \| śravaṇāv iti dvivacanena
śravaṇendriyasya sākalyena pravṛttir abhipretā \| evam agre\'pi \|
kathāyāṁ kathā-mātre, śravaṇe svātantryābhāvāt, svayaṁ kathane ca
bhagavan māhātmya-varṇanasyaiva yogyatvād-guṇānukathana iti tatroktam \|
tava karmasu pūjā-paricaryā-lakṣaṇam, ca śabdo\'vadhāraṇe, tad
anya-vyavacchedakaḥ sarvair evānveti \| śira iti
śiraso\'ṅgeṣu-tamatayāṣṭāṅga-praṇāmāpekṣyāṇi pādādy aṅgāni sarvāṇi
gṛhītāny eva \| yad vā, ekadaiva kīrtanādy aśeṣāpekṣayā hastādy aṅgānāṁ
paricaryādau pravṛtyā śiro-mātreṇaiva praṇāma-sambhavāt \| nivāso
vasati-sthānaṁ jagady asya tatra sambodhanam \| taveti punar ukter ayaṁ
bhāvaḥ---jagan nivāsatayā jagat praṇāmena tvat praṇāme siddhe\'py
ekāntitva-siddhaye tavaiva praṇāme\'stviti \| dṛṣṭi-cakṣur indriyam,
katham-bhūtānām ? satāṁ bhavatas tanūnām adhiṣṭhānānām ity arthas teṣu
sadā tava sphūrteḥ \| yad vā, bhavatas tanavaḥ śrī-śala-grāmādi-mūrtayaḥ
pūjyatvena vartante yeṣu, vaiṣṇava-dharma-parāṇām ity arthaḥ \| yad vā,
satāṁ śrī-vaiṣṇavānāṁ bhavat tanūnāṁ ca śrī-mūrtīnāṁ darśane, sākṣāt tad
darśane\'stviti ca gṛhe\'sambhavatvād bhayādinā na prārthitam ity uhyam
\| evaṁ kīrtana śravaṇa pūjā-paricaryā smaraṇa-vandanātmikā ṣaḍ-vidhā
bhaktiḥ prārthitā \| sakhyātma-nivedanayoḥ prāyaḥ phale paryavasānāt
sādhana-varga-madhye\'prārthanam \| yad vā, kīrtanādi-siddhayā te svata
eva phaliṣyata iti \| kiṁ vā, kīrtanasya
prārthanam---sarvendriya-kṣobhakāriṇyā vāco bhagavat kīrtane pravṛttyā
niyamanād indriyāṇāṁ sva-sva-karmasu sukha-pravṛtteḥ \| yad vā, nāhaṁ
vasāmi vaikuṇṭhe ity-ādi vacanānusāreṇa bhagavataḥ kīrtana-priyatayā
kīrtanasya bhakti-prakāreṣu mukhyatvāt \| kiṁ vā, kīrtane rasa-viśeṣāt,
vaiṣṇavānāṁ śrī-mūrtonāṁ tad darśanena sāmyāt tasya ca
sākṣātkāra-rūpasya sarva-bhakti-prakāra phalatvād ante prārthanam,
madhye cāny eṣāṁ nija-rasānusāreṇa ca tat tat-kramādity alam
ati-vistāreṇa \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-nāradānugraheṇa mad
bhaktāv eva yuvāṁ vṛttau tatas tatraiva gacchatam iti cet tarhi
sarva-bhakti-prakāraṁ dehīti bhakti-svabhāvenaiva prārthayete ghāṇīti \|
tava pādayor guṇānāṁ bhakta-vātsalyādīnāṁ saundaryādīnāṁ ca anu
nirantaraṁ kathanaṁ eva na tu yoga-yāgādi-nirūpaṇe naḥ asmākaṁ vāṇī vāg
indriyam astu pādayor iti bhaktyā na tu tan mātra-vivakṣayā śravaṇāv iti
dvivacanena śravaṇendriyasya sākalyena pravṛttir abhipretā evam agre'pi
kathāyāṁ kathā-mātre brahmatva-sṛṣṭyādi-hetutva-kathanepīty arthaḥ \|
śravaṇe svātantryābhāvāt svayaṁ kathane tu bhagavan mādhuryasyaiva
rasyatvāt guṇānukathāyām ity atrāpi guṇa-kathāyām ity eva pūrvasvārasyāt
jñeyaṁ karmasu pūjā-paricaryālakṣaṇeṣu ca-śabdaḥ sarvair evānveti śira
iti tatra prādhānyād avaśiṣṭatvāc ca tat tu tava nivāso vasati-sthānaṁ
jagad yasya tasya saṁbodhanaṁ taveti punar uktiḥ jagan nivāsatayā jagat
praṇāmena tvat praṇāme siddhe'pi tad eka-dṛṣṭy apekṣayā tava
nivāsa-bhūtā ye jagato jaṅgama-rūpāḥ śrī-vaiṣṇava-rūpās teṣāṁ prāṇāme
śiraś ca tasyobhaya-liṅgamānam etat ity ukteḥ yad vā tava nivāso'yaṁ yo
vrajas tatrasthasya jagataḥ sarvasya dūrato'pi praṇāme dṛṣṭiḥ cakṣur
indriyaṁ bhavat tanūni-viśeṣāṇāṁ satāṁ śrī-nāradādīnāṁ yad vā satāṁ
śrī-vaiṣṇavānāṁ bhakta-tanūnāṁ ca arcārūpāṇāṁ ca darśane sākṣāt tvad
darśane'stviti tu gṛhaṣv asambhavaṁ bhayādinā na prārthitam evaṁ
sparśādikam upalakṣyam \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tava nivāso'yaṁ yo vrajas
tatra-sthasya jagataḥ sarvasya dūrato'pi praṇāme \|\|38\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad anucara kiṅkaratvād
evāvayos tvad-vātsalyātiśayam ālakṣyānair durlabham apīdaṁ prārthayitum
utsahāvaha ity abhivyañjayantyāv āhatuḥ vāṇīti \| atraika eva cakāra
evārthakaḥ pratisaptamy-antaṁ yojyaḥ \| tena tava guṇāsu kathana eva
vāṇī bhavatu na tv anya-kathāyām ity evaṁ sarvatra vyākhyeyam \| **naḥ**
āvayor manas tvadīya-pādayoḥ smṛtyāṁ **nivāsa**-bhūtānāṁ **jagatāṁ**
jaṅgamānāṁ nāradādi-bhaktānāṁ **praṇāme** śiro\'stu \| he nivāsa jagad
iti sambodhana-padaṁ vā \| **bhavat-tanūnāṁ** tvan-mūrti-rūpāṇām
\|\|38\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.39 \|\|

śrī-śuka uvāca---

**itthaṁ saṅkīrtitas tābhyāṁ bhagavān gokuleśvaraḥ \|**

**dāmnā colūkhale baddhaḥ prahasann āha guhyakau \|\|**

**śrīdhara-svāmī (bhāvārtha-dīpikā) :** saṅkīrtitaḥ saṁstutaḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** gokuleśvara iti \| dāmnā
colūkhale baddha iti ca bhaktivaśavartitvam āha---bhakty adhīno
gopālatvaṁ dāma-bandhanaṁ cāpi svīkṛtavān iti \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gokuleśvara iti
dāmnolūkhale baddho\'pi guhyakāvāha, yato bhagavān sarva-loka-hitārthaṁ
svayam avatīrṇa ity arthaḥ \| yad vā, gokuleśvara iti tayor api tatra
janmādinā sambhāṣaṇaṁ yuktam eveti bhāvaḥ \| yato\'sau
gokula-janaikavaśya ity āha---dāmneti \| ca eva, baddha eva, na tu
tasmāt svayaṁ muktaḥ san \| yad vā, ca api, dāmnā baddho\'pi \|
prakarṣeṇa hasan smayamāna ity arthaḥ, yato gokuleśvaro
gokula-krīḍā-kautukīty arthaḥ, kiṁ ca, bhagavān nijāśeṣaiśvarya
sāra-sarva-svābhivyañjaka ity arthaḥ \| evaṁ
śrī-nāradānugraha-prabhāveṇa tayoḥ parama-dhanyatoktā \| prahāsas tu
svabhāvata eva \| kiṁ vā, tayoḥ pūrva-vṛntānte
adbhuta-śrīnārada-kāruṇyād vā, stutyādinā praharṣād vā,
nija-dāma-bandhana-darśana-kautukād veti tatra vañcanā nirastā \|
śleṣeṇa gokulasyendriya-vargasyeśvara iti tat prabhāvenaiva tad bhaktau
sarvendriya-pravṛttes tayos tat pathi prārthita-siddhir abhipretā
\|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** gokuleśvaraḥ prahasan
guhyakāvāha---guhyakāv iti \| tayos tādṛśa-pūrvāvasthatvaṁ sūcayitvā
bhāgyātiśayaṁ darśayati \| prahāse hetuḥ svaraṁ bhagavān tābhyām
apītthaṁ bhagavattvenaiva kīrtitaḥ dāmnā colūkhale baddhaḥ iti
prathamatastāvad-baddhas tatrāpi dāmnā tatrāpy ulūkhala ity arthaḥ \|
ato bhayenaivaitau na hasata ity abhipretya svayam eva hasati smeti
bhāvaḥ \| gokuleśvaro bhagavān iti gokuleśanaśīlatvād gokuleśvaranāmāyam
asmākaṁ bhagavān evaṁ priya-janana-premavaśyatayā gokule
nitya-kautuka-śīla iti gokulaṁ cedaṁ parama-vilakṣaṇaṁ jānīhīti ca
vyañjayati \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ittham iti dāmnety ādi prahāse
kāraṇaṁ gokuleśvara iti śīlārtha-pratyayena tan-nāmnā ca
nitya-tādṛśa-līlātvaṁ darśayati \|\|39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : saṅkīrtitaḥ** saṁstutaḥ
**dāmnā** **cakārat** premnā ca baddhaḥ **prahasann** iti prahāso
'yamete upadevādayo man māyayā **baddhāḥ** svamocanārthaṁ yaṁ māṁ
stuvanti sohaṁ yaśodādi-gopībhir dāmnā premnā ca baddho 'bhīkṣṇaṁ
bhartasitaś ceha gokule tiṣṭhāmi atratyānāṁ tāsām bhartasanenāhaṁ yathā
prīye na tathānayoḥ stutyeti vyañjayati \|\|39\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.10.40 \|\|**

**śrī-bhagavān uvāca---**

**jñātaṁ mama puraivaitad ṛṣiṇā karuṇātmanā \|**

**yac chrī-madāndhayor vāgbhir vibhraṁśo'nugrahaḥ kṛtaḥ \|\|**

**śrīdhara-svāmī (bhāvārtha-dīpikā) :** vāgbhiḥ, na hy anyo juṣato
joṣyān \[bhā.pu. 10.10.8\] ity-ādibhiḥ \| **śrī-vibhraṁśa**-rūpo
'**nugrahaḥ kṛta** iti \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anugrahaḥ kṛtaḥ**
**śrī-bhraṁśe** bhavat-smṛty-ādi-sambhavād iti bhāvaḥ \| yasyāham
anugṛhnāmi hariṣyate tad-dhanaṁ śanaiḥ \[bhā.pu. 10.88.8\] iti
vakṣyamāṇatvāt \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : etan mama jñātam** **eva**
ity anyathā mahad-aparādhiṣu mamedṛśa-kṛpānupayogāt \| kiṁ vā,
mad-bhakta-pravaratvena mad-icchayaiva kṛtatvād iti bhāvaḥ \| yad vā,
ṛṣer āsīd anugrahāt \[bhā.pu. 10.10.37\] iti tayor uktyā prītaḥ san tām
eva draḍhayan tayoḥ praharṣārtham anvamodata iti dik \| **karuṇātmanā**
dayā-śilena \| karuṇātmatām āha---**śrī-madāndhayor** apy **anugraha
kṛta** iti \| anyat tair vyākhyātam \|

yad vā, syātām naivaṁ yathā punaḥ \[bhā.pu. 10.10.21\] ity-ādi
bahula-vara-pradānamayībhir **vāgbhiḥ** \| katham-bhūtaḥ ? **vi**gato
**bhraṁśaḥ** adhaḥ-pāto mahāparādha-kṛto yasmāt \|

yad vā, **bhraṁśaś** cyutiḥ, tad-rahitaḥ parama-sthira ity
arthaḥ---gokule mamedṛśa-līlāyāṁ sānnidhya-prāpaṇāt,
parama-bhakti-prāpaṇāc ca \|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : etan mama jñātam eva** iti
anyathā mahad-aparādhiṣu mamedṛśa-kṛpānupayogāt \| yad vā, ṛṣer āsīd
anugrahāt \[bhā.pu. 10.10.37\] iti tayor uktyā prītaḥ san tām eva
draḍhayan tayoḥ praharṣārtham anvamodateti **karuṇātmanā** dayā-śīlena
\| karuṇātmatām evāha\--**śrī-madāndhayor** apy **anugrahaḥ kṛta** iti
\| anyat taiḥ \|

yad vā, syātām naivaṁ yathā punaḥ \[bhā.pu. 10.10.21\]
ity-ādi-bahula-vara-pradānamayībhir **vāgbhiḥ** \| katham-bhūtaḥ ?
**vi**gato **bhraṁśo**'dhaḥ-pāto mahāparādha-kṛto mahā-narakādi-rūpo
yasmāt \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : vi**gato **bhraṁśo** yasmāt
\|\|40\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vāgbhiḥ** na hy anyo juṣato
joṣyān \[bhā.pu. 10.10.8\] ity-ādibhiḥ **śrī-vibhraṁśa**-rūpo
**anugrahaḥ** eva **kṛta** iti \|\|40\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.10.41 \|\|**

**sādhūnāṁ sama-cittānāṁ sutarāṁ mat-kṛtātmanām \|**

**darśanān no bhaved bandhaḥ puṁso'kṣṇoḥ savitur yathā \|\|**

**śrīdhara-svāmī (bhāvārtha-dīpikā) :** yuktam evaitad ity
āha---**sādhūnāṁ** sva-dharma-vartināṁ **sama-cittānām** ātma-vidāṁ
**sutarāṁ mat-kṛtātmanāṁ** mayy arpita-cittānām \| teṣāṁ kṛpātirekāt
sutarām ity uktam \| **savitur darśanād akṣṇor yathā bandho na bhavet,**
tadvat \|\|41\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *etad* anugraha-karaṇam \|
*kṛpātirekād* dayādhikyāt \| *tadvat* **sādhūnāṁ darśanād api bandho
na**, kiṁ tu bandha-nivṛttir eva, tat-kṛpayā mat-smaraṇa-darśanādinā iti
bhāvaḥ \| \"darśanānta\" iti pāṭhe darśana-paryanta eva \|

yād vā---darśanenānto nāśo yasya saḥ \| iha **savitur darśanān** apy
andhānāṁ tamo yathā na naśyati, tathā nānāparādha-malina-cetasām
asurāṇāṁ śrī-nāradādi-darśanād api na bandha-kṣaya ity apy asūci
\|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sad-darśanād** api
**puṁ**-mātrasyāpi saṁsāra-**bandho na bhavet**, kiṁ punas
tādṛśa-bahula-vāk prayogānugrahād bhavatoḥ śrī-rudra-sevakayoḥ ? ity
arthaḥ \| **puṁsa** iti prāyas tasyaiva sādhu-darśana-yogyatvāt \|
**akṣṇor bandho** dṛṣṭyoḥ prasaraṇam \| yady api sūrya-darśanāt prāg api
tamo-nāśenākṣṇor bandho na tiṣṭhet, tathāpi samyaktāpekṣayā
**mat-kṛtātmanām** ity atra dṛṣṭāntatvena darśanād ity uktam \|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sādhūnām** iti tair vyākhyātam
eva \| tatra pūrvayor yathāyathaṁ yat kiñcit bandhana-hāritvaṁ sutarām
ity anena vyañjitaṁ \| yad vā, **sādhūnām** iti kṛpālutāyāṁ
**sama-cittānām** ity aparādhāgrahaṇe **mat-kṛtātmanām** ity asya
svābhāvika-guṇa-vyañjakaṁ viśeṣaṇa-dvayaṁ, teṣāṁ **darśanād** api
**puṁso** jīva-mātrasya **sutarāṁ** saṁsāra-bandho na bhavet, kiṁ punas
tādṛśa-bahula-bālaka-prayogānugrahāt bhavator avajñātṛtvād eva
tad-apekṣā jāteti \| sutarām ity apekṣayā tat-pūrvato'pi tan-nāśāt
\|\|41\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sama-cittānām** iti aparādhāgrahaṇe
**sādhūnām** ity anugrahe viśeṣaṇam \|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanu taṁ dṛṣṭvāpy
asammānayator āvayos tad anugrahaḥ kathaṁ sambhavet ?
tatrāha---**sādhūnām** iti \| **sama-cittānāṁ** svamānāpamānābhyām
akṣubhyatāṁ \| **sutarām** atiśayena **mayy** eva **kṛta** **ātmā** mano
yais teṣām **darśanāntaḥ** darśana-paryanta eva \| yad vā, darśanenānto
nāśo yasya saḥ \| **savitur darśanād akṣṇor bandhas** tamaḥ kṛto
**yathā** **naśyati,** tatheti \| tenāndhānāṁ savitur darśanād api yathā
tamo na naśyati, tathaiva nānāparādha-malīmasa-mānasānām asurāṇāṁ
śrī-nāradādi-darśanād api na bandha-kṣaya iti jñāpitam \|\|41\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.10.42 \|\|**

**tad gacchataṁ mat-paramau nalakūvara sādanam \|**

**sañjāto mayi bhāvo vām īpsitaḥ paramo'bhavaḥ \|\|**

**śrīdhara-svāmī (bhāvārtha-dīpikā) :** prādhānyād ekasya sambodhanam \|
he **nalakūvara**, yuvāṁ **tat** tasmāt **sādanaṁ** sva-niketaṁ
**mat-paramau** santau **gacchatam** \| **vāṁ** yuvayor apekṣito
**mayi** premā jāta eva \| **abhavaḥ** na bhavo yasmin saḥ \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *prādhānyād* vā
liṅga-samavāyena yasmāt sādhu-darśanaṁ bandha-hetur na tasmād dhetoḥ \|
*bhavaḥ* saṁsāraḥ \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mat-paramau** mad-ekāntinau
santau, yataḥ **sañjāta** iti \| anyat tair vyākhyātam \| yad vā, he
**mat-paramau** ! yuvayor **mayi bhāvaḥ** premā **samyag jāta** eva,
yataḥ **paramo bhavo**\'bhyudayo mad-eka-bhakti-lakṣaṇo vāṇī
guṇānukathane \[bhā.pu. 10.10.8\] ity-ādinā yuvābhyām **īpsitaḥ** \|
evaṁ yuvayoḥ sauśīlyenaiva svato **mad bhāvo** vṛttaḥ \| tat kiṁ mayā sa
deya iti sahaja-vinayādi-samasta-kalyāṇa-guṇāmṛtodadhinā sākṣāt tathāstv
ity anukto\'pi vāk-cāturyā varo vāñchatīto\'pi nitarāṁ datta eva
\|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : mat-paramau** mad-ekāntinau
santau yataḥ **sañjāta** iti \| anyat taiḥ \| yad vā, yuvayor **mayi
bhāvaḥ** premā nāradānugrahāt **sam**yag **jāta** eva \| yataḥ **paramo
bhavaḥ** abhyudayaḥ mad-eka-bhakti-lakṣaṇaḥ vāṇī guṇānukathane \[bhā.pu.
10.10.8\] ity-ādinā yuvābhyām īpsitaḥ \| evaṁ
śrī-nāradānugraha-sambandhena nija-santoṣātiśaya-vyañjanāt
tad-atiśayo'pi syād iti vyañjitaṁ,
sahaja-vinayādi-guṇāmṛta-payonidhitvāt sākṣāt tu noktam iti jñeyam
\|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** prādhānyād ekaṁ
saṁbodhyāha---he **nalakūvara**! aham eva **paramaḥ** sevyo yayos tathā
bhūtau santau **sādanaṁ** sadanaṁ **na bhavaḥ** saṁsāro yataḥ saḥ
\|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.10.43 \|\|

śrī-śuka uvāca---

**ity uktau tau parikramya praṇamya ca punaḥ punaḥ \|**

**baddholūkhalam āmantrya jagmatur diśam uttarām \|\|**

**śrīdhara-svāmī (bhāvārtha-dīpikā) : baddholūkhalaṁ** baddham ulūkhalaṁ
yasmiṁs tam \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ulūkhale baddho
**baddholūkhalaḥ** \| āhitāgny-āditvāt[^66] sādhuḥ \| ulūkhalasyāpi
tac-chakty-āveśāt tasmā api praṇāmādi kṛtam \| tad uktaṁ pādme, namas
te'stu dāmne sphurad-dīpti-dhāmne ity-ādinā \| **uttarāṁ diśaṁ** tatraty
āmalakām \|\|43\|\|

> yatra manthāṁ vibadhnate raśmīn yamitavā iva \|
>
> ulūkhala-sutānām avedv indra jalgulaḥ \|\| \[r̥.ve. 1.28.8\]
>
> tā no adya vanaspatī ṛṣvā vṛṣvebhiḥ sotṛbhiḥ \|
>
> indrāya madhumat-sutam \[r̥.ve. 1.28.5\] iti śrutir yamalaṛjuna-pātam
> āha \|

arthaḥ---*yatra* ulūkhale *manthāṁ* manthānam iva manthānaṁ
loka-kleśa-karaṁ māṁ *vibadhnate* viśeṣeṇa badhnanti mātaraḥ *raśmīn*
ādāya raśmibhir ity arthaḥ \| *yamitavā* iva vinigrahītum *iva* na tu
vastuto nigrahītuṁ \| mātṛtvena mayi snigdhatvāt tena *ulūkhalena
sutānāṁ* pīḍitānām \| karmaṇi ṣaṣṭhī \| ulūkhala-pīḍitān asmān \| he
indra-mocana-samarthe \| *ava* rakṣa \| pādāditvād ādy-udāttam ākhyātam
\| *idu* evam eva tvaṁ *jalgulo*\'si enaṁ muñcāmīti [jalputuṁ]{.mark}
māṁ ca gopituṁ trātuṁ lātuṁ ādātuṁ svādhīnaṁ kartuṁ ca samartho\'si
yatho'tovamām ity arthaḥ \| evaṁ yadā sarvān prārthayann api na mocanaṁ
labhate, tadā vanaspatyor antaro gatvā bandhana-dāma troṭituṁ yāvad
balaṁ karoti, tāvad *vanaspatī* evonmūlitau \| dṛṣṭvā vadati *tā* lā iti
\| *tāto no*\'smākaṁ vraja-vāsināṁ vanaspati-prasiddhau yamalāv
arjunajātītau bho *vanaspatī* ! *adya indrāya* indraṁ prati gantuṁ
*sutaṁ* tad-unmūlanena ātmānaṁ pīḍayataṁ \| tad eva *madhumat*
amṛta-yuktam atisamyam ity arthaḥ \| yatra *ṛṣṭau* gatimantau yuvāṁ
sthāvaratvān uktau stha ity arthaḥ \| ṛśvevirbhir gatimadbhir jagamair
janaiḥ *sotṛbhir* asmād bandhana-karair upalakṣitāv iti \|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** punaḥ punaḥ parikramādau
hetuḥ---**baddham ulūkhalāṁ** yasminn ity udare ulūkhala bandhanena
parama-mohana-rūpa-līlādi-dṛṣṭyā bhakty-udrekeṇa parityāgāśaktiḥ \| yad
vā, **ulūkhala**-sahitasyaiva tasya parikramādinā ulūkhalāder api
parikramādikaṁ bodhitam \| **āmantrya** anujñām ādāyety arthaḥ \|
**uttarāṁ diśam** iti prāyas tasyāḥ sādhu-varga-sevitatvena
tad-dig-gamanecchayā tad-dig-varti-nija-gṛhaṁ gatau, na tu gṛhāpekṣayeti
bhāvaḥ \|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : punar baddholūkhalam** iti
śrī-śukadevasya kautukoktiḥ, yatas tayā baddhas san devā api stuvanti
vadanta iti tathā tādṛśa-bhakta-vaśyatāmaya-madhura-līlādi-dṛṣṭyā muhuḥ
parikramādi-hetuś ca \| atra bahuvrīhiṇā nirdeśa ulūkhalasya
tad-anugati-vivakṣayā \| sā ca
bandhanīya-bandhanāśraya-vaiparītya-maya-tal-līlā-kautuka-vyañjiketi \|
ulūkhala-mātra-viśeṣeṣaṇaṁ na tūpalakṣaṇam \| tatas tasmā api
praṇāmādikaṁ kṛtam iti jñeyaṁ \| tathoktaṁ pādme---namas te'stu dāmne
spurad-dīpti-dhāmne iti \| āmantraṇe ca bhaktyeti \|\|43\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ulūkhale baddhaṁ
**baddholūkhalam** āhitāgny-ādiḥ \|\|43\|\|

iti sārārtha-darśinyāṁaḥ harṣiṇāṁ bhakta-cetasām \|

daśame daśamo 'dhyāyaḥaḥ saṅgataḥ saṅgataḥ satām \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

(10.11)

## ekādaśo'dhyāyaḥ

### gopānāṁ gokulaṁ parityajya vṛndāvane gamanaṁ, tatra śrī-kṛṣṇa-dvārā vatsāsura-vṛkāsurayor vadhaḥ \|

\|\| 10.11.1 \|\|

śrī-śuka uvāca---

**gopā nandādayaḥ śrutvā drumayoḥ patato ravam \|**

**tatrājagmuḥ kuru-śreṣṭha nirghāta-bhaya-śaṅkitāḥ \|\|**

**śrīdhara-svāmī (bhāvārtha-dīpikā) :**

ekādaśe samāgatya vṛndāvanam athārbhakaiḥ \|

vatsān pālayatānena hatau vatsa-bakāsurau \|\|

**nirghāto** vajra-pāta iti **bhayena śaṅkitāḥ** \|\|1\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *arbhakaiḥ*
subala-stokakṛṣṇādibhiḥ \| *anena* śreṣṭhakena \|\| **śaṅkitā**
jāta-śaṅkāḥ \| śrī-nandādi-trāsāveśena tato rakṣitam iva
sambodhanaṁ---he **kuru-śreṣṭha** ! iti \| yad vā, anucarāṇāṁ gopānāṁ
kiṅkarāv anujānīhi \| eṣāṁ kiṅkaraṁ kṛtvā atraiva rakṣety arthaḥ
\|\|1\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : patator** **drumayoḥ**
sambandhinam \| yad vā, patatoḥ satoḥ **ravaṁ** **nirghāta**-tulyaṁ
mahā-śabdaṁ dūrāc **chrutvā** tat-sthāne āgatā āvāsād bahiḥ-pradeśe
tayor vṛttes tatra śrī-yaśodādi-gopīnāṁ śīghra-gaty-asambhavāt \| kiṁ
vā, puṁsāṁ mukhyatvāt teṣām evādau gamanam uktaṁ, paścāt tā abhyāgatā
iti jñeyam \| **nirghāto** nirabhra-garjitam utpāta-viśeṣaḥ \| he
**kuru-śreṣṭha** ! iti kuru-vaṁśa-rakṣā-hetoḥ parama-bhāgavatasya tava
kṣemāya sadā parama-vyagrās tvat-pitāmahā yathā sneha-bhareṇa
vividha-śaṅkākulā bhavanti, tadvad iti bhāvaḥ \|\|1\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatrājagmur** iti \| tatra
gamanāya drutaṁ pratasthur ity arthaḥ \| **nirghāto** nirabhra-garjitam
utpāta-viśeṣaḥ \| **bhayaṁ** daityādibhyaḥ tābhyām sandigdhāḥ, yato
mūrcchitatvād eva nikaṭa-sthānāṁ vrajeśvarādīnāṁ prathamatam āgamanaṁ na
jātam iti jñeyam\| he **kuru-śreṣṭha** ! iti śrī-nandādi-trāsāveśena
sambodhanaṁ, tato rakṣaṇārtham iva \|\|1\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

ekādaśe harer mokṣaḥ phala-kreya-kathādikam \|

vṛndāvanāgamotsāhaṁ vanaṁ vatsa-bakārdanam \|\|1\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**

ekādaśe nandasūnor mokṣo vṛndāvane gamaḥ \|

suprītir vatsa-rakṣā ca tathā vatsa-baka-kṣayaḥ \|\|

**nirghātaḥ** vidyut-pātaḥ \|\|2\|\|

**\...**

\|\| 10.11.2-3 \|\|

**bhūmyāṁ nipatitau tatra dadṛśur yamalārjunau \|**

**babhramus tad avijñāya lakṣyaṁ patana-kāraṇam \|\|**

**ulūkhalaṁ vikarṣantaṁ dāmnā baddhaṁ ca bālakam \|**

**kasyedaṁ kuta āścaryam utpāta iti kātarāḥ \|\|**

**śrīdhara-svāmī (bhāvārtha-dīpikā) : tal** **lakṣyaṁ** pratyakṣataḥ
purato dṛśyam api **patana-kāraṇam** **avijñāya** **babhramuḥ**
\|\|2\|\| lakṣyaṁ kāraṇaṁ darśayati---**ulūkhalam** iti \|
bhrama-kāraṇam āha---**kasyedaṁ** rākṣasādeḥ karma ? **kuto** vā kāraṇād
**āścaryam utpāta iti kātarā** bhītāḥ santo **babhramur** ity arthaḥ
\|\|3\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : patana-kāraṇaṁ** **tac**
chrī-kṛṣṇa-rūpaṁ **lakṣyaṁ** sākṣān netra-gocaram api **babhramuḥ** \|
\"aho bhūmi-kampātibala-vāyu-calanādi vinā katham etau petatuḥ ?\" iti
bhrāntiṁ jagmuḥ \|\|2\|\| *ity artha* iti---pūrveṇa sambandho'tra
kriyā-padena kārya ity arthaḥ \|\|3\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ni**tarām unmūlanādinā
**patitau** \| anyat tair vyākhyātam \| yad vā, **tat** tatra
**lakṣyaṁ** patana-kāraṇatvena lakṣayitum yogyam apy **avijñāya**
anālakṣya **babhramus** tat-kāraṇaṁ nirdhārayitum na śekur ity arthaḥ \|
tathā ca śrī-hari-vaṁśe---

> kenemau pātitau vṛkṣau ghoṣasyāyatanopamau \|\|
>
> vinā vātaṁ vinā varṣaṁ vidyut-prapatanaṁ vinā \|
>
> vinā hasti-kṛtaṁ doṣaṁ kenemau pātitau drumau \|\| \[ha.vaṁ.
> 2.7.28-29\] iti \|\|3\|\|

lakṣyatva-prakāram āha---**ulūkhalam** iti \| **bālakaṁ** ca **tatra
dadṛśur** iti pūrveṇaivānvayaḥ \| **vikarṣantaṁ** balād ākṛṣya nayantam
\| etac cābalavattva-bodhanena svasyaiśvaryācchādanārtham
**ulūkhala-vikarṣaṇena** ulūkhalasya ca tasminn eva **dāmnā**
**bandhanena** \| **ca**-kārād dvayor madhyatas
tan-niḥsaraṇa-cihna-darśanena cety-ādi-lakṣaṇair ity arthaḥ \| tathāpy
avijñāne hetur **bālakam** ity alpārthe kaḥ, atiśiśoḥ,
tādṛśa-karmāsambhavāt \| tac cāgre vyaktaṁ bhāvi \| idam **āścaryam**
akasmān mahā-vṛkṣa-dvaya-nipātana-lakṣaṇaṁ kasya kena kṛtam ? ity arthaḥ
\| nanu devena daityena vā kenacid iti cet tarhi **kutaḥ** kamsād dhetos
tam anālokayanta āhuḥ---**utpāto**'yam ity asmād utpāta-jñānāt
**kātarās** tad bālakaṁ praty aniṣṭa-śaṅkayā vihvalā babhūvur ity arthaḥ
\|\|3\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bhūmyām** ity ardhakam \|
**ni**tarām unmūlanādinā **patitau** **dadṛśur** dūrād iti śeṣaḥ \|
**babhramur** iti sārdhakam \| **ulūkhalam** ity-ādi-lakṣaṇaṁ
patana-kāraṇaṁ lakṣyaṁ lakṣayitum śakyam api **tad avijñāya**
dūrasthatvāt sambhrāntatvād patita-vṛkṣa-śākhādi-vyavahitatvāc ca tatra
sthitam ananubhūya **babhramuḥ** sandidihuḥ \| tad-anubhave sati
prathamaṁ tad-aniṣṭa-śaṅkayāviṣṭāḥ syuḥ, na tu
tad-utpāta-hetu-jijñāsayeti \| tathā tasya tad-dhetutve jñāte sati
jijñāsā-parā na syur iti ca bhāvaḥ \|\|2\|\|

punaś ca nikaṭe samāgatyāpi śākhā-vyavahitaṁ tad adṛṣṭā \"kasya idam ?\"
ity-ādy uktvā **kātarā** babhūvuḥ \| **idam āścaryaṁ kasya** kena kṛtam
? ity arthaḥ \| tathā ca vivṛtaṁ tad vākyaṁ śrī-harivaṁśe---

> kenemau pātitau vṛkṣau ghoṣasyāyatanopamau \|\|
>
> vinā vātaṁ vinā varṣaṁ vidyut-prapatanaṁ vinā \|
>
> vinā hasti-kṛtaṁ doṣaṁ kenemau pātitau drumau \|\| \[ha.vaṁ.
> 2.7.28-29\] iti \|\|3\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ūcur ity-ādi-lakṣaṇaṁ
patana-kāraṇaṁ **lakṣyaṁ** lakṣayituṁ śakyam api **tad** **avijñāya**
dūrasthatvāt sambhrāntatvāt patita-vṛkṣa-śākhāvyavahitatvāc ca tatra
sthitam ananubhūya **babhramuḥ** sandidihuḥ \|\|2\|\| punaś ca nikaṭe
samāgatyāpi śākhādi-vyavahitaṁ tam adṛṣṭvā **kasyedam** ity-ādy uktvā
**kātarā** babhūvuḥ, \"idam āścaryaṁ kasya kena kṛtam ?\" ity arthaḥ
\|\|3\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tat tayoḥ
**patana-kāraṇaṁ** bālakaṁ **lakṣyaṁ** lakṣayitum śakyam api avijñāya
premṇā tādṛśa-yogyatākatvenāsambhāvyā **babhramuḥ** \| bhramam evāha
kasyedaṁ karma ? kuto hetos tasmād āścaryam etad utpāta iti niścitya
**kātarā** **bhāgyena** vidhātrā **bālaḥ** kṛṣṇo rakṣita iti vyākulā
babhūvuḥ \|\|2\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : bhūmyām** ity ardhakaṁ \|
**dadṛśur** dūrād eva **babhramur** iti sārdhakam \| **ulūkhalam**
ity-ādi lakṣaṇam \| **tayoḥ patana-kāraṇaṁ lakṣyaṁ** lakṣayituṁ śakyam
api **tad avijñāya** dūrasthatvāt patita-vṛkṣa-śākhādi-vyavadhānāc ca
tatra sthitam ananubhūya **babhramuḥ** sandidihuḥ \| athāntike samāgatya
śākhā-patra-vyavahitaṁ tam avīkṣya **kasyedam** ity uktvā **kātarā**
babhūvuḥ \| **idam āścaryaṁ** karma **kasya** kena **kṛtam** ? ity
arthaḥ \| evam uktaṁ śrī-hari-vaṁśe---

> kenemau pātitau vṛkṣau ghoṣasyāyatanopamau \|\|
>
> vinā vātaṁ vinā varṣaṁ vidyut-prapatanaṁ vinā \|
>
> vinā hasti-kṛtaṁ doṣaṁ kenemau pātitau drumau \|\| \[ha.vaṁ.
> 2.7.28-29\] iti \|\|2-3\|\|

**\...**

\|\| 10.11.4 \|\|

**bālā ūcur aneneti tiryag-gatam ulūkhalam \|**

**vikarṣatā madhyagena puruṣāv apy acakṣmahi \|\|**

**śrīdhara-svāmī (bhāvārtha-dīpikā) : madhyagena** vṛkṣayor
madhya-gatena \| na kevalam etāvat, vṛkṣābhyāṁ nirgatau divyau **puruṣāv
apy acakṣmahi** dṛṣṭavanto vayam iti \|\|4\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vikarṣatā anena** hetunā
kartrā vā niṣkāsitāv iti śeṣaḥ \|\|4\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : anena** etat kṛtam ity
**ūcuḥ** \|\|4\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca vyavahitaṁ taṁ
darśayitvā **bālāḥ** svayam **ūcuḥ** \| kim ūcuḥ ? tatrāhuḥ---**anena**
iti \| sambhrāntatvena pūrṇa-vacanāśakter utpāṭitam iti tu nocuḥ
\|\|4\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tataś ca vyavahitaṁ taṁ darśayitvā
**bālāḥ** svayam **ūcuḥ** \| kim ūcuḥ ? tatrāhuḥ---**anena** iti \|
sambhrāntatvena pūrṇa-vacanāśakter utpāṭitam iti tu nocuḥ \| kīdṛśena
satā utpāṭitam ity apekṣāyām ūcuḥ---**tiryag-gatam ulūkhalam** ity-ādi
eṣām amohas tu śrī-dāmodara-mādhurya-vaśeneti gamyate \|\|4\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : anena** kṛṣṇena vṛkṣayor
**madhya-gatena tiryag-gatam ulūkhalaṁ** **vikarṣatā** ity etan-mātraṁ
**bālā ūcuḥ** sambhrāntatvena pūrṇa-vacanāśakter \"etāv utpāṭitau\" iti
tu nocuḥ \| aviśvasatas tān punar ūcuḥ---**vṛkṣābhyām** nirgatau dvau
**puruṣāv** apy **acakṣmahi** dṛṣṭavanto vayam iti \|\|4\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : anena** vṛkṣau pātitau iti
**vṛkṣābhyām** vinirgatau **puruṣāv api acakṣmahi** dṛṣṭavanto vayam iti
ca **bālā ūcuḥ** \|\|4\|\|

**\...**

\|\| 10.11.5 \|\|

**na te tad-uktaṁ jagṛhur na ghaṭeteti tasya tat \|**

**bālasyotpāṭanaṁ tarvoḥ kecit sandigdha-cetasaḥ \|\|**

**śrīdhara-svāmī (bhāvārtha-dīpikā) :** kevalaṁ tārkikā **na jagṛhur**
eva \| anye tu **sandeha**-yukta-**cittā** babhūvur iti \|\|5\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : te** gopāḥ \| **tad-uktaṁ**
bāloktam iti **na jagṛhur** iti \| kiṁ tasyātibālasya tat-pratyakṣaṁ
**tarvor** vṛkṣayor **utpāṭanaṁ** sa-mūlayor bhūmer niṣkāsanaṁ **na
ghaṭeta** saṅgacchet\| *tārkikās* tarka-pradhānāḥ \| *anye tu*
tārkiketare tu pūrva-kṛta-pūtanā-māraṇa-śakaṭoccāṭanādinā tasmin
**sa-sandehā** jātā anenaivaitat kṛtam utpātato vā jātam iti dvicittā
babhūvur iti bhāvaḥ \|\|5\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : na jagṛhuḥ**
śrī-nandādayaḥ, sneha-bharākrānta-cittatvāt \| **kecit** purohitādayaḥ,
kadācit kathañcit teṣu tad-aiśvaryasyāpi parisphurteḥ \| tathāpi na
teṣāṁ prema-bharo hīyate, pratuyuta tayāsau vardheta iveti jñeyam, yathā
khāṇḍavāgneḥ parivṛddhasya sato megha-vṛṣṭir api na nirvāpaṇe śaktaḥ,
kevalaṁ ghṛtāsāravad-vṛddhi-hetutām eva prāpnoti \| yad vā, tasmin sadā
teṣāṁ mahā-baliṣṭha-vividhāścaryamayatayā buddher iti dik \| **tad**
vṛttaṁ ca sneha-bhareṇātibālatvasyaiva mananāt sandeha-nirāsārthaṁ
sākṣāt tvam eveti kila na papracchur iti boddhavyam \| kiṁ vā,
sneha-bharākulatayā praśne\'py aśakteḥ \| kiṁ vā, bālyena tasyoktāv apy
aviśvāsād iti dik \|\|5\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : na jagṛhuḥ** śrī-nandādayaḥ,
mamatārdra-cittatvāt \| **kecit** pūtanādi-nāśāl labdha-vyāptinā tarkeṇa
kiñcit karkaśāyamāna-cittā viprā api svābhāvika-mamatārdratvena
**sandigdha-cetasa** eva babūvuḥ \| tataś cāgantukena āścarya-kareṇa
tat-prabhāva-jñānena teṣām api svābhāvika-sneha-vṛddhir eva jātā,
lavaṇākarasya rasāntareṇāpi lavaṇa-rasa-vṛddhivad iti bhāvaḥ \|
tad-vṛttaṁ ca sneha-bhareṇātibālatvasyaiva mananāt sandeha-nirāsārthaṁ
sākṣāt tam eva te kila na papracchur iti boddhvyaṁ \| kiṁ vā,
sneha-bharākulatayā praśne\'py aśakteḥ \|\|5\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** teṣu parama-vātsalya-svabhāvā **na
jagṛhuḥ** \|\|5\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : te** nandādayaḥ tasmin
mamatārdra-cittatvāt tat-prabhāvānanusandhānāt **tad-uktaṁ na jagṛhuḥ \|
kecid** anye tu nārāyaṇa-samo guṇaiḥ \[bhā.pu. 10.8.19\] iti
gargokti-smṛtyā svābhāvika-premodayena ca **sandigdha-cetasa** eva
babhūvuḥ \|\|5\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.6 \|\|

**ulūkhalaṁ vikarṣantaṁ dāmnā baddhaṁ svam ātmajam \|**

**vilokya nandaḥ prahasad-vadano**[^67] **vimumoca ha \|\|**

**śrīdhara-svāmī (bhāvārtha-dīpikā) :** bhagavan-māyāvi-mohitasya
nandasyācaritam āha---**ulūkhalam** iti \|\|6\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *māyāvi-mohitatvāc* chokaṁ
na cakre, kiṁ tu **prahasan-mukhas** tam ulūkhalāt pṛthak cakāra \|
\"aho kim-arthaṁ bāla ulūkhale baddhaḥ ?\" ity evaṁ vadann iti bhāvaḥ \|
\"prahasad-vadanam\" iti pāṭho\'pi viṣṇu-purāṇokta-rītyā
śreyān---navodgatālpa-dantāṁśu-sita-hāsaṁ ca bālakam \[vi.pu. 5.6.19\]
iti tasya prakaṭa-hāsaś ca pitṛto\'pi śaṅkamānasya tat-prasāda-darśanena
sa punaḥ pitṛ-santoṣārthaṁ nija-duḥkhābhāva-bodhanāya jāta iti
toṣiṇī-kāraḥ \|\|6\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : ulūkhalaṁ vikarṣantam**
ity-ādi \| **prahasad-vadana** ity asyāyaṁ bhāvaḥ---\"aho yaśodāyā
asamīkṣya-kāritā, asyāpīdṛśaṁ bandhanam alpīyasy aparādhe yayā kṛtam
!!\" athavā, \"asyaivedaṁ kāryam, na mṛṣā vadanti śiśavaḥ, yad ayaṁ
parama-prabhāvaḥ, gargeṇoktatvāt\" \|\|6\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ulūkhalam** ity-ādeḥ punar
uktir viśeṣataḥ śrī-nandasya tādṛśa-līlā-darśanāt, tatholūkhalākarṣaṇena
putra-svāsthya-tad-balādhikyādy-anumānāc ca \|
prahāsa-hetu-praharṣa-bodhanārthaṁ \| **svaṁ** svīyam **ātmajam**
aurasaṁ putram \| yad vā, **svaṁ** nija-dhana-rūpam **ātmajam** iti
sneha-bhara-viṣayatvam uktam \| **vi**śeṣeṇa
tat-sarvāṅga-nirīkṣaṇa-pūrvakaṁ **lokayitvā** bālya-līlā-viśeṣa-darśanāc
ca **prahasad-vadanaḥ** san putrasya bandhana-dṛṣṭyā mahā-vṛkṣa-pātād
aniṣṭa-śaṅkayā ca śrī-yaśodāṁ praty antaḥ-krodhād vadanety uktiḥ \|
\"prahasad-vadanam\" iti dvitīyānta-pāṭho vā \| tathā ca
śrī-viṣṇu-purāṇe---navodgatālpa-dantāṁśu-sita-hāsaṁ ca bālakam \[vi.pu.
5.6.19\] iti \| tasya prakaṭa-hāsaś ca śrī-nanda-santoṣārthaṁ
nija-bhaya-duḥkhābhāva-bodhanāya \| **vi**śeṣata ulūkhalād dāmnaś ca
**mumoca** \| **ha** harṣe \|\|6\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-nandasya
vātsalya-prābalyam āha---**ulūkhalam** iti \| **ulūkhalam** ity-ādeḥ
punar-uktir viśeṣataḥ śrī-nandasya tādṛśa-līlā-darśanāya
tatholūkhalākarṣaṇena putra-svāsthya-tad-balādhikyād anumānāt
praharṣa-bodhanārthaṁ \| tathāpi **vilokya** iti
sāṅga-pratyaṅga-viśeṣeṇa dṛṣṭvety arthaḥ \| **baddhasya** bhītasya
bālasyollāsanārthaṁ **prahasad-vadanaḥ** san putrasya bandhana-dṛṣṭyā
mahā-vṛkṣa-pātād aniṣṭa-śaṅkayā ca śrī-yaśodāṁ praty antaḥ-krodhād
vadanety uktiḥ \| \"prahasad-vadanam\" iti dvitīyānta-pāṭho vā \| tathā
ca śrī-viṣṇu-purāṇe---navodgatālpa-dantāṁśu-sita-hāsaṁ ca bālakam
\[vi.pu. 5.6.19\] iti tasya prakaṭa-hāsaś ca pitṛto\'pi śaṅkamānasya
tat-prasāda-darśanena sa punaḥ
pitṛ-santoṣārtha-nija-bhaya-duḥkhābhāva-bodhanāya ca jātaḥ \|
**vi**śeṣata ulūkhalād **dāmnaś ca mumoca**
dvitīya-bandhanasyolūkhala-gatasya prathama-mocanīyatvāt \| **ha** harṣe
\| evaṁ śrī-yaśodāyā bandhana-kṣamatāvan mocana-kṣamatayā śrī-nandasyāpi
tādṛśatvaṁ darśitam \| atra ca bandhana-dāmnāṁ bahulyaṁ taiḥ
premāveśenaiva na sambhālitam iti jñeyam \|\|6\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** śrī-vrajeśvarasya
parama-vātsalya-ceṣṭām āha---**ulūkhalam** iti \| **vilokya** iti
sāṅga-pratyaṅga-viśeṣeṇa dṛṣṭvety arthaḥ \| **prahasad-vadana** iti
bālasya bhītasya bhaya-hānārthaṁ \| \"prahasad-vadanam\" eva yasya saḥ
\| antas tu svayam apy udvigna ity arthaḥ \| dvitīyāntaḥ pāṭho vā tasya
tejasvitva-svabhāvād eva \|\|6\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vilokya
viśeṣeṇāṅga-pratyaṅga-nirbādhaṁ dṛṣṭvā **prahasad-vadana** iti
\"mat-kroḍād api yasyāḥ kroḍaṁ tvam atipriyaṁ manyase, sā tvaj-jananī
tvām alpāparādhenaiva badhnāti sma \| tat tvām ahaṁ kathaṁ mocayāmi ?\"
ity upālambhana-dyotakaḥ prahāsaḥ \|

> tvaṁ māyayaiva jīvānāṁ bandha-mokṣau yathā vyadhāḥ \|
>
> tathā tvat-pitarau tau te prabho premṇaiva cakratuḥ \|\|6\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.7 \|\|

**gopībhiḥ stobhito'nṛtyad bhagavān bālavat kvacit \|**

**udgāyati kvacin mugdhas tad-vaśo dāru-yantravat \|\|**

**śrīdhara-svāmī (bhāvārtha-dīpikā) : "**jñāsyante mām" iti
śaṅkamāno'tīva bālyam anukaroti sma tad āha---**gopībhir** iti \|
**stobhitaḥ** kara-tālādinā protsāhitaḥ \|\|7\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : "**jñāsyante mām ayaṁ
mahat-puruṣaḥ sākṣād akliṣṭa-kāritvād iti gopādayo bodhiṣyante \| etan
mābhūt" iti śaṅkamānas teṣāṁ prīty-artham atīva-bālyaṁ bāla-bhāvam \|
tad bāla-bhāvam \| **bālavad** ity ukter na tu sa bālaḥ, kiṁ tu
sarva-kartā \| **mugdhaḥ** sundaraḥ \| **tad-vaśo** gopī-vaśaḥ \|
tad-vaśatvam evāha \|\|7\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) : tad-vaśo
dāru-yantravad** iti "ehi gaccha, pata, uttiṣṭha, vada, maunaṁ samācara"
itivat bhakta-vaśataiva tasyaiśvaryam \|\|7\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ bhakta-vaśyatāṁ
pradarśayan parama-snigdhāyā mātuḥ pituś ca sukha-viśeṣaṁ vistārya
śrī-gopīnāṁ paramānandaṁ vyatanod ity āha---**gopībhir** iti dvābhyām \|
prāyo jaratībhir **bhagavān** akhilaiśvarya-sampūrṇo\'pi **bālavad**
anyo bālo yathā, tadvad ity atyanta-bālya-līlābhiniveśena
nijaiśvarya-vismṛtiḥ sūcitā \| "pālaka" iti pāṭhe bālya-līlānurūpam eva
tad iti bhāvaḥ \| tataś ca bhagavān iti nṛtyādau naipuṇya-viśeṣas tena
caiśvarya-viśeṣa eva sūcitaḥ \| yad vā, bālānāṁ kaṁ sukhaṁ yasmāt sa iti
vayasyānām āpi santoṣārtham iti bhāvaḥ \| **kvacid** ity asya **mugdha**
ity anenāpy anvayaḥ---nṛtyādikaṁ kiñcid ajānann iva kadācin
mugdha-bhāvam api darśayatīty arthaḥ \| yad vā, nṛtyādau sarvatra
sarvathā sundaro manorama ity arthaḥ \| tathā nṛtyādau
hetuḥ---**dāru-yantraṁ** tāsām eva krīḍopakaraṇaṁ tad-vidyopajīvināṁ vā
dāru-nirmitā sūtra-sañcārādi-śilpato nṛtyādi-parā puttalikā, tadvat \|
**tāsāṁ vaśo**\'dhīna iti \|\|7\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** na kevalam asau
parama-snigdhāyā mātuḥ pituś caivaṁ prema-vaśatām āpannaḥ, api tv
anyāsāṁ apīti darśayann atiprāktana-bālya-caritam āha---**gopībhir** iti
dvābhyām \| prāyo jaratībhiḥ **bhagavān** akhilaiśvarya-sampūrṇo'pi
**bālavat** anyo bālo yathā, tadvad \| iti tat
prema-rasa-vaśa-bālya-līlābhiniveśeṇa nijaiśvarya-vismṛtiḥ sūcitā \|
"bālaka" iti pāṭhe bālya-līlānurūpam eva tad iti bhāvaḥ \| **kvacid**
ity asya **mugdha** ity anenāpy anvayaḥ atibālatvena nṛtyādikaṁ kiñcid
ajānan kvacin mugdha-bhāvam api darśayatīty arthaḥ \| yad vā, nṛtyādau
sarvatra sarvathā manorama ity arthaḥ \| tathā nṛtyādau hetuḥ
**dāru-yantraṁ** sūtra-sañcārādi-śilpato nṛtyādi-parā putrikā, tadvat \|
**tāsāṁ vaśaḥ** adhīna iti \|\|7\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** anyāsām api gopīnāṁ tasmin
prema-vaśyatāṁ darśayan prācīna-bālya-līlām āha---**gopībhir** iti
dvābhyām \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pitros tayoḥ
saubhāgya-mahimā kena vaktuṁ śakyas tadīya-vraja-vāsi-mātrasyāpy
atimātra-vaśyo brahmādi-vaśīkartāpi kṛṣṇa ity āha---sārdha-trayodaśabhiḥ
\| **stobhitaḥ** "yadi nṛtyasi, tadā tubhyaṁ khaṇḍa-laḍḍukaṁ dāsyāmi"
iti protsāhitaḥ \| **bālavat** yathānyaḥ prākṛto bālaḥ, tadvad evety
arthaḥ \| **mugdhas** tāsāṁ premṇaiva nijaiśvaryānanusandhānāt \|
**dāru-yantraṁ** sūtra-prota-puttalikā \|\|7\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.8 \|\|

**bibharti kvacid ājñaptaḥ pīṭhakonmāna-pādukam \|**

**bāhu-kṣepaṁ ca kurute tad-vidāṁ**[^68] **ca prītim āvahan \|\|**

**śrīdhara-svāmī (bhāvārtha-dīpikā) : "**idam ānaya" ity **ājñapta**
ānetum asamartha iva **bibharti** kevalaṁ **pīṭhādi bāhu-kṣepaṁ**
kara-cālanaṁ ca \| **tad-vidāṁ ca** iti ca-kārānvayaḥ \|\|8\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : pīṭhakaṁ** kāṣṭha-pīṭham \|
**unmānaṁ** prastham \| **pādukaṁ** pāda-**pīṭhaṁ** pāda-rakṣaṇaṁ vā
\|\|8\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tat prayojanam
āha---**svānāṁ** śrī-gopīnāṁ \| kiṁ vā, tābhir nartanādi-bālya-līlayā
nija-bhaktānāṁ sarveṣāṁ eva **pritim** ānandaṁ premāṇaṁ vā samyag uccaiḥ
prāpayann iti, "svānāṁ ca" iti pāṭhas teṣāṁ sammataḥ \| \"tad-vidāṁ ca\"
iti **ca**-kārasyānvaya iti vyākhyānāt \| atra kāścid bālāḥ, kāścic ca
vṛddhā iti gopītvena sarvā apy ekatroktāḥ \|\|8\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : bāhu-kṣepaṁ** bhujau muhur
utthāpya parākrama-darśanaṁ na kevalaṁ tatra tāsām eva jātam, api tu
gopa-mātrāṇām ity āha---**svānāṁ** jñātīnām aviśeṣeṇa tāsāṁ gopa-jātīnām
ity arthaḥ \| "svānāṁ ca prītim āvahan" iti pāṭhas teṣāṁ sammataḥ \|
**tad-vidāṁ** **ca** iti ca-kārasyānvayaḥ iti vyākhyānāt \|\|8\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : bāhu-kṣepaṁ** bhūjau muhur utthāpya
parākrama-darśanaṁ \| tatra sarveṣāṁ gopānām apy ānandam
udāharati---**svānāṁ** jñātīnāṁ gopa-jātīnām ity arthaḥ \| ata eva ye
kecid vṛddha-bhṛtyā āsan, teṣām api vaśyatety arthaḥ \|\|8\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : pīṭhaka** iti kiyad asya
balam abhūd iti jijñāsubhiḥ prathamaṁ "he kṛṣṇa ! pādukām ānaya" iti
tatas tato\'dhika-bhāram **unmānam** ānayeti tatas tato\'py
adhika-bhāraṁ **pīṭhakam** ānayety **ājñapta** ādiṣṭas tat tad ānayan
**bibharti** sva-mṛdula-jaṭharoparīty arthaḥ \| **bāhu-kṣepaṁ** tatra
tatra karmaṇi bhujau muhur utthāpya sva-parākṛama-darśiṇāṁ **svānāṁ**
jñātīnāṁ \|\|8\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.9 \|\|

**darśayaṁs tad-vidāṁ loka ātmano bhṛtya-vaśyatām \|**

**vrajasyovāha vai harṣaṁ bhagavān bāla-ceṣṭitaiḥ \|\|**

**śrīdhara-svāmī (bhāvārtha-dīpikā) : tad** aiśvaryaṁ **vidanti** ye,
teṣām \| evaṁ **vrajasya harṣam** **uvāha** iti \|\|9\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *aiśvaryam* īśvara-bhāvam
\| yad vā, sākṣāt svayaṁ **bhagavān** evaiṣāvatīrṇa iti jānatāṁ
nāradādīnām \| **uvāha** prāpa \|\|9\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** prayojanāntaram
āha---darśayann iti \| **tad-vidāṁ** taṁ bhagavantaṁ vidantīti
\"bhaktānām evāhaṁ vaśyo nānyeṣām\" iti jñāna-parān prati sākṣad
abodhayann ity arthaḥ \| ayam api prīty-udvahane hetu-viśeṣo draṣṭavyaḥ
\| evaṁ bhakti-māhātmya-pradarśana eva tātparyam uhyam \| anyābhir
apīdṛśībhir bālya-līlābhir vraja-janānāṁ sarveṣām evānandaṁ sadākarod
ity āha---**vrajasya** iti \| **vai** prasiddham eveti \| tāni kiṁ
vistārya kathayitavyānīti bhāvaḥ \| evaṁ
vividha-bahulādbhuta-bālya-ceṣṭitāny anyāny api santīti sūcitam \| tat
sākalyākathane siddhāntaḥ prāg ukta eva \|\|9\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ānuṣaṅgikaṁ prayojanam
āha---**darśayann** iti \| **tad** aiśvaryam eva **vidanti** na tu
**bhṛtya-vaśyatāṁ**, ye tān sākṣāt bodhayann ity arthaḥ \| atra
**bhṛtya**-śabdas tad-aiśvarya-mātra-darśināṁ bhavānuvādena svānām iti
tu śrī-bhagavataḥ anyābhir apīdṛśībhir **bālya-līlābhir** vraja-janānāṁ
sarveṣām apy ānandaṁ sadākarot ity ahā---**vrajasya** iti \| **vai**
prasiddham \|\|9\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** ānuṣaṅgikaṁ prayojanam
āha---**darśayann** iti \| kevalaṁ gopa-jātīnām eva prītim udāvahad ity
āha---**vrajasya** iti tad-vāsinaḥ sarvasyaiva \|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nana kevalaṁ jñātīnām eva
api tu sarveṣām eva vraja-vāsināṁ prīti-prado vaśyatvād ity
āha---**darśayann** iti \| **tad-vidāṁ** tad aiśvarya-vijñān brahmādīn
iti naitad-anukaraṇatvena vyākhyeyam \|\|9\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.10 \|\|

**krīṇīhi bhoḥ phalānīti śrutvā satvaram acyutaḥ \|**

**phalārthī dhānyam ādāya yayau sarva-phala-pradaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ataḥ paraṁ prakṣiptaḥ
pāṭho\'sti gopa-vṛddhā mahotpātān \[10.11.21\] ity ato\'rvāk, ato na
vyākhyāyate \|\|10\|\|

**\
**

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** punar autsukyātiśayena
teṣāṁ kiñcid āha---**krīṇīhi** iti sārdha-daśabhiḥ \| yady api
śrī-svāmi-pādānām ete sammatā na lakṣyante, tair eṣāṁ kiñcid asparśanāt,
tathāpi bahula-pustakeṣu dṛśyamānatvāt tathā \[ślokānāṁ\] keṣāñcit
śrī-citsukhena \[yati-vareṇa\] vyākhyātatvāt tattva-vādibhiś ca
dhṛtatvāt rasamayatvāc ca vyākhyāyante \|

sarvāṇi **phalāni** sādhyāni prakarṣeṇa dadātīti tathā \| so\'pi
pīlu-phalārthā san \| **satvarayā** anenaiva cyutāni **dhānyāni** yasmāt
kara-dvayāt tat \| **phalaiḥ** pīlu-phalaiḥ \|

atraivam unneyam---phala-vikraya-mātropajīvyayā tayā bahulāmūlya-ratnāni
labdhvā bhayādinā saṅgopya sva-gṛhaṁ nītāni \| yad vā,
vicitra-varṇa-pīlu-phala-sādṛśyena tāni pīlu-phalāni matvā
śrī-bhagavad-darśanena paritṛptā tāny avikrīyaiva gṛhe gatvā paricitya
nihnatya rakṣitānīti tad-vārtā vraje prasiddhim aprāptā kenāpi
nodbhāviteti \| evaṁ vikrayaṇādinā vraja-sambandhenānyatratyānām api
praharṣaṇam uktam \|\|10-11\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** punar autsukyātiśayena tāsāṁ
kiñcid āha---**krīṇīhi** iti sārdha-daśabhiḥ \| yady apy ete ślokās tair
nādṛtāḥ, tathāpi pustakeṣu dṛśyamānatvāc citsukhena tu kiñcid
vyākhyātatvāt tattvavādibhiś ca dhṛtatvāt rasamayatvāc ca vyākhyāsyānte
\| atra bahutra nānā-pāṭhatva-nānākramatve saty api
gauḍādi-deśīya-sampradāya-dṛṣṭyā krama-pāṭha-viśeṣau dhriyete \| tatra
svānāṁ prīti-dātṛtvaṁ kiṁ varṇanīyam ? aho tad-dūra-vāsa-sambandhena
pulinda-jātīnām apīty āha dvābhyām---**krīṇīhi bhoḥ phalāni** iti \|

**acyutaḥ** paripūrṇa-sarvārtho'pi phala-mātrārthī
**sarva-phala-pradaḥ** sarva-puruṣārthānāṁ ca prakṛṣṭa-dātāpi **dhānyam
ādāya** dhānyam evādāya tatrāpi **yayāv** eva, na tu svalpa-hasta-dhṛtaṁ
svalpam evedam iti vicāritavān iti bālya-līlāveśo darśitaḥ \| tatra
dhānyādānaṁ puratas tan-mātra-prāpteḥ iti tvarātiśayo darśitaḥ
\|\|10\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** atra **krīṇīhi** ity-ādayaḥ ślokā
bahuvidhā vartante vyākhyātāś ca citsukhena \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** teṣv atinīcānāṁ
pulinda-jātīnām api prīti-prada ity āha---**krīṇīhi** iti \| **acyutaḥ**
paripūrṇe\'pi phala-mātrārthī **sarva-phala-prado** 'pi tvarayā purataḥ
sthita-**dhānya**-mātra-prāpter dhānyāñjalim **ādāya** **yayau**
\|\|\|10\|\|

**\
**---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sva-pura-vāsināṁ
harṣāvahatvam uktvā purād bahir nivasantīnā pulinda-jātīnām api
harṣāvahatvam āha---**krīṇīhi** iti \| sārvajñād **acyuto** nanda-sūnur
amṛta-svādūni sarūpāṇi phalāni mad-artham etayā nītānīti vidvān
**sarva-phala-prado**\'pi phalārthī satvaraś
catvara-sthita-**dhānya**-rāśer dhānyāñjalim **ādāya** tad-antikaṁ
**yayau** \|\|\|10\|\|

**\...**

**\|\| 10.11.11 \|\|**

**phala-vikrayiṇī tasya cyuta-dhānya-kara-dvayam \|**

**phalair apūrayad ratnaiḥ phala-bhāṇḍam apūri ca \|\|**

**śrīdhara-svāmī (bhāvārtha-dīpikā)**, **vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nothing here Check
previous

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataḥ kiṁ vṛttam ? iti
sa-kautukaṁ rājānaṁ praty āha---**phala-vikrayiṇī** iti \|
sa-tvarayānena pathy eva **cyutāni dhānyāny** api yasmāt tādṛśam api
tat-**kara-dvayaṁ** \| **phala-vikrayiṇy** api udbhūta-mahā-snehā
phalaiḥ ratnākāraiḥ pīlv-ādibhir apūrayat \| tatra ca sarvair ity api
jñeyaṁ \| tasya tatra jāta-lobhatvena vaibhava-śakteḥ sāhāyyāt
cyuta-dhānya-karatve'pi tadīya-svābhāvika-sarva-phala-pradatva-śaktyā
tat-sampattir api kṛtety āha---**ratnair** iti \| svayam āvirbhūtatvāt
tair eva kartṛbhiḥ \| tataś ca tan-mādhuryāveśa-vivaśendriyatayā tad
ajñātavatī yāvat tad-gṛha-praveśaṁ sthitvā lābhālābhādikaṁ vismṛtya
gṛham eva jagāmeti jñeyaṁ \| sarva-phala-pradaṁ ity anenottara-kāle\'pi
tadā veśa-lakṣaṇā parama-phala-prāptir api tasyāḥ sūcitā \|\|11\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na ca tāvan mātram api
dhānyaṁ tayā prāptam ity āha---cyuteti \| abhyantarāt tvarayā bahir
nigame vartmany eva sarva-dhānyāni patitāni \| tataś ca
dvi-tri-mātra-dhānya-yukte kevalañjalāv eva nīyatām ity uktvā
phala-pātre nyaste **phala-vikrayiṇy** apy udbhūta-sneha-**phalaiḥ**
pīlv-ādibhis sarvair eva **apūrayat** phaleṣu tasya jāta-lobhatvena
stoke\'pi tat-kara-tala-dvaye tadīya-vaibhava-śakteḥ sāhāyyāt \| tataś
ca **ratnair** iti tadīya-sarva-phala-pradatva-śaktyā tat-prema-paryantā
sarvaiva sampattir abhūd iti jñeyam \|\|11\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sā phala-vikrayiṇī
tad-darśana-labdha-manorathābhyantarāt tvarayā gamanena pathi
cyuta-dhānya tasya kara-dvayam avaśiṣṭāni pañcaṣāṇi dhānyāni phala-pātre
nikṣipya dehīti prasāritaṁ, phalair apūrayat phala-bhāṇḍaṁ ca ratnair
apūrīty āścaryas tasya mahimā etad-ādīnāṁ kanyāś ca kṛṣṇe
paramānurāga-dhavāḥ---kvemāḥ striyo vanacarīḥ ity-ādi-vākyenoddhavena
ślāghiṣyante \|\|11\|\|

**\...**

**\|\| 10.11.12 \|\|**

**sarit-tīra-gataṁ kṛṣṇaṁ bhagnārjunam athāhvayat \|**

**rāmaṁ ca rohiṇī devī krīḍantaṁ bālakair bhṛśam \|\|**

**śrīdhara-svāmī (bhāvārtha-dīpikā)**, **vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atha śrī-yaśodayā
parama-vātsalyena nityaṁ kriyamāṇaṁ putra-lālanādikam uddiśan
dāmodara-līlāyāḥ krama-prāptaṁ dinaika-kṛtyam āha---**sarid** ity-ādinā
**udayam** ity antena \| atra pāṭhas tat-kṛamaś ca vividhaḥ, tatra
gauḍa-sat-sampradāye pustakānusāreṇa vyākhyāyate---**saritaḥ**
śrī-yamunāyās **tīre gatam** \| kutaḥ ? **bhagnāv arjunau** yena, tam \|
tayos tat-tīra-vartitvāt \| yad vā, tad-bhañjanānantarya-mātrāpekṣayā
tathoktam \| yad vā, tādṛśa-krīḍāntara-śaṅkayā \| kiṁ vā,
tat-kṛīḍā-śrameṇa kṣudhā-sambhāvanayā kṛṣṇaṁ krīḍākṛṣṭa-cittaṁ
bhagavantam āhvayat \| **rohiṇī** tad-bhoga-sādhanāny asaktayā
śrī-yaśodayaiva preṣiteti jñeyam \| tathā kṛṣṇāhvānena rāmāhvānam apy
ūhyam, anyonya-snehena dvayor aikyāt \|\|12\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atha śrī-yadodāyāḥ
śrī-rohiṇīto'pi śrī-rāme\'pi vaśīkāri vātsalyātiśayaṁ darśayituṁ
śrī-yaśodayā parama-vātsalyena nityaṁ kriyamāṇaṁ putra-lālanādikam
uddiśyan dāmodara-līlāyāḥ krama-prāptaṁ dinaika-kṛtyam āha---**sarid**
ity-ādinā **udayam** \[10.11.20\] ity antena \| **sarit-tīra-gatam** iti
**bhagnau arjunau** yena, tam **āhvayad** iti vātsalyena
tad-anusandhānād aniṣṭā śaṅkā darśitā \| **kṛṣṇaṁ** krīḍāviṣṭa-cittam \|
**atha** iti kārtsnye, sarvair eva nāmabhir ity arthaḥ \| **rohiṇī**
tad-bhojana-sādhanātyāsaktyā śrī-yaśodayaiva preṣiteti jñeyaṁ \| tathā
ca śrī-kṛṣṇāhvānena rāmāhvānam apy ūhyam uttarānurodhena \|\|12\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rohiṇyāḥ** sakāśād api
śrī-yaśodāyām ativātsalyavatyāṁ rāma-kṛṣṇāv atisneha-vāśāv iti darśayan
yamalārjuna-bhaṅgādinā eva līlāntaram āha---**sarit-tīre** khelanārthaṁ
**gataṁ** **kṛṣṇaṁ rāmaṁ** ca uttara-vācyānurodhāt
tad-bhojana-sādhānāsaktayā śrī-yaśodayā preṣitā rohiṇīti kartṛ-padaṁ
jñeyam \|\|12\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** caritāntaram
āha---**sarit-tīram** ity-ardhakam \| **kṛṣṇaṁ** āhvayat **rāmaṁ**
uttara-vākyānurodhāt tad-bhojana-sampanāsaktayā yaśodayā preṣitā \|
rohiṇīti kartṛ-padaṁ bodhyam \| tasyāḥ preṣaṇaṁ tad-dāsībhir
āhvānenāgacchetām iti bhāvaḥ \|\|12\|\|

**\...**

**\|\| 10.11.13 \|\|**

**nopeyātāṁ yadāhūtau krīḍā-saṅgena putrakau \|**

**yaśodāṁ preṣayāmāsa rohiṇī putra-vatsalām \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam **āhutav** api
**putrau** kṛṣṇa-rāmau yadā **krīḍāyām āsaṅgena** āsaktyā na samīpam
āgatau, tadā **yaśodāṁ preṣayāmāsa** iti parama-susnigdhatayā
hasta-grahaṇādinā tayor ānayane tasyā eva sāmarthyāt \| kim artham ? tad
āha---**putrayor vatsalā**, tayoḥ snāna-bhojanādy-artham iti bhāvaḥ
\|\|13\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca **nopeyātāṁ** iti \|
evam **āhūtāv** api **yaśodāṁ** **preṣayāmāsa** iti \| ubhayatrāpi tasyā
eva vātsalyādhikyānubhavena śīghra-tad-ākarṣaṇa-sāmarthya-nirṇayāt \|
kim arthaṁ ? tatrāha---**putrayor vatsalā** sarit-tīre
nānopadrava-śaṅkayā tayoḥ snapana-bhojanecchayā ceti bhāvaḥ \|\|13\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : yaśodāṁ preṣayāmāsa** iti
tasyā evādhika-vātsalyavatyās tad-dvayākarṣaṇa-sāmarthya-nirṇayāt
\|\|13\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tayā **āhutav** api
**putrakau krīḍāsaṅgena** hetunā **nopeyātāṁ** \| tadā sā **rohiṇī**
**yaśodāṁ preṣayāmāsa** iti tasyāḥ sakāśād asyāṁ tad-vātsalyātiśayo yena
tau tad-vaśyāv iti sūcyate \| nanv etayo rāja-patnyor bhavanān nirgatya
sarit-tīra-paryanta-gamanaṁ katham ? iti cet tat-pradeśasya nirjanasya
bhavana-kakṣāntara-tulyatvāt pakṣa-dvāreṇa tad-āgamanaṁ sughaṭam iti
gṛhāṇa \| yatra ramaṇa-pulinaṁ tat-krīḍā-sthalaṁ prasiddhaṁ \|
dhūli-dhūsaritāṅgas tvam \[10.11.18\] iti vakṣyate \|\|13\|\|

**\...**

**\|\| 10.11.14 \|\|**

**krīḍantaṁ sā sutaṁ bālair ativelaṁ sahāgrajam \|**

**yaśodājohavīt kṛṣṇaṁ putra-sneha-snuta-stanī \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sā**
anirvacanīya-putra-snehākrānta-cittā **bālaiḥ** **saha** **ativelaṁ**
bhṛśam \| kiṁ vā, velām atikrāntaṁ **krīḍantaṁ sutaṁ** śrī-kṛṣṇam
**agrajaṁ** ca rāmam \| yad vā, sahāgrajaṁ sāgrajaṁ vīkṣya **ajohavīd**
ājuhāva \|\|14\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tataś ca, **krīḍantaṁ** iti
\| **ajohavīt** punaḥ punar ājuhāva nikaṭa-gamane palāyana-śaṅkayā
\|\|14\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : ajohavīt** punaḥ punar
ājuhāva nikaṭa-gamane palāyana-śaṅkayeti dūrata eveti bhāvaḥ \|\|14\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : ativelāṁ** velām atikramya
**krīḍantaṁ ajohavīt** punar āhvayat antika-gamane palāyeteti śaṅkayā
dūrād eveti bhāvaḥ \|\|14\|\|

**\...**

**\|\| 10.11.15 \|\|**

**kṛṣṇa kṛṣṇāravindākṣa tāta ehi stanaṁ piba \|**

**alaṁ vihāraiḥ kṣut-kṣāntaḥ krīḍā-śrānto\'si putraka \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : kṛṣṇa kṛṣṇa** iti vīpsā
dūrataḥ śravaṇāya \| he **aravindākṣa** ! he **tāta** ! iti
sa-lālana-sambodhanaṁ śīghrāgamanāya \| asandhiḥ pluta-prakṛtisthatvāt
\|\|15\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : kṛṣṇa kṛṣṇa** iti vipsā dūrataḥ
śravaṇāya nijāgraha-vyaktaye ca \| he **aravindākṣa** ! he **tāta** iti
sa-lālanaṁ sambodhanaṁ śīghrāgamanāya \| asandhiḥ pluta-prakṛti-sthatvāt
asaṁhitatayā pāṭhāt \| bhaye'pi kāraṇe sati yat **kṣut**-**kṣānta** ity
evoktaṁ \| tat tasyāmaṅgalatvena vaktum aniṣṭatvāt \|\|15\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) : kṛṣṇa kṛṣṇeti** vīpsā dūrataḥ śravaṇāya \|\|15\|\|

**\...**

**\|\| 10.11.16 \|\|**

**he rāmāgaccha tātāśu sānujaḥ kula-nandana**[^69] **\|**

**prātar eva kṛtāhāras tad bhavān bhoktum arhati \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathapy anāyāntam agrajo
mad-vākya-pratipālako balād aneṣyatīty āśayena śrī-baladevam
āhvayati---he **rāma** iti, yataḥ **kula-nandanas** tvam iti
sva-putrasya śrīghrāgamanārtham īrṣyāṁ janayati \| avisarga-pāṭhe\'pi
sambodhanena sa evārthaḥ \| he **putraka** ! iti tasminn api putravat
snehād anukampāyāṁ kan \| śleṣeṇa putrasya śrī-kṛṣṇasya kaṁ sukhaṁ
yasmād iti śīghrāgamanārthaṁ protsāhanam \|\|16\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy anāyāntam agrajo
mad-vākya-pratipālako balād āneṣyatīty āśayena śrī-rāmam āhvayati---he
**rāmāgaccha** iti \| yataḥ **kula-nandanas** tvam ity-ādinā kṛṣṇasya
śīghrāgamanārtham īrṣyāṁ janayati \| sambodhana-pāṭhe'pi sa evārthaḥ \|
he **putraka** ! iti tasminn api putravat snehāt anukampāyāṁ kan
\|\|16\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** yad vākyaṁ pratipālako
rāma enaṁ balād āneṣyatīti bhāvena tam āhvayati he rāmeti anukampye
tāta-śabdaḥ tāto\'nukampye janake iti medinī \|\|16\|\|

**\...**

**\|\| 10.11.17 \|\|**

**pratīkṣate tvāṁ dāśārha bhokṣyamāṇo vrajādhipaḥ \|**

**ehy āvayoḥ priyaṁ dhehi sva-gṛhān yāta bālakāḥ \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vrajādhipaḥ**
śrī-vallavendraḥ \| he **dāśārha** ! iti mitra-śrīvasudeva-putratvena
paramāpekṣyaṁ tvāṁ vinā tasyābhojanād iti bhāvaḥ \| **āvayoḥ**
śrī-yaśodā-rohiṇyoḥ śrī-nanda-yaśodayor vā \| krīḍāsaktasya śrī-kṛṣṇasya
priya-cikīrṣayā tam apy anāyāntaṁ vīkṣya krīḍanād bālakān
nivārayati---sveti \|\|17\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** kiṁ ca---**pratīkṣate** iti
\| he **dāśārha** iti mitra-putratvena paramāpekṣyaṁ tvāṁ vinā tasya
bhojanam eva na syād iti bhāvaḥ \| **āvayoḥ** sakhyor dampatyor vā
krīḍāsaktasya śrī-kṛṣṇasya premāsaktyā tam api krīḍābhiniviṣṭaṁ vīkṣya
krīḍanāt bālakān nivārayati \| **sva** sva iti vīpsāyā abhāvaḥ tvarā
vākyatvāt \|\|17\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : bhokṣamāṇa** iti yuvāṁ vinā
**bhoktum** aśaktuvantaṁ taṁ sva-pitaraṁ kṣudhayā pīḍayasīti bhāvaḥ \|
**sva-gṛhān yāta** iti yuṣman-mātā-pitaro\'pi vayam iva kliśyanti tān
sukhayatīti bhāvaḥ \| vastutas tu krīḍā-viccheda eva tātparyam
\|\|17\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : bhokṣyamāṇa** iti \"yuvāṁ
vinā sa na bhokṣyate iti pitaraṁ kṣudhā kiṁ pīḍayatha ?\" iti bhāvaḥ \|
**āvayor** mātroḥ dampatyor vā \| \"he **bālakāḥ** ! **sva-gṛhān** yūyaṁ
**yāta** yuṣman-mātaro\'pi vayam iva kliśyanti tāḥ sukhayata\" \|
krīḍā-vicchedārtham etat \|\|17\|\|

**\...**

**\|\| 10.11.18 \|\|**

**dhūli-dhūsaritāṅgas tvaṁ putra majjanam āvaha \|**

**janmarkṣaṁ te\'dya bhavati viprebhyo dehi gāḥ śuciḥ \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** śrī-kṛṣṇa-prītyā bālakān
api vihārād anuparamato vikṣya prayojana-viśeṣaṁ darśayantī śrī-kṛṣṇam
āhvayati---**dhūli-** iti \| **majjanaṁ** snānam **āvaha**, samyak
prāpaya, viprādi-dvārā mantra-jalādinā kurv ity arthaḥ, yatas **tava
janmarkṣaṁ** rohiṇī-nakṣatram **adya** **bhavati** \| pāṭhāntare
\"bhavataḥ\" sadā vardhamānasyety arthaḥ \| tatra prayogam apy
āha---**viprebhya** iti \| snānādinā **śuciḥ** san \|\|18\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** śrī-kṛṣṇasya prītyā bālakān
api vihārād anuparamato vīkṣya mṛṣaiva prayojana-viśeṣaṁ ca darśayantī
kṛṣṇam āhvayati---**dhūli-** ity-ādi \| **majjanaṁ** snānam **āvaha**
vidhivat kurv ity arthaḥ \| **viprebhya** iti utpattyai
tat-sampradānaka-dānotsāhavantaṁ tam ullāsayati yatas **tava janmarkṣam
adya bhavati** \| \"bhavataḥ\" iti pāṭhe sadā vardhamānasyety arthaḥ
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tad apy anāyāntaṁ
krīḍotsāham viramayituṁ dānotsāham utpādayati---**viprebhya** iti
\|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** krīḍotsāha-tyāgāya dātus
tasya dānotsāhaṁ janayanty āha---**janmarkṣa te\'dya** iti \|\|18\|\|

**\...**

**\|\| 10.11.19 \|\|**

**paśya paśya vayasyāṁs te mātṛ-mṛṣṭān svalaṅkṛtān \|**

**tvaṁ ca snātaḥ kṛtāhāro viharasva svalaṅkṛtaḥ \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tathāpy anāgacchatas
tasya mātsaryaṁ janayati---**paśya** iti \| vīpsā premṇā kopena khedena
vā \| **mātṛbhir mṛṣṭāḥ** snapanādinā nirmalī-kṛtāś caite[^70] **suṣṭhv
alaṅkṛtāś** ceti tathā tān \|\|19\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tathāpy anāgacchatas tasya
tadaivāgatān anyān bālān darśayitvā mātsaryaṁ janayati---**paśya** iti
\| vīpsā premṇā taj-jena kopena khedena vā \| **mātṛbhir mṛṣṭāḥ**
snapanādinā nirmalīkṛtāś ca te [paśāt]{.mark} **suṣṭhv alaṅkṛtāś** ceti
tathā tān \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tadaivāgatān yān bālān
darśayitvā mātsaryaṁ janayati---**paśya** iti \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tadaiva tatrāgatān bālān
pradarśya mātsaryam utpādayanty āha---**paśya** iti \| **viharasva** iti
vihāro na varjyate ity arthaḥ \|\|19\|\|

**\...**

\|\| 10.11.20 \|\|

**itthaṁ yaśodā tam aśeṣa-śekharaṁ**

**matvā sutaṁ sneha-nibaddha-dhīr nṛpa \|**

**haste gṛhītvā saha-rāmam acyutaṁ**

**nītvā sva-vāṭaṁ kṛtavaty athodayam \|\|**

**śrīdhara-svāmī (bhāvārtha-dīpikā), vaṁśīdharaḥ
(bhāvārtha-dīpikā-prakāśaḥ), śrīnātha-cakravartī (caitanya-mata-mañjuṣā)
:** *na vyākhyātam*.

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : aśeṣasya** jagataḥ
**śekharaṁ** cūḍāmaṇim iva śiro-dhāryam api **gṛhītvā acyutam** ity
abhaṅgādy-abhiprāyeṇa \| **saha-rāmaṁ** kiṁ vā rāmam acyutaṁ ca saha
ekadaiva gṛhītvā **sva-vāṭaṁ** nija-sthānam, **udayaṁ**
snapana-bhojanālaṅkāraṇādi-maṅgalam \| **atha** antaraṁ sadya evety
arthaḥ \| he **nṛpate** ! nara-śreṣṭhatvād eva tvayi
śrī-yaśodā-sneha-bhara-lālanādi-vṛttaṁ kathyata iti bhāvaḥ \| yad vā,
tasya paramāścaryatvāt tat-kathanena prema-bharodayād vā
sādara-sambodhanam \|\|20\|\|

**\
**

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** upasaṁharati---**ittham** iti
\| itthaṁ salālanokti-pūrvaka-śanair gamana-prakāreṇa aśeṣasya cūḍāmaṇim
iva śirodhāryam api sutaṁ matvā mat suto\'yam ity anubhūya ata eva
snehena nitarāṁ baddhā vaśīkṛtā dhīr yasyāḥ sā \| ata eva krīḍantam api
haste gṛhītvā \| **acyutam** iti apalāyanādy-abhiprāyeṇa sva-vāṭaṁ
nija-gṛha-sthānam udayaṁ snapana-bhojanālaṅkārādi-maṅgalaṁ
sva-pratijñātatayā tad-āgrahāj janmarkṣa-yogyābhyudayam eva vā\|
athānantaraṁ sadya evety arthaḥ \| kārtsnyena vā \| he **nṛpa** ! iti
tatra tasya snehodaya-darśanāt tvam eva nṝn pālayasīti
sa-lālana-sambodhanam \|\|20\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tam **aśeṣasya śekharaṁ**
cūḍā-maṇiṁ **sutaṁ matvā** na tv aśeṣa-śekharaṁ matvety arthaḥ \| sa tv
aśeṣa-śekharaḥ sutaś ca bhavatīty arthaḥ \| yad vā, taṁ sutaṁ aśeṣasya
sva-kulasya śekharaṁ matvā **sva-vāṭaṁ** nija-sthānaṁ **udayaṁ**
snapana-bhojanālṅkārādi-maṅgalam \|\|20\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** itthaṁ
salālanokti-pūrvaka-śanair gamanena prakāreṇa taṁ kṛṣṇam aśeṣa-śekharaṁ
svayaṁ sutaṁ matvā anubhūya tādṛśasyaiva sutatvāt \| yad vā, taṁ sutaṁ
aśeṣasya śekharaṁ śiro\'vataṁsaṁ matvā sva-vāṭaṁ sva-sthānam
sva-mandiraṁ nītvā, vāṭo mārga-vṛtti-sthāne iti medinī \| udayaṁ
snapana-bhojanālaṅkārārpaṇādi-maṅgalaṁ bhojanam idaṁ sva-sarūpam ity
upari vakṣyāmaḥ \|\|20\|\|

**\...**

\|\| 10.11.21 \|\|

śrī-śuka uvāca---

**gopa-vṛddhā mahotpātān anubhūya bṛhad-vane \|**

**nandādayaḥ samāgamya vraja-kāryam amantrayan \|\|**

**śrīdhara-svāmī (bhāvārtha-dīpikā) :**

rantuṁ vṛndāvanaṁ gantum antaḥ kṛṣṇena yantritāḥ \|

svatantrā iva nandādyā mantram etam amantrayan \|\|

**vraja-kāryaṁ** gokulasya hita-kṛtyam \|\|21\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *antaś* cetasi \|
*yantritāḥ* preritāḥ \| *etaṁ* vakṣyamāṇam \|\|\*\|\|21\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : samāgamya** āsthānyāṁ
militvā **vraja-kāryaṁ** vraja-prāṇasya śrī-kṛṣṇasya hitānusandhānāt
\|\|21\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :**

svābhāvikena tat-premṇā preritā gopa-puṅgavāḥ \|

hary-eka-maṅgalāhāryaṁ vraja-kāryam amantrayan \|\|

yamalārjuna-bhaṅgendra-yāga-samāpanāntaraṁ **samāgamya** āsthānyāṁ
militvā **vraja-kāryaṁ** vraja-prāṇasya śrī-kṛṣṇasya hitānusandhānāt
\|\|21\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :**

svābhāvikena tat-premṇā preritā gopa-puṅgavāḥ \|

hary-eka-maṅgalāhāryaṁ vraja-kāryam amantrayan \|\|

ity āha---**gopa-** iti \| **vraja-kāryaṁ** vraja-prāṇasya śrī-kṛṣṇasya
hitānusandhānāt priyakād iti śīle kvip \|\|10\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :**

mahāvane vihṛtyaivaṁ vijihīrṣā yadājani \|

vṛndāvane hares tarhy evaupanandī rarāja gīḥ \|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** evaṁ bṛhad-vane krīḍitvā
tad alañcakāra \| atha tṛṇāvarta-vadhāvasara-dṛṣṭa-śobhe vṛndavane
cikrīḍiṣus tad-gamana-hetūpadravānudasthāpayad ity gopa-vṛddhā iti \|
mahotpātān vṛkān vatsa-bāla-kleśa-karān iti śrī-harivaṁśād bodhyam
\|\|21\|\|

**\...**

\|\| 10.11.22 \|\|

**tatropānanda-nāmāha gopo jñāna-vayo-\'dhikaḥ \|**

**deśa-kālārtha-tattva-jñaḥ priya-kṛd rāma-kṛṣṇayoḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tatra** teṣu nandādiṣu
\|\|22\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tatra** teṣu tasmin vā
mantraṇe \| **gopa** iti śleṣeṇa vāk-patir ity arthaḥ \| kiṁ ca,
**jñānena vayasā** ca **adhiko** mahān ato yasmin **deśe kāle** ca
kartavyo yo**\'rthaḥ** prayojanam, tasya **tattvajñaḥ \|** ataḥ
śrī-nanda-rājasyāsau mantrī jyeṣṭha-bhrātā ca jñeyaḥ \| evaṁ tādṛśoktau
yogyatoktā \| kiṁ ca, **rāma-kṛṣṇayoḥ** **priya-kṛt** tayoḥ
śrī-vṛndāvanaṁ jigamiṣām abhipretya tatra gamana-mantra-pradānena prītiṁ
sampādayann ity arthaḥ \| yad vā, nityaṁ prakṛtyaiva priya-kṛt premṇā
hita-kartā, ato mahotpātānubhavena tayor aniṣṭa-śaṅkayā eva **āha** ity
arthaḥ \|\|22\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : tatra** teṣu prayojanaṁ
**deśādīnāṁ** trayāṇām ekaikeṣāṁ militānāṁ ca yat **tattvam**
uttama-madhyamāditvaṁ **tajjña** iti jñānādhikyaṁ viśeṣitaṁ
**vaya-ādhikyān** nāma-sāmyāc ca śrī-nanda-rājasyāsau mantrī
jyeṣṭha-bhrātā ceti gamyate \| evaṁ tādṛśoktau yogyatoktā\| kiṁ ca,
śrī-**rāma-kṛṣṇayoḥ** **priya-kṛt** prakṛtyaiva premṇā hita-kartā \| ato
mahotpātānubhavena tayor aniṣṭa-śaṅkayaiva **āha** ity arthaḥ \| atra
jyeṣṭha-kaniṣṭhatayā nāma-vaiparītya-sambhave'pi svarasata eva pūrvaṁ
jyeṣṭhasya upanandeti nāma kṛtam \| upa samīpe nandayatīti \| paścāt
tad-yugmakatvena kaniṣṭhasya nandeti kṛtaṁ \| tat-pitṛ-caraṇaiḥ tac ca
tat tāratamya-saṁvāditvād daiva-ghaṭitam eva\| tathā
sarva-lakṣaṇa-sampannatvād eva tasmai kaniṣṭhāyāpi parama-prājñena tena
jyeṣṭhenaiva svecchayā gokula-rājyaṁ samarpitam iti vivecanīyam
\|\|22\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam*.

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : upanando** nanda-rājasya
jyeṣṭho mantrīti prājñaḥ \|\|22\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :**
vṛndāvana-gamana-buddhi-dānāyopanandaṁ prairayad ity
āha---**tatropananda** iti \| vraja-rājasya
parjanyasyopanandābhinand-nanda-sannanda-nandanābhidhānāḥ pañca-putrā
babhūvuḥ \| teṣūpanandaḥ pitrā svasmai dīyamānaṁ rājya-tilakaṁ
madhyamāyāpi nandāya mahā-guṇāya sarvaikamatyena prādāt \| svayaṁ ca
tad-amātyo\'sthād iti khyātam \| **deśādīnāṁ** trayāṇām ekaikeṣāṁ
militānāṁ vā yat **tattvaṁ** svarūpam uttamatva-madhyamatvādi
**tajjñaḥ** \|\|22\|\|

**\...**

**\|\| 10.11.23 \|\|**

**utthātavyam ito\'smābhir gokulasya hitaiṣibhiḥ \|**

**āyānty atra mahotpātā bālānāṁ nāśa-hetavaḥ \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ito** bṛhad vanāt \|
**gokulasya** go-yūthasya \| **atra** bṛhad-vane \|\|23\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : utthātavyam** anyatra
gantavyam ity arthaḥ \| kutaḥ ? **gokulasya** tatratyānāṁ sarveṣāṁ
**hitaiṣibhir** iti śrī-kṛṣṇa-hitenaiva tad-dhita-siddheḥ \| yady api
śrī-nanda-nandanam adhikṛtyaiva vakṣyamāṇā **mahotpātāḥ**, tathāpi
**bālānām** iti bahutvam, sarveṣām api gopānāṁ bhayotpādanena
śīghra-gamanāt \| yad vā, bālaka-varga-śiromaṇau tasmin mahotpātaiḥ
sarva-bālakeṣv api vraja-janānāṁ **nāśa-hetava** eva \|\|23\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : utthātavyam** anyatra gantavyam
ity arthaḥ \| kutaḥ ? **gokulasya** tatratyānāṁ sarveṣāṁ **hitaiṣibhir**
iti **bālānām** iti ca sāmānyoktiḥ śrī-nandasyāsaṅkocārthaṁ \|
\"prajānām\" iti pāṭhe\'pi sa evārthaḥ \| \"vrajānām\" iti ca pāṭhaḥ
kvacit \| vastutas tu tad-dhitādinaiva sarva-hitādi-siddheḥ
tat-tad-uktiḥ \|\|23\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : \"**bālānāṁ\" \"vrajānām\" iti
pāṭha-dvaye'pi samūha-nirdeśo vrajeśvara-saṅkocata evāgre
śrī-kṛṣṇaika-niṣṭhatvenātīta-bhayoddeśāt kathañcit tena nirdiṣṭaṁ
nirdhārati **harer** \[24\] iti \|\|23\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī)**, **baladeva-vidyabhūṣaṇaḥ
(vaiṣṇavānandinī) : gokulasya** tad-vāsi-mātrasya \|\|23\|\|

**\...**

**\|\| 10.11.24 \|\|**

**muktaḥ kathañcid rākṣasyā bāla-ghnyā bālako hy asau \|**

**harer anugrahān nūnam anaś copari nāpatat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anaḥ** śakaṭam \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mahotpātān eva darśayan
teṣāṁ svato\'pratikāryatāṁ ca bodhayati---**mukta** iti tribhiḥ \|
**bālaka** iti svayaṁ mocanāśaktir uktā \| ataḥ **kathañcid** iti sākṣāt
kāraṇādarśanāt kenāpy asmad-bhāgyenaivety arthaḥ \| **hi** anubhave \|
**asau** sarveṣām asmākaṁ jīvana-bhūtaḥ \| parokṣa-nirdeśo gopa-vṛddhāḥ
\[21\] ity uktyā sabhāyāṁ mantraṇe vṛddhānām eva yogyatvena bālakasya
tasya tatra sākṣād avidyamānatvāt \| yad vā, **asāv** ayaṁ
sākṣād-darśanena tasmin upanandena tasyāpi tatraiva nītatvāt \| kiṁ vā,
kautukena svayam eva tena tatra gatatvāt \| **nūnaṁ** niścaye \|
amuṣyopari sarvotpātādi-duḥkhaṁ haratīti **hariḥ**, tasyeti vaiṣṇavānām
asmākaṁ gṛhe viśeṣato rakṣā-mantra-vidāṁ śrī-yaśodādīnāṁ sānnidhye
**rākṣasyāḥ** kiñcit-karaṇāśaktes tasyāḥ sakāśād amuṣya muktir
asmad-bhāgyenāpi sambhavāt \| dūre rahasyāśaraṇe **śakaṭādhaḥ**
śāyitasya **upari** svayaṁ patato\'pi śakaṭasyāpatanaṁ ca
parama-durghaṭaṁ kevalaṁ tad-**anugrahād** eva bhavatīti bhāvaḥ
\|\|24\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atas tān adhikṛtyaiva
mahotpātānutāpaṁ sūcayan kautukena svayam eva tatrāgataṁ śrī-kṛṣṇam aṅke
kṛtvā sa-snehaṁ dṛṣṭāntayati---**mukta** iti tribhiḥ \|
rākṣasy-ādi-śabdena sva-gaṇena apratikāryatvaṁ darśitaṁ \| **bālaka**
ity anena tena tu sutarām \| ataḥ **kathañcid** iti
sākṣāt-kāraṇādarśanāt kenāpy anirvacanīyenaiva kāraṇenety arthaḥ \|
**hi** prasiddhau \| sarveṣām evānubhavāt kathañcit tenoktam eva
nirdhārayati---**harer** iti \| **nūnaṁ** niścaye \|\|24\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : asau** kṛṣṇaḥ \|\|24\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** bālān adhikṛtyaiva
mahotpātānutāpaṁ sūcayan kautukāt tatrāgataṁ kṛṣṇam aṅke kṛtvā sa-snehaṁ
dṛṣṭāntayati---**mukta** iti tribhiḥ \|\|24\|\|

**\...**

**\|\| 10.11.25 \|\|**

**cakra-vātena nīto \'yaṁ daityena vipadaṁ viyat \|**

**śilāyāṁ patitas tatra paritrātaḥ sureśvaraiḥ \|\|**

**śrīdhara-svāmī (bhāvārtha-dīpikā) :** vipadaṁ vīnāṁ pakṣiṇāṁ padaṁ
vihāra-sthānam \| vigata-pratiṣṭhaṁ vā \| viyan nabhaḥ \|\|25\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** pakṣiṇāṁ vihāro lna
kevalam ākāśe, kiṁ tu bhūmāv apīty arucyā vigatā pratiṣṭhāvamānaṁ yasya
tad-vigata-pratiṣṭham ananta-pada-vācyatvād viyataḥ **tatra** tadā
\|\|25\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ayam** iti prastutatayā
kāla-naikaṭyāpekṣayā vā \| pakṣāntare sneha-bhara-jananārtham aṅgulyā
darśayati \| **daityena nītaḥ,** tatra ca **viyad** ākāśaṁ nītaḥ,
tatrāpi **vipadam** \| tair vyākhyātam eva \| tatrāpy ūrdhvam ity arthaḥ
\| yad vā, āpad-rūpaṁ tataḥ pātādinā mahānartha-sambhavāt \| yady
apīdṛśaṁ śrī-bhagavati prayoktuṁ na yogyam, tathāpi vibhīṣikārtham \|
kiṁ vā, aniṣṭā-śaṅkīni bandhu-hṛdayāni bhavanti ity-ādi-nyāyena
sneha-bharākulatvād ghaṭata eva \| agre na mriyeta \[26\] ity evam
anyatrāpy ūhyatam \| paścāt patito\'pi tatra śilāyām ity evam upary
adho\'pi vipad \| vargataḥ **sura-śreṣṭhais** tat-tal-loka-pālair eva
**paritas trātaḥ** \| yad vā, tatas tataḥ sarvato rakṣayā harer eva
śakty-atiśayaṁ matvā \| gauraveṇa sureśvarair iti bahutvam,
sureśvareṇety arthaḥ \|\|25\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : daityena nītaḥ,** **tatra** ca
**viyad** ākāśaṁ nītaḥ, tatrāpi **vipadam** \| anyat taiḥ \| tatra
vigata-pratiṣṭham iti atyūrdhvam ity arthaḥ \| **sureśvaraiḥ**
acyuta-preritaiḥ tat-pārṣada-rūpair evety arthaḥ \| **tad apy
acyuta-rakṣaṇam** ity api-śabdāt \|\|25\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : sureśvarair** acyuta-preritais
tat-pārṣadaiḥ \|\|25\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : cakravātena** tṛṇāvartena
**viyad** ākāśaṁ viyat-prāpakatvād **vipadaṁ** \| **sureśvaraiḥ**
sureśvareṇa viṣṇunā, bahutvaṁ gauraveṇa \| tatrāpīty
uttara-vākye\'pi-kārāt \|\|25\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : cakravātena** tṛṇāvartena
**viyad** ākāśaṁ viyat-prāpakatvād **vipadaṁ** \| **sureśvaraiḥ**
hariṇā, bahutvaṁ gauravāt \|\|25\|\|

**\...**

**\|\| 10.11.26 \|\|**

**yan na mriyeta drumayor antaraṁ prāpya bālakaḥ \|**

**asāv anyatamo vāpi tad apy**[^71] **acyuta-rakṣaṇam \|\|**

**śrīdhara-svāmī (bhāvārtha-dīpikā) : anyatamo** vā kaścid bālaḥ \|
**acyutena** eva **rakṣaṇam** āsīt \|\|26\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : asau** kṛṣṇo **bālakaḥ** \|
**anyatamaḥ** kṛṣṇād bhinnaḥ \| **yan na mriyeta** **tad
acyuta-rakṣaṇam** iti yojanā \|\|26\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mriyeta** ity ayuktam apy
amaṅgala-smāraṇaṁ teṣāṁ sneha-vardhanārtham \| **acyutena**
sarva-vyāpakena bhagavataiva **rakṣaṇam** abhūt, anyathā itas tataḥ
sthitānāṁ bālakādīnām apy ākāśa-sparśi-mahā-vṛkṣa-dvaya-nipātād anyena
tatra tatra rakṣānāsambhavāt \|\|26\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sāsra-gadgadam āha---**yan na
mriyeta** iti \| duḥkhair evāślīlam api prayuktam idam iti \| tatrāpīti
tad apīti vā pāṭhaḥ \|\|26\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatrāpy **acyuta-rakṣaṇam** ity
**api**-śabdāt \|\|14\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : asau** kṛṣṇaḥ \|\|26\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** sāsraṁ sa-gadgadaṁ
cāha---**yan na mriyeta** iti \| duḥkha-bhavād aślīlam api prayuktaṁ tac
ca jhaṭity-utthānāyeti bodhyam \| **asau** kṛṣṇaḥ \| yady apy eṣāṁ
nitya-pārṣadatvāt kṛṣṇaiśvarya-buddhir visa-tantuvad antar asty eva,
tathāpi vātsalya-premṇā tad-antar-dhānād aniṣṭa-śaṅkā balabhadrādīnām
iva jñāta-tad-aiśvaryāṇām apy abhyudetīti bodhyam \|\|26\|\|

**\...**

\|\| 10.11.27 \|\|

**yāvad autpātiko\'riṣṭo vrajaṁ nābhibhaved itaḥ \|**

**tāvad bālān upādāya yāsyāmo\'nyatra sānugāḥ \|\|**

**śrīdhara-svāmī (bhāvārtha-dīpikā) : ariṣṭo**'narthaḥ \| **itaḥ**
sthānāt \|\|27\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : autpātikaḥ**
utpāta-prabhavo'**riṣṭo**'śubha-sūcakaḥ, ariṣṭam aśubhe takre sūtikāgāra
āsave \| śubhe maraṇa-cihne ca iti medinī \| **anyatra** sthānāntare
\|\|27\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam asakṛt parameśvareṇa
rakṣā kṛtā \| tādṛśaṁ ca kuto\'smākaṁ bhāgyaṁ yena sadā tena sā kāryā ?
tasmāt tad-ādiṣṭa-nīti-śāstrānusaraṇāc cotpāta-sthānam etad āśu
parityaktum eva yujyata ity āha---**yāvad** iti \| **autpātika**
utpātajaḥ \| **vrajaṁ** sarvam eva gokulam \| yad vā,
nija-prāṇādhika-śrī-nanda-bālakābhibhavena sarvasyāpi vrajasya
abhibhavāpattes tad-apekṣayaiva vrajam ity uktam \| **bālān** iti
bālānām iti pūrvavat \| yad vā, gauraveṇa bahutvaṁ śrī-kṛṣṇam ity arthaḥ
\| **sānugāḥ** putra-kalatra-mitra-bhṛtya-purohitādi-sahitāḥ \|\|27\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** evam asakṛt parameśvareṇa
rakṣā kṛtā \| tādṛśaṁ ca kuto'smākaṁ bhajanaṁ yena sadā tena sā kaṛyā ?
tasmāt tad-ādiṣṭa-nīti-śāstrānusārāc cotpāta-sthānam etad āśu
parityaktum eva yujyata ity āha---**yāvad** iti \| **autpātikaḥ**
utpātajaḥ **vrajam** ity-ādikaṁ pūrvavac chrī-kṛṣṇābhiprāyeṇaiva
\|\|27\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** pūrvam asmin nagare
viṣṇu-kathā-kīrtana-darśana-paricaryādikaṁ bahutaram āsīt yāvan nandasya
bālako ayam abhūt tāvad āsthānyādiṣu sarvatrāsyaiva
kathā-kīrtana-darśanādikaṁ pratikṣaṇaṁ bhavaty atas tādṛśaṁ ca
kuto\'smākaṁ smprati tad bhajanaṁ yena sadā viṣṇunaiva rakṣā syād atas
tad-ādiṣṭa-nīti-śāstram evānusaraṇīyam ity āha---**yāvad** iti
\|\|27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** tathaivāha---**yāvad**
iti \| **autpātika** utpātajaḥ **ariṣṭaḥ** aśubhavān kleśaḥ, ariṣṭe tu
śubhāśubhe ity amaraḥ \|\|27\|\|

**\...**

**\|\| 10.11.28 \|\|**

**vanaṁ vṛndāvanaṁ nāma paśavyaṁ nava-kānanam \|**

**gopa-gopī-gavāṁ sevyaṁ puṇyādri-tṛṇa-vīrudham \|\|**

**śrīdhara-svāmī (bhāvārtha-dīpikā) : paśavyaṁ** paśubhyo hitam \|
**navāni kānanāny** avāntarāṇi vihyante yasmiṁs tat \|\|28\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *avāntarāṇi*
nidhuvana-bilvādīni \| yad vā, **kaḥ** ka-kāra **ānane** mukhe ādau
yeṣāṁ te kānanāḥ, kadamba-kapittha-keśara-kāla-skandhādayo vṛkṣā \|
**navā** nitya-nūtanāḥ **kānanā** yatra tat tathā \| yad vā,
nava-saṅkhyākāḥ kānanāḥ
kadamba-karṇikāra-kamala-kesara-kāñca-nārakāla-skandha-kapittha-kuñjarāśana-ketaka-rūpā
yatra tat tathā \| bhāvi-līlābhiprāyeṇāha \| yad vā, na
bakasyāsurasyānanaṁ mukhaṁ yatra tat tathā \|
baka-mukhasyātraivotpāṭanāt \| atra pakṣe nañ-arthena na-śabdena
samāsāvayavayoḥ sāvarṇyaṁ cānudhyeyam \| yad vā, **puṇyādrayaḥ**
govardhana-bṛhatsānv-ādayaḥ \| **puṇya-tṛṇāni** kuśa-kāśośīrādīni \|
**puṇya-vīrudho** viṣṇukrāntā-mādhavy-ādyāḥ \| yad vā, ādri-padena drumā
grāhyāḥ, adrayo druma-śailārkāḥ ity amaraḥ \| tathā ca puṇya-drumāḥ
kadamba-tamālādayaḥ \| puṇyā adri-tṛṇavīrudho yatra tat tathā
samāsāntoc\|\|28\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** nanu nāsamīkṣya paraṁ
sthānaṁ pūrvam āyatanaṁ tyajet iti nītiḥ, tatrāha---**vanam** iti \|
asty eveti śeṣaḥ \| parama-pativratāyāḥ śrī-bhagavad-anugṛhītāyā
śrī-vṛndāyā vanam iti sarvopadrava-rāhityaṁ sarva-sad-guṇamayatvaṁ ca
sūcitam \| tad evābhivyañjayati---**paśavyam** ity-ādinā \|
puṣṭy-ādi-kāritvād rogādy-aviṣayatvāc ca paśubhyo hitam ity-ādinā
bṛhad-vanād vaiśiṣṭyaṁ bodhayati \| **navāni** samprati tatra
kṛṣṇa-kṛīḍārthaṁ svayam utpannāni \|

kiṁ vā, **nava** nava-saṅkhyakāni tāla-vanādīni ṣaṭ
muñjāndhakāra-viraha-vanāni trīṇīty evam \| kiṁ ca, **puṇyāḥ**
puṇya-janakatvādinā paramottamā **adrayaḥ** śrī-govardhanādayaḥ,
**tṛṇāni** darbha-dūrvādīni, **vīrudhaś** ca viṣṇu-parṇādyā yasmin \|
yad vā, puṇyā evādry-ādayaḥ sarve\'pi yasyety anyatrāpuṇyānām api tatra
puṇyatvāt puṇyādriṣu svata eva puṇya-vṛkṣāṇām apy antargatatvāt pṛthag
anuktiḥ \| yad vā, **navāni** sadā patra-pallavādi-sampattyā
nitya-nūtanāni kānanāni kadambādi-vṛkṣa-vanikā yasmin \| yad vā, vṛndāyā
vanam ity upavanatayā phala-puṣpa-pradhāna-vṛkṣāṇāṁ svataḥ sattā
sūcitaiva \| kiṁ ca, puṇyety evam asādhāraṇatvam uktam \| tathā ca
śrī-harivaṁśe---

> śrūyate hi vanaṁ ramyaṁ paryāpta-tṛṇa-saṁstaram \|
>
> nāmnā vṛndāvanaṁ nāma svādu-vṛkṣa-phalodakam \|\|
>
> ajhilli-kaṇṭaka-vanaṁ sarvair vana-guṇair yutam \|
>
> kadamba-pādapa-prāyaṁ yamunā-tīra-saṁśritam \|\|
>
> snigdha-śītānila-vanaṁ sarvartu-nilayaṁ śubham \|
>
> gopīnāṁ sukha-sañcāraṁ cāru citra-vanāntaram \|\|
>
> tatra govardhano nāma nātidūre girir mahān \|
>
> bhrājate dīrgha-śikharo nandanasyeva mandaraḥ \|\|
>
> madhye cāsya mahāśākho nyagrodho yojanocchrtaḥ \|
>
> bhāṇḍīro nāma śuśubhe nīla-megha ivāmbare \|\|
>
> tatra govardhanaṁ caiva bhāṇḍīraṁ ca vanaspatim \|
>
> kālindīṁ ca nadīṁ ramyāṁ drakṣyāvaś ca yataḥ sukham \|\| \[ha.vaṁ.
> 2.8.22-28\] iti \|

ata eva **gopādīnāṁ sevyaṁ** sevituṁ yogyaṁ, sevyam iti bhakty-apekṣayā
\| kiṁ vā, āsaktyā nityopabhoga-vivakṣayā \| anena tatra
duṣṭajanatvābhāvo hiṁsrāṇāṁ ca hiṁsā-rāhityam, śāśvatika-vairāṇām api
mithaḥ sauhārdaṁ sūcitam \| tathā cāgre tatraiva, yatra
naisarga-durvārāḥ sahāsanna-mṛgādayaḥ \[bhā.pu.10.17.60\] ity-ādi \|
**paśavyam** ity ukte\'pi punar **gavāṁ sevyam** ity uktir viśeṣato
go-vṛddhy-ādi-kāri
śrī-govardhana-varti-sulabha-sutṛṇa-jalādy-abhiprāyeṇa \| yad vā, paśuṣu
gavāṁ mukhyatvena tāsāṁ hita-viśeṣāpekṣayā \|\|28\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** nanu, nāsamīkṣya paraṁ
sthānaṁ pūrvam āyatanaṁ tyajet iti nītiḥ \| tatrāha\--**vanam** iti \|
astīti śeṣaḥ \| vṛndāyāḥ pādma-kārtika-māhātmyokta-rītyā
śrī-bhagavat-preyasītvaṁ prāptāyā vanam iti sarvopadrava-rāhityaṁ
sakala-sad-guṇamayatvaṁ sūcitam \| tad evābhivyañjayati---**paśavyam**
ity-ādinā \| ārogyādi-prada-jala-tṛṇāditvāt paśubhyo hitaṁ
**nava-kānanam** iti bṛhad-vanasya jīrṇa-kānanatvaṁ ca sūcayati \| tac
ca cira-kālaṁ gavādi-sammarda-cchidyamāna-navāṅkurāditvāt tathā tathā
vṛndāvanasya pūrva-vraja-vāsatvaṁ sūcayati \| dvayor anādi-kālatve'pi
tasmin navatva-nirdeśena tad-ucchinna-caratvāvagamāt \| **gopādīnāṁ
sevyam** iti tatra duṣṭa-janatvādy-abhayaṁ darśitaṁ \| **puṇyā** eva
**ādrayas tṛṇāni vīrudhaś** ca yatra \| adantatvam ārṣaḥ [\|
ha-dantād]{.mark} [veti ṭāpāvīrudhā]{.mark}-śabda eva vā \| sarvam iti
yatra puṇyam ity arthaḥ \| puṇyatvena prasiddhānām eva tatra sthite
kāskarādy-apuṇya-drumādīnāṁ kvacit sthite vā taj-janmatvena
puṇyatva-siddheḥ \| atra viśeṣaḥ śrī-harivaṁśe, śrī-rāmaṁ prati
śrī-kṛṣṇa-vākyam---

> śrūyate hi vanaṁ ramyaṁ paryāpta-tṛṇa-saṁstaram \|
>
> nāmnā vṛndāvanaṁ nāma svādu-vṛkṣa-phalodakam \|\|
>
> ajhilli-kaṇṭaka-vanaṁ sarvair guṇa-gaṇair yutam \|
>
> kadamba-pādapa-prāyaṁ yamunā-tīra-saṁsthitam \|\|
>
> snigdha-śītānila-vanaṁ sarvartu-nilayaṁ śubham \|
>
> gopīnāṁ sukha-sañcāraṁ cāru-citravanāntaram \|\|
>
> tatra govardhano nāma nātidūre girir mahān \|
>
> bhrājate dīrgha-śikharo nandanasyeva mandaraḥ \|\|
>
> madhye cāsya mahā-śakho nyagrodhī yojanocchritaḥ \|
>
> bhāṇḍīro nāma śuśubhe nīla-megha ivāmbare \|\|
>
> tatra govardhanaṁ caiva bhāṇḍīraṁ ca vanaspatim \|
>
> kālindīṁ ca nadīṁ ramyāṁ drakṣyāvaś ca yataḥ sukham \|\| \[ha.vaṁ.
> 2.8.22-28\] iti \|\|28\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : puṇyādri** iti vṛndāvanasya
mahā-vistīrṇatvaṁ bodhayati \|\|28\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** na cāsmat
prācīna-rājadhānīṁ nandīśvaro gantuṁ śakyaḥ yad bhayān nandīśvarāt
palāyyātra mahā-vane vayam avasāma, tasyāriṣṭasya sampraty api tatraiva
sthiteḥ \| na ca vraja-bhūmer anyatra iyāsā sambhavet, arocakatvād eva
\| tasmān nandīśvara-mahā-vanayor madhya-varti-shānam evāvāsārthaṁ
yujyata iti vicāryāha---**vanam** iti \| **paśavyaṁ** paśubhyo hitaṁ
**navāni kānanāy** avāntarāṇi yatra tat \|\|28\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.11.29 \|\|**

**tat tatrādyaiva yāsyāmaḥ śakaṭān yuṅkta mā ciram \|**

**godhanāny agrato yāntu bhavatāṁ yadi rocate \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yatas tad vanam etādṛśaṁ
tatas tatra vane yukta yojayata yūyam \| nūyate stūyate ti navaṁ stutaṁ
kaṁ jalaṁ yasyāḥ sā navakā kālindī, na jalaṁ yamunā-vāri
sākṣād-brahmaiva kevalam ity ukteḥ \| nava-kānane'gre yasya tat tatheti
mukhāgra-ceṣṭā-kṛṣṇāsyeṣv ānanaṁ calane'pi ca iti yādavaḥ \| navānāṁ
hary-ādi-[yote]{.mark}śvarāṇāṁ kaṁ sukhaṁ yayā sā navakā bhaktis tasyā
ānanaṁ ceṣṭanaṁ yatreti vā \| navānāṁ jambū-dīpastha-khaṇḍānāṁ kaṁ śiraḥ
karma-bhūmitvena mukhyatvān navakaṁ bhārata-khaṇḍaṁ tasyānanaṁ mukham
iva śreṣṭham \| bhārate vraja-bhūḥ śreṣṭhā tatra vṛndāvanaṁ param iti va
nautīti navaṁ kasyānanaṁ kānanaṁ navaṁ stuvat kānanaṁ yatra iti vā
navakānanam \| yad vā, navasu khaṇḍeṣu kīyate gīyate matsyādi-rūpair iti
navako haristasyānanaṁ ceṣṭātreti navakānanam \| navānāṁ nandānāṁ kaṁ
kaṁ sukhaṁ yena sa navakas tasyānanaṁ ceṣṭanaṁ navakānanaṁ tad vidyate
nityam atreti tathā matvarthīyoc \|

na ca nandīśvaro'smat prācīna-rājadhānīṁ gantuṁ śaktyaḥ yad bhayān
nandīśvara-mahāvanayor madhyavartisthānam eva vāsārthaṁ yujyate iti
vicāryāhavanam iti \| nāsamīkṣya paraṁ sthānaṁ pūrvam āyatanaṁ tyajet
iti nītyā ca vṛndāyāḥ pādmor jamāhātmyoktarītyā bhagavat preyasītvaṁ
prāptāyā vanaṁ navakānam ity ukter bṛhad vanasya jīrṇatvaṁ prāptaṁ kiṁ
kāraskarādīnām apuṇya-vṛkṣādīnām api tatra jātatvāt puṇyatvam eveti \|
tatra viśeṣastu hari-vaṁśīya-kṛṣṇa-vākyato'vaseyaḥ \| tathā hi---

> śruyate hi vanaṁ ramyaṁ paryāpta-tṛṇa-sambhavam \|
>
> nāmnā vṛndāvanaṁ nāma svādu-vṛkṣā-phalodakam \|\|
>
> amīni-kaṇṭaka-vanaṁ sarvair guṇa-gaṇair yutam \|
>
> kadamba-pāda-paprāyaṁ yamunā-tīra-saṁstutam \|
>
> snigdha-śītānilavanaṁ sarvartu nilayair yutam \|
>
> gopīnāṁ sukha-sañcāraṁ cārucitravanāntaram \|
>
> tatra govardhano nāma nātidūre girir mahān \|
>
> rājate dīrgha-śikharo nandanasyeva mandaraḥ \|
>
> madhye cāsya mahā-śākho nyagrodho yojanocchritaḥ \|
>
> bhāṇḍīro nāma śuśubhe nīla-megha ivāmbare \|
>
> tatra govardhanaṁ caiva bhāṇḍīraṁ ca vanaspatim \|
>
> kālindīṁ ca nadīṁ ramyāṁ drakṣyāvaś ca yataḥ sukham \| \[ha.vaṁ.
> 2.8.22-28\] iti \|

atra nātidūra iti nātiprānte na ca madhye kiṁ tu pārśva-deśa evety
arthaḥ \| aho vṛndāvanaṁ ramyaṁ yatra govardhano giriḥ iti skāndāt \|
yat tubhāṇḍīra-madhyasthitatvam uktaṁ tad itthaṁ pratipadyate \| sa
khalu vṛnḍavana-simasthāt krīḍanakuṭṭimād uttarasya yojanadvayānte
yamunā-tīre dakṣiṇe samprati ca bhāṇḍīratayā prasiddho deśo
yojana-pramāṇosti evaṁ yojanatraye labdhe tat-parasya yojanadvayasya
miśraṇayā vṛndāvanasya pañca-yojana-pramāṇatvaṁ siddhyati tad uktaṁ
gautamīye---vṛndāvanam uddiśya bhagavatā pañca-yojanam evāsti vanaṁ me
deha-rūpakam \|\|29\|\| iti cakravarti-toṣiṇīkārau \|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** atra nātidūra iti
nātiprānte na ca madhye kiṁ tu pārśva-deśa evety arthaḥ aho vṛndāvanaṁ
ramyaṁ yatra govardhano giriḥ iti skāndāt \| atraiva tatreti
dviruktatvāt puras tasyaiva yojanīyatvāc ca yat tu bhāṇḍīrasya
madhya-sthitatvam uktaṁ tatredaṁ pratipadyate sa khalu
vṛndāvanasīmasthād bhakta-krīḍana-kuṭṭimād uttarasyāṁ yojana-dvayānte
yamunā-dakṣiṇa-tīre samprati ca bhāṇḍīratayā loka-prasiddho deśaḥ svayam
api śāstreṇa prasādhayiṣyamāṇas tathā yojana-vistāratayā
pramāpayiṣyamāṇaś ca prasiddhyatīti yojanatraye labdhe tat parasya
yojana-dvayasya miśraṇatayā vṛndāvanasya pañca-yojana-pramitatvam eva
siddhyati tathācoktaṁ vṛndāvanam uddiśya bṛhad-gautamīye svayaṁ
bhagavatā---

> pañca-yojanam evāsti vanaṁ me deha-rūpakam \|
>
> kālindīyaṁ suṣumṇākhyā paramāmṛta-vāhinī \|\| iti \|

atra yat khalu suṣumṇā-rūpakeṇa yamunāyā vṛndāvana-madhya-vāhitvaṁ
darśitaṁ tac chrī-harivaṁśe cānyatra vyajyate sīmāntam iva kurvantīti
tasyāviśeṣaṇena \| tad evaṁ sthite bhāṇḍīrasya vistāre cocchrāye ca
yojana-pramitatvena yamunā-tīrasthatvena ca yamunottara-tīre'pi
dīrghābhiḥ śākhābhir vyāptir labhyate tataḥ parato'pi vṛndāvanasyeti yat
tu puṇyādri-tṛṇavīrudham iti nadyodrayaḥ khaga-mṛgāḥ sadayāvalokair iti
ca yojana-pañcakād apy ādhikyaṁ labhyate tat khalu gaṅgātīrasya
gaṅgātvavat tad bahiḥ sthita-katipaya-gocāraṇa-bhūmer api tad
antaḥpāta-vivakṣayāgamyaṁ yata eva pūrvarītyā govardhana-diśyapi yamunām
ārabhya vṛndāvanasya sārdha-dvaya-yojana-mātra vyāptyā govardhanasya tat
pārśvasthitatāyām api yan nandanandanasyeva mandaraḥ iti proktaṁ tad api
saṅgacchate yad vā ādivārāhādau kāliya-hrdadādi-katipayatīrthānāṁ
vṛndāvana-karaṇopādeyatayā varṇitatvāt saṁkṣiptam iva tat pratīyate tat
khalu tad adhidaivata śrī-govinda-devādhiṣṭhānatvena mukhatva-vivakṣayā
śrī-keśavādhiṣṭhānatvena mathurāpuyā iveti tad etan mata eva
khadira-kāmyaka-vanādīnāṁ pṛthaktvaṁ syāt na tu prāṅmate iti jñeyaṁ tat
tasmād adyaiva yāsyāmaḥ yāmety arthaḥ \| sthānasyāsya sopadravatvāt
kālasyāsya ca śobhanatvād iti bhāvaḥ \| vyatirekeṇa draḍhayati māciram
avilambam ity arthaḥ \| yadi bhavatāṁ bhavadbhyo recata iti vinayena
\|\|18\|\|

tat tasmād adyaiva yāsyāmo yāmety atha ity adūravartitvaṁ coktam \| mā
ciram avilambam ity arthaḥ, anyathautpātikāriṣṭa-sambhavāt \| tattvatas
tu pūrva-sthāne mamatvena kṣaṇāntare vaimaty āśaṅkayā tathoktam \| yadi
bhavatāṁ bhavadbhayo rocata iti vinayena sarvān vaśīkaroti \|\|29\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra nātidūra iti nātiprānte
na ca madhye kiṁ tu pārśvadeśa evety arthaḥ aho vṛndāvanaṁ ramyaṁ yatra
govardhano giriḥ iti skāndāt \| atraiva tatreti dviruktatvāt puras
tasyaiva yojanīyatvāc ca yat tu bhāṇḍīrasya madhya-sthitatvam uktaṁ
tatredaṁ pratipadyate sa khalu vṛndāvanasīmasthād
bhakta-krīḍana-kuṭṭimād uttarasyāṁ yojana-dvayānte yamunā-dakṣiṇa-tīre
samprati ca bhāṇḍīratayā loka-prasiddho deśaḥ svayam api śāstreṇa
prasādhayiṣyamāṇas tathā yojana-vistāratayā pramāpayiṣyamāṇaś ca
prasiddhyatīti yojanatraye labdhe tat parasya yojana-dvayasya
miśraṇatayā vṛndāvanasya pañca-yojana-pramitatvam eva siddhyati
tathācoktaṁ vṛndāvanam uddiśya bṛhad-gautamīye svayaṁ bhagavatā---

> pañca-yojanam evāsti vanaṁ me deha-rūpakam \|
>
> kālindīyaṁ suṣumṇākhyā paramāmṛta-vāhinī \|\| iti \|

atra yat khalu suṣumṇā-rūpakeṇa yamunāyā vṛndāvana-madhya-vāhitvaṁ
darśitaṁ tac chrī-harivaṁśe cānyatra vyajyate sīmāntam iva kurvantīti
tasyāviśeṣaṇena \| tad evaṁ sthite bhāṇḍīrasya vistāre cocchrāye ca
yojana-pramitatvena yamunā-tīrasthatvena ca yamunottara-tīre'pi
dīrghābhiḥ śākhābhir vyāptir labhyate tataḥ parato'pi vṛndāvanasyeti yat
tu puṇyādri-tṛṇavīrudham iti nadyodrayaḥ khaga-mṛgāḥ sadayāvalokair iti
ca yojana-pañcakād apy ādhikyaṁ labhyate tat khalu gaṅgātīrasya
gaṅgātvavat tad bahiḥ sthita-katipaya-gocāraṇa-bhūmer api tad
antaḥpāta-vivakṣayāgamyaṁ yata eva pūrvarītyā govardhana-diśyapi yamunām
ārabhya vṛndāvanasya sārdha-dvaya-yojana-mātra vyāptyā govardhanasya tat
pārśvasthitatāyām api yan nandanandanasyeva mandaraḥ iti proktaṁ tad api
saṅgacchate yad vā ādivārāhādau kāliya-hrdadādi-katipayatīrthānāṁ
vṛndāvana-karaṇopādeyatayā varṇitatvāt saṁkṣiptam iva tat pratīyate tat
khalu tad adhidaivata śrī-govinda-devādhiṣṭhānatvena mukhatva-vivakṣayā
śrī-keśavādhiṣṭhānatvena mathurāpuyā iveti tad etan mata eva
khadira-kāmyaka-vanādīnāṁ pṛthaktvaṁ syāt na tu prāṅmate iti jñeyaṁ tat
tasmād adyaiva yāsyāmaḥ yāmety arthaḥ \| sthānasyāsya sopadravatvāt
kālasyāsya ca śobhanatvād iti bhāvaḥ \| vyatirekeṇa draḍhayati māciram
avilambam ity arthaḥ \| yadi bhavatāṁ bhavadbhyo recata iti vinayena
\|\|18\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tat** tasmāt **tatra**
vṛndāvane **bhavatāṁ** bhavadbhyaḥ śastāḥ \|\|18\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.11.30 \|\|**

**tac chrutvaika-dhiyo gopāḥ sādhu sādhv iti vādinaḥ \|**

**vrajān svān svān samāyujya yayū rūḍha-paricchadāḥ \|\|**

**śrīdhara-svāmī (bhāvārtha-dīpikā) : eka-dhiyo** vipratipatti-rahitāḥ
\| **vrajān** śakaṭa-vyūhān \| **rūḍhāḥ** śakaṭādiṣv āropitāḥ
**paricchadā** yais te \|\|30\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *vipratipatti-rahitā*
viruddhokti-varjitāḥ \| gṛhe vastre saṁvidhāyāṁ tiraskāre **paricchade**
iti kośaḥ \| **paricchadā** doha-pātra-manthany-ādayaḥ \|\|30\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : ekasmin** śrī-kṛṣṇa eva
**dhīr** yeṣām \| ata eva vipratipattir ahita-dhītvāt **sādhv** ity-ādi
\| **vrajān** iti tair vyākhyātam \| yad vā, itas tataḥ
sthitānanta-vraja-varti-gavādīn, **samyak ā** sarvato **yojayitvā**
ekatra melayitvā \|\|30\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** ekasmin śrī-kṛṣṇa eva dhīr
yeṣāṁ ata eva vipratipattir ahitadhītvāt sādhvity-ādi itas tataḥ sthitān
eka-vrajavarti-gavādīnevātra melayitvā rūḍhā śakaṭāny ārūḍhāḥ paricchadā
eṣānte \|\|19\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** vrajān
vraja-varti-gavādīn ekatra melayitvā rūḍhāḥ śakaṭāny ārūḍhā paricchadā
yeṣāṁ te \|\|19\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.11.31-32 \|\|**

**vṛddhān bālān striyo rājan sarvopakaraṇāni ca \|**

**anaḥsv āropya gopālā yattā ātta-śarāsanāḥ \|\|**

**godhanāni puraskṛtya śṛṅgāṇy āpūrya sarvataḥ \|**

**tūrya-ghoṣeṇa mahatā yayuḥ saha-purohitāḥ \|\|**

**śrīdhara-svāmī (bhāvārtha-dīpikā) : yattāḥ** kṛta-prayatnāḥ \|\|31\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : anaḥsu** śakaṭeṣu \|
**sarvopakaraṇāni** bhojana-pātra-śayyā-peṣaṇa-kirtana-yantrādi-rūpāṇi
\|\|31\|\| **śṛṅgāṇi** śṛṅgārāṇi vādyāni mṛga-śṛṅgāṇi vā \| yad vā,

> śṛṅgaṁ tu gavalaṁ hema-nibaddhāgrima-paścimam \|
>
> ratna-jāla-sphuran-madhyaṁ mantra-ghoṣābhidhaṁ smṛtam \|\|
> \[bha.ra.si. 2.1.373\]

iti bhakti-rasāmṛtokta-laksāṇaṁ śṛṅgam atra jñeyam \| gavalaṁ māhi
śṛṅgam ity amaraḥ \| kecit tu goridaṁ gavalam ihālap-pratyayo bāhulakāt
\| **saha-purohitāḥ** śāṇḍilya-sahitāḥ, śāṇḍilyaḥ sarva-dharmajño
nandādīnāṁ purohitaḥ iti skāndokteḥ \|\|32\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** rūḍha-paricchadatvam eva
vivṛṇvan yāna-prakāram āha---**vṛddhān** iti dvābhyām \|
**ātta-śarāsanāḥ** pathi duṣṭa-kaṁsādi-bhayāt \| **saha-purohitāḥ**
purohita-sāhitāḥ \| yad vā, purohitāś ca yayuḥ, saha ekadaiva
parama-puṇya-sthānāpekṣayā, nija-gṛhādy-anapekṣaṇāt \| he **rājann** iti
bhavādṛśenāpi sadyas tathā gantuṁ na śakyata iti bhāvaḥ \|\|31.32\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** rūḍha-paricchadatvam eva
vivṛṇvan yān aprakāram āha---vṛddhān iti yugmakena \| he rājann iti
teṣāṁ śrī-kṛṣṇa-premārti nigamayati [\|\|20\|\|]{.mark}

gṛhītvā \[10.11.43\] iti tair vyākhyātam \| tatra saha lāṅgūlaṁ yathā
syāt, tathā gṛhītvā kena dvāra-bhūtenety apekṣāyām āha---apareti yojyam
\| yad vā, aparābhyāṁ pādābhyāṁ sahita lāṅgūlaṁ tasya gṛhītvā
bhrāmayitvā tam iti pūrveṇānvayaḥ \|
tadānīntana-kṣepaṇa-krīḍaṇopayogi-kapittha-phala-pātanārthaṁ kapitthāgre
cikṣepa acyuta iti taṁ mahā-kāyaṁ bhrāmayato'pi nija-sthānāc cyavanāt sa
iti sārdhakaṁ sa daityaḥ mahā-kāya iti maraṇe māyāpagamān
nija-mahāvatsa-daitya-rūpābhivyakteḥ ṣaḍ viśādhyāye kapitthāni ca
līlayeti vakṣyamāṇatvāt kapittha-phalaiḥ saha ha vismaye
tādṛśa-mahākāyasyāpi bāla-rūpatayaiva mahā-kapitthāgre prakṣepāt
vismatās tasya mahā-kāyatvādinā helayā vadhena ca sādhviti sahasā
durvitarka-jñānāt durdharṣa-māraṇāc ca tatra vismayād dharṣāc ca vīpsā
tad vadhenāmarāṇāṁ ca parama-hitam abhūd ity āha---devāc ceti
\|\|32.33\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** yat tāḥ prayatnavantaḥ \|\|31\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** darśayan bhrū-saṁjñayā
balad evaṁ jñāpayan mugdha iva ajānan iva āsadat nikaṭaṁ prāpa
\|\|31\|\|

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** aparābhyāṁ sahitaṁ
lāṅgūlaṁ tasya gṛhītvā acyutaḥ saṁsāra-sindhau cyutis tasya dūrīkurvan
kapitthāgre iti tad dehenaiva kroḍopayogika-pittha-phala-pātanārtham iti
bhāvaḥ \| gataṁ jīvitaṁ yatas tad yathā-syāt tathā prāhiṇot sa
vatsāsuraḥ \|\|32.33\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.11.33 \|\|**

**gopyo rūḍha-rathā nūtna-kuca-kuṅkuma-kāntayaḥ \|**

**kṛṣṇa-līlā jaguḥ prītyā niṣka-kaṇṭhyaḥ suvāsasaḥ \|\|**

**śrīdhara-svāmī (bhāvārtha-dīpikā) : nūtnaiḥ** **kuca**-gataiḥ
**kuṅkumaiḥ** **kāntir** yāsāṁ tāḥ \| nūtneṣu kuceṣu yat kuṅkumaṁ, tena
kāntir yāsām iti vā \|\|33\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ādya-samāse kuca-pade
lakṣaṇākaraṇāt samāsāntaram āha---**nūtneṣv** iti \| **niṣkaṁ**
padaka-saṁjñaṁ hema-bhūṣaṇam \|\|33\|\|

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva viśeṣam
āha---**gopya** iti dvābhyām \| **rūḍhā** ārūḍhā **rathāḥ**
śakaṭa-bhedāḥ \| kiṁ vā, uccair gānārthaṁ śobhā-bharārthaṁ ca
śakaṭato\'py uttamā vistīrṇoccatarā yāna-viśeṣā yābhis tāḥ \| **nūtna-**
iti tair vyākhyātam \| yad vā, **nūtna-kuceṣu** **kuṅkumād** apy adhikā
**kāntir** yāsām \| nūtneti vṛddhānāṁ vyāvartanārtham \| kiṁ vā, sadā
sarvāsām api ratha-rūḍhānāṁ tāsāṁ prāyo nitya-nava-yauvanatvāt \|
**kṛṣṇasya** cittākarṣakasya **līlām** \| **niṣkāṇāṁ** strī-bhūṣaṇeṣu
mukhyatvāt tair anyāny api jñeyāni \|\|33\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atraiva viśeṣam āha---gopya
iti dvābhyām \| rūḍhā ārūḍhāḥ rathāḥ tat prāyāḥ śakaṭa-bhedā yābhis tāḥ
niṣkāṇāṁ strī-bhūṣaṇeṣu mukhyatvāt tair anyāny api jñeyāni nūtnety atra
teṣāṁ prathamāthastu samīcīnaḥ sarvair eva vraja-janais tad guṇa-gānasya
prasiddhatvāt kṛṣṇa-rāmābhyāṁ saha tayor jana-kartṛkāyāḥ kathāyāḥ
śravaṇotsuke tayor eva kartṛbhūtayor vā \|\|22\|\|

---------------------------------------------------------------------------------------------------------------------

*anyair* *na vyākhyātam.*

**\...**

**\|\| 10.11.34 \|\|**

**tathā yaśodā-rohiṇyāv ekaṁ śakaṭam āsthite \|**

**rejatuḥ kṛṣṇa-rāmābhyāṁ tat-kathā-śravaṇotsuke \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat-kathā** kṛṣṇa-rāma-kathā
tal-līleti yāvat \|\|24\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tathā** iti vākyālaṅkāre,
pūrvokta-samuccaye vā \| tataś ca tayor api niṣka-kaṇṭhikādikaṁ
draṣṭavyam \| **kṛṣṇa-rāmābhyāṁ** saha **ekam** eva **śakaṭam āsthite**
āruḍhe \| tatra hetuḥ---**tayoḥ** kṛṣṇa-rāmayoḥ sakāśāt
**kathā-śravaṇotsuke**, snehena tayor anyonyam atyāgāt \| yad vā, dvayor
api putrayoḥ kathā-śravaṇe\'bhedena dvayor api mātror autsukyāt \| yad
vā, tayor anyonyaṁ yā vārtā, tac-chravaṇotsuke, kṛṣṇasyādau nirdeśo
yathā-saṁkhya-nyāyāt \| kiṁ vā, mādhurī-bhareṇa tasyaiva kathā-śravaṇe
autsukya-viśeṣāt tena śobhā-viśeṣāc ca \|\|34\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ekaṁ śakaṭam iti dvayor
eva putra-dva-viraha-sahanāśakteḥ \|\|23\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.11.35 \|\| +++**

**vṛndāvanaṁ sampraviśya sarva-kāla-sukhāvaham \|**

**tatra cakrur vrajāvāsaṁ śakaṭair ardha-candravat \|\|**

**śrīdhara-svāmī (bhāvārtha-dīpikā) : vrajāvāsaṁ** gokula-vasati-sthānam
\|\|35\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : ardha-candravad**
ardha-candrākāram \| ardha-candravad iti paścād-bhāge
pratisva-dravya-sthāpanārtham, agra-bhāge
vistīrṇa-gavādi-sukha-nirgamārthaṁ śakaṭī-vāṭa-paryantaś
candrārdhākāra-saṁsthitaḥ \[vi.pu. 5.6.30\] iti viṣṇu-purāṇe \| evaṁ
tad-dine śakaṭair eva cakruḥ, dināntare tu yathā śrī-harivaṁśe---

> kaṇṭakībhiḥ pravṛddhābhis tathā kaṇṭakibhir drumaiḥ \|
>
> nikhātocchrita-śākhābhir abhiguptaṁ samantataḥ \|\| \[ha.vaṁ. 2.9.22\]
> iti \|

kāliya-hṛdād dākṣiṇa-prāya-diśi catuḥkrośī-vistīrṇāṣṭa-krośī dīrgho
**vrajāvāsa**-govardhanam agre vidhāyaiva iti jñeyam \|\|35\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** samyak sukhena
yamunānottaraṇādi-pūrvakaṁ praviśya, tac ca grīṣmārambhe jñeyam \|
pūrṇastu dharma-samayas tayos tatra vane sukham ity-ādinā
śrī-harivaṁśādau vṛndāvana-krīḍāyāḥ prāg eva grīṣmrtu-varṇanāt,
yamunottaraṇaṁ ca tadānīṁ teṣām atisukaratvāt spaṣṭaṁ noktam \| tac ca
kāliya-hṛdād upari sthāne prasiddham \| sarvasmin kāle sukham ā samyak
vahati prāpayati tathā tat, atas tatra śītoṣṇādi-bādhā gṛhādy apekṣā ca
nāstīti bhāvaḥ \| vrajo gavām āvāsaḥ sa eva teṣām apy āvāsas tam \| yad
vā, vrajasya vraja-vartināṁ sarveṣām evāvāsam āvāvāsaṁ vasatisthānam \|
ardha-candravad iti tasmin dine yamunā-tīre viśrāmāt tastha ca ṛjutvāt
tatra śakaṭa-varga-veṣṭanenārdha-candrākāratayaivāvāsa-sanniveśa-siddheḥ
\| yad vā, yamunāyās tatrardha-candrākṛtitvena sanniveśāt tathoktam \|
yad vā, paścād bhāge dravyādi-sthānāpekṣayāgre ca gavādīnāṁ
sukha-nirgamāya vistīrṇa-dvārāpekṣayā sadā sarvatra
tathaivāvāsa-sanniveśopapatteḥ \| tathā ca śrī-viṣṇu-purāṇe---

> sa samāvāsitaḥ sarvo vrajo vṛndāvane tataḥ \|
>
> śakaṭīvāṭa-paryantaś candrārdhākāra-saṁsthitaḥ \|\| \[vi.pu. 5.6.31\]
> iti \|

śrī-hari-vaṁśe\'pi---

> niveṣaṁ vipulaṁ cakre gavāñvaiva hitāya ca \|
>
> śakaṭāvartaparyantaṁ candrārdhākāra-saṁsthitim \|\| \[ha.vaṁ. 2.9.20\]
> iti \|

evaṁ tad dine śakaṭair eva cakrur dināntare ca yathā-ruci
sa-kaṇṭaka-śākhādi-pariveṣṭanena latādi-saṁveṣṭanena ca gavām ātmanaś
cāvāsaṁ racayāmāsur iti bodhavyam, tathā ca śrī-hari-vaṁśe---

> kaṇṭakībhiḥ pravṛddhābhis tathākaṇṭakitair drumaiḥ \|
>
> nikhātocchrita-śākhābhir abhiguptaṁ samantataḥ \|\| \[ha.vaṁ. 2.9.22\]
> iti \|

anye\'pi viśeṣās tatraiva---madhye yojana-vistāraṁ tāvad dviguṇam āyatam
\[ha.vaṁ. 2.9.21\] iti \| tathā kāliya-hṛda-varṇane vrajasyottaratas
tasya krośa-mātre nirāmaye \[ha.vaṁ. 2.11.48\] ity-ādi \| evaṁ
kālīha-hṛdasya dakṣiṇe krośāntare dairghaṁ yojana-dvayaṁ vyāpya vrajaḥ
\| yatra ca śrī-nandarājasya mukhya-vāsaḥ prāvo nandīśvara-giri pārśve,
śrī-yamunā ca tato dūravartiny api tadānīntanānām āśu-gamyā nikaṭaiva
bhāti, tac cāgre vyaktaṁ bhāvi \| gavām āvāsas tu kadācin nandīśvare,
kadācic ca sutṛṇāpekṣayā prāyas tat pūrvataḥ kutra kutrāpi tadā ca tatra
tatraiva gopā gopyaś ca dugdhādy arthaṁ yāntīti yuktyā loka-prasiddhyā
vyavahāra-dṛṣṭyā ca jñeyam, ata-evetas tataḥ kāle kāle vrajatīti vraja
ucyata iti dik \|\|35\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sam iti samyak sukhena mārgaṁ
dadau sindhur iva śriyaḥ-pateḥ itivat \| kiṁ vā, mitho
baddha-plavī-kṛta-mahā-śakaṭa-vṛndair yamunottarādi-pūrvakaṁ praviśya
uttaraṇa-sthānaṁ tu yojana-parimitatvāt kāliya-hṛdād uttarato jñeyaṁ \|
dakṣ iṇato mathurā-naikaṭyena saṅkaṭatvāt \| athavā,
kāliya-hrada-dakṣiṇasyāṁ diśi vakṣyamāṇād vraja-vāsān mathurā-vṛndāvanaṁ
sandhir vatsa-krīḍana-bhakta-krīḍanayor madhya-pradeśa eva tat syāt
mahā-kānanatvena nirjanatvāt ardha-candravad iti paścād bhāge
dravyādi-sthānāpekṣayā purataś ca gavādīnāṁ sukha-nirgamāya
vistīrṇa-dvārāpekṣayā sadā sarvatra tathaivāvāsa-sanniveśopapatteḥ tathā
śrī-viṣṇu-purāṇe---

> sa samāvāsitaḥ sarvo vrajo vṛndāvane tataḥ \|
>
> śakaṭī-vāṭa-paryantaś candrārdhākāra-saṁsthitiḥ \|\| \[vi.pu. 5.6.30\]
> iti \|

śrī-harivaṁśe---

> niveśaṁ vipulaṁ cakre gavāṁ caiva hitāya ca \|
>
> śakaṭāvarta-paryantaś candrārdhākāra-saṁsthitam \|\| \[ha.vaṁ.
> 2.9.20\] iti \|

evaṁ tad dine śaktaṭair eva cakruḥ dināntare ca tathā śrī-harivaṁśe---

> kaṇṭakībhiḥ pravṛddhābhis tathā kaṇṭakibhir drumaiḥ \|
>
> nikhātocchrita-śākhābhir abhiguptaṁ samantataḥ \|\| \[ha.vaṁ. 2.9.22\]
> iti \|

atra kaṇṭakībhiḥ kaṇṭa-yuktābhir vallībhir ity arthaḥ \| āsāṁ drumāṇāṁ
ca jīvitam eva ropaṇaṁ jñeyaṁ śākhānāṁ tu chinnānāṁ tathānyo viśeṣas
tatraiva madhye yojana-vistāraṁ tāvad dviguṇam āyatam iti tathā
kāliya-hṛda-varṇane vrajasyottaratas tasya krośa-mātre nirāmaye ity-ādi
uttara-śabdotra prāya īśāna-koṇa-vācī tasya dakṣiṇasyān diśi mahā-puryā
mathurāyā niveśāt īśāna-koṇasya cottarānugatatvāt \| ata evādi-vārāhe'pi
tat sthāna-māhātmyam---

> uttare hari-devasya dakṣiṇe kāliyasya tu \|
>
> anayor devayor madhye mṛtās te cāpunarbhavāḥ \|\|iti \|

atra hari-devo govardhanādhiṣṭhātā kāliyaḥ kāliya-damana iti jñeyaṁ
mathurāyā nātidūratvepīdaṁ sthānaṁ nirjanam eva puryāḥ paścād dig
gatatvāt mahā-ghana-vanatvāc ca evaṁ kāliya-hṛdasya naiṛta-koṇe
krośāntare saṭṭīkarākhyaṁ pradeśam antarbhāvyadairghye yojana-dvayaṁ
vrajaḥ syāt kiṁ tu govardhanam agre nidhāyeti jñeyam anyatra hi
dvārāyogyatvaṁ dakṣiṇasyāṁ mathurākhya-mahā-nagara-vāsena āgneyyāntena
yamunā ca pūrvasyāṁ yamunāyām aiśānyāṁ kāliya-hṛdena gavādi-pracārasyā
saṅkīrṇatvāt uttarasyāṁ vāyavyāṁ paścimasyāṁ ca śīta-vātādy āgamena
duḥkha-hetutvāt adyāpi mathurādi-deśe aiśānyādidika catuṣṭayād
anyatraiva goṣṭa-dvāra-nirmāṇa-darśanāc ca \| ataḥ---

> na naḥ purojana-padā na grāmā na gṛhā vayam \|
>
> vanaukasas tāta nityaṁ vana-śaila-nivāsinaḥ \|\|

ity uktvā purodvārāgra-deśasthatvāt śrī-govardhanasyaiva pūjā-vidhānaṁ
vakṣyate tad evaṁ śrī-nanda-rājasya mukhyāvāso nandīśvara-girim abhito
yaḥ prasiddhaḥ sa tu kālāntare jāta iti jñeyam ata eva itas tato
vrajatīti vrajo nirucyate ata eva goṭha-nanda-nilayo vā gorai iti
loka-vikhyātyāgoṣṭa-nanda-nilaya-gokulākhyāni sthānāntarāṇi caṭraiva
vṛndāvane dṛśyanta iti dik \|\|35\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) :** tatreti śrī-hari-vaṁśa-rītyā
kāliya-hradād dakṣiṇa-prāyāyāṁ diśi aṣṭa-krośī dīrghaṁ catuṣkrośī
vistīrṇo vrajāvāsa iti jñeyam \|\|35\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ardha-candravad iti
paścād bhāgaṁ prati sva-dravya-sthāpanārtham agra-bhāge vistīrṇe
gavādīnāṁ sukha-nirgamārthaṁ ca śakaṭī-vāṭa-paryantaś
candrārdhākāra-saṁsthitiḥ iti śrī-viṣṇu-purāṇe ca evaṁ tad dine śakaṭair
eva cakruḥ dināntare tu yathā śrī-hari-vaṁśe---

> kaṇṭakībhiḥ pravṛddhābhis tathā kaṇṭabhir drumaiḥ \|
>
> nirvātocchrita-śākhābhir abhi-guptaṁ samantataḥ \|\| \[ha.vaṁ.
> 2.9.22\] iti \|\|35\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

**\|\| 10.11.36 \|\|**

**vṛndāvanaṁ govardhanaṁ yamunā-pulināni ca \|**

**vīkṣyāsīd uttamā prītī rāma-mādhavayor nṛpa \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : rāma-mādhavayoḥ**
bala-kṛṣṇayoḥ \| **uttamā** atyantā \| he **nṛpa** ! iti sambodhanaṁ tu
praharṣādhikyād eva \| uttamā vaikuṇṭhādy apekṣāyā aho madhupurī dhanyā
vaikuṇṭhāc ca garīyasī iti prāptaitādṛśa-māhātmyā
madhuvana-mahāvanāpekṣayā ceti jñeyam \|\|36\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatrāpi sthāna-trayam
atimanoharam ity āha---vṛndeti \| pūrvoktyā govardhana-yamunā-pulinānāṁ
tad-antargatatve\'pi pṛthag uktis tatra tatra tat tat prasiddhes tat tat
saundaryādibhedasya cāpekṣayottamety anyatrāpi prītir jātaivaiṣu
cādhikety arthaḥ \| yad vā, vaikuṇṭhāpekṣayottamā, ata eva
mādhava-śabda-prayogaḥ \| evam āścaryeṇa praharṣeṇa vā he nṛpeti \|
kṛṣṇasya prītyāṁ tatraiva rāmasya prītir iti dyayoḥ sāmyena nirdeśaḥ
\|\|36\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tac ca vṛndāvanaṁ
bhedatrayātmakam eva śrī-kṛṣṇasyāpi parama-manoharam ity āha---vṛndeti
\| vṛndāvanam iti kevala-vanasya sauṣṭhavaṁ govardhanam ity-ādinā
tatratya-viśeṣāṇām uttameti vaikuṇṭhādy apekṣayā aho madhupurī dhanyā
vaikuṇṭhāc ca garīyasī iti prāpta-tādṛśa-mahāntya-madhuvana-mahāvanādy
apekṣayā ca ata eva mādhava-śabda-prayogaḥ sarva-loka-ramaṇa-hetor api
rāmasyetveva kiṁ vaktavyaṁ tasyāpy ālambana-rūpasya sarva-sampattidevyāḥ
patyur apīty arthaḥ \| evam āścaryeṇa praharṣeṇa cāha he nṛpeti
\|\|36\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** [+++]{.mark}

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.37 \|\|

**evaṁ vrajaukasāṁ prītiṁ yacchantau bāla-ceṣṭitaiḥ \|**

**kala-vākyaiḥ sva-kālena vatsa-pālau babhūvatuḥ \|\|**

**śrīdhara-svāmī (bhāvārtha-dīpikā) : sva-kālena** tad-yogya-kālena
\|\|37\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kala-vākyair**
madhurāsphuṭair vacanaiḥ, dhvanau tu madhurāsphuṭe kale ity amaraḥ \|
tad-yogya-**kālena** vatsa-pālanaṛha-samayena \|\|37\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evam
ukta-śrī-vṛndāvanāgamanādi-prakārakaiḥ, kiṁvokta-sadṛśair adbhutaiḥ
svābhāvikaiś cānyair api manoharaiś ceṣṭitaiḥ kala-vākyaiś ca
vrajaokasāṁ sarveṣām eva prītim ānandaṁ kuvantau santau, yacchantāv iti
kala-vākyāv iti pāṭhe sa evārthaḥ, yady api pūrvam eva
mṛda-bhakṣaṇa-līlāyāṁ vākyābhivyaktir uktās te, tathāpy atra kala-vākyāv
iti madhura-vicitra-vārtā-viśeṣābhi-prāyeṇa \| svakaleneti catur
varṣa-vayaḥ-prākaṭya ity arthaḥ \| atraivam uhyam---vṛhad vane
varṣa-trayaṁ sthitau, caturthe vṛndāvanam āgamgatya bālya-līlayā dināni
katicin nitvānantaraṁ vatsa-pālau babhūvatur iti \| yac ca śrī-harivaṁśe
bṛhad vana-krīḍāyām evoktam---

> evaṁ tai bālyam uttīrṇau kṛṣṇa-saṅkarṣaṇāvubhau \|
>
> tasminn eva vraja-sthāne saptavarṣau babhūvatuḥ \|\| \[ha.vaṁ. 2.8.1\]
> iti,

tac ca kalpa-bheda-vyavasthayānyonya-bahula-viruddhavat parihāryam
\|\|37\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** atra śrī-bṛhad-vana-līlāyāṁ
prasiddhyā vayo-yogyatādinā ca kramo\'yaṁ lakṣyate pūtanā-vadhaḥ
śakaṭa-bhañjanaṁ nāma-karaṇaṁ riṅgaṇam aghṛṣṭa-jānu-riṅgaṇaṁ
tṛṇāvarta-vadhaḥ prathama-viśva-darśanaṁ gopībhiḥ stobhita \[bhā.pu.
10.11.7\] ity-ādi krīṇīhi bho \[bhā.pu. 10.11.10\] ity-ādi
vatsa-puccha-grahaṇaṁ mṛttikā-bhakṣaṇaṁ dvitīya-viśva-darśanaṁ
dadhi-payaś-cauryam ulūkhala-bandhaḥ sarit-tīra-gatam
ity-ādi-vṛndāvana-praveśa iti \|

atha śrī-vṛndāvana-līlām upakramate \| evaṁ pūrvokta-prakāreṇa
**kala-vākyair** manohara-bhāṣitaiś ca prītim ānandaṁ yacchantau \|
\"kala-vākyau\" iti pāṭhe sa evārthaḥ \| **sva-kālena** iti
kaumāra-madhya evety arthaḥ \|

> kālenālpena rājarṣe rāmaḥ kṛṣṇaś ca gokule \|
>
> aghṛṣṭa-jānubhiḥ padbhiḥ vicakramatur ojasā \|\| \[bhā.pu. 10.8.26\]

ity uktatvāc caturthasyāpi varṣasyāpi varṣasyānte'vaśyaṁ
kaumāra-parityāgo labhyate pañcamasya tu sādhāraṇāpatteḥ vṛndāvane ca
kaumāra-līlā-vatsa-haraṇa-sambandhi varsāsyāntarbhāvāt prāyaḥ sārdham
eka-varṣaṁ bhavet, evaṁ vihāraiḥ kaumāraiḥ kaumāraṁ jahatur vraje
\[bhā.pu. 10.11.59, 10.14.61\] iti \| tad-anantaram uktvā tataś ca
paugaṇḍa-vayaḥ-śritau vraja \[bhā.pu. 10.15.1\] iti hi vakṣyate \|
tasmād atraivam ūhyaṁ bṛhad-vane māsa-trayādhika-varṣa-dvayaṁ sthitvā
tṛtīye vṛndāvanam āgatya, bālya-līlayā māsān katicin nītvā,
tad-anantaraṁ **vatsa-pālau babhūvatur** iti \| ato yat tu śrī-harivaṁśe
bṛhad-vāna-krīḍāyām evoktam---

> evaṁ tau bālyam uttīrṇau kṛṣṇa-saṅkarṣaṇāv ubhau \|
>
> tasminn eva vraja-sthāne sapta-varṣau babhūvatuḥ \|\| \[ha.vaṁ.
> 2.8.1\] iti \|

tac ca prauḍhatvāpekṣayā sapta-varṣāv iveti mantavyaṁ \| virodhāntaravat
kalpa-bheda-vivakṣayeti kecit \|\|37\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kala-vākyair** manohara-bhāṣitaiś ca
\|\|26\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : sva-kālena**
svocita-samayena \|\|26-27\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.38 \|\|

**avidūre vraja-bhuvaḥ saha gopāla-dārakaiḥ \|**

**cārayāmāsatur vatsān nānā-krīḍā-paricchadau \|\|**

**śrīdhara-svāmī (bhāvārtha-dīpikā) :** kaumāra-līlāṁ
nirūpayati---**avidūra** ity-ādinā \|\|38\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** kaumāra-līlāṁ
kumārāvastha-līlām \| avidūre samīpe \| cārayāmāsatuḥ tṛṇāni
bhakṣayāñcakratuḥ \|\|38\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : avidūra** iti nātidūre
bālyān na cātinikaṭe sutṛṇābhāvāt[^72] sukha-vihārāsiddheś ca, kintu
vraja-sthānād āhvāna-prāpya-pradeśa ity arthaḥ \| **nānā**-vidhā
veṇu-śṛṅga-vetra-tumbī-vīṇā-kandukādayaḥ **krīḍāyāḥ** **paricchadāḥ**
sādhanāni yayos tau \|\|38\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : avidūra** iti nātidūre bālyāt
na cātinikaṭe satṛṇābhāvāt sukha-vihārāsiddheś ca, kiṁ tu vraja-sthānād
āhvāna-prāpya-pradeśa ity arthaḥ \| **nānā**-vidhā
veṇu-vetra-śṛṅga-vīṇā-10kandukādayaḥ **krīḍāyāḥ** **paricchadāḥ**
sādhanāni yayos tau \|\|38\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : rāmādaya** iti
tad-guṇa-saṁvijñānatāpi ghaṭate tac ca ṣaṣṭha-sandarbhasya
śatatama-vākyatvāt pūrvatra draṣṭavyam \|\|38\|\|

vrajaṁ bālān iti pūrvavat śrī-kṛṣṇābhiprāyeṇa \|\|27\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** rāmādaya iti rāmasya
sarvajñasyāpi tad vadha-samarthasyāpi mohe bhrātṛ-sneha eva hetur
draṣṭavyaḥ rukmaṇī-haraṇe\'pi śrutvaitad bhagavān rāmo
vipakṣīya-nṛpodyamam \[bhā.pu. 10.53.20\] ity-ādau tasya tādṛśatvasya
drakṣyamāṇatvāt \|\|38\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.39 \|\|

**kvacid vādayato veṇuṁ kṣepaṇaiḥ kṣipataḥ kvacit \|**

**kvacit pādaiḥ kiṅkiṇībhiḥ kvacit kṛtrima-go-vṛṣaiḥ \|\|**

**śrīdhara-svāmī (bhāvārtha-dīpikā) : kṣepaṇair** bilvāmalakādi
**kṣipato** dūre cālayataḥ \| **kiṅkiṇī**-yuktaiḥ **pādaiḥ** kṣipatas
tāḍayataḥ \| vatsa-pālā eva dvi-trāḥ kambalādi-pihitā **vṛṣa**-rūpam
anukurvanti \| taiḥ saha svayam api tathaiva vṛṣāyamāṇau nardantau
tad-anukāri-śabdān kurvantau yuyudhāte ity arthaḥ \|\|39\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kṣepaṇair** aśma-yantrair vā
**kṛtrima-go-vṛṣair** mṛd-ādi-nirmita-go-vṛṣair vā \|\|39\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tān eva darśayan
bālya-krīḍām āha---**kvacid** iti dvābhyām \| kasmiṁścit kāle pradeśe vā
tat-tad-yogye **veṇu**-vādanaṁ deśa-kālādikaṁ prāpya, ataḥ-prabhṛty eva
pravṛttam iti jñeyam \| **kṣepeṇaiva** kvacit **pādaiś** ca **kṣipatas**
tāḍayataḥ, **parasparam** iti pareṇānvayaḥ \| yad vā, anyaṁ kiñcid iti
śeṣaḥ \| yad vā, **kṣepaṇair** yantrādibhiḥ, **pādaiś** ca veṇum eva
kiñcid anyād va, dūre **prakṣipataḥ** \|\|39\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tān eva darśayan bālya-krīḍām
āha dvābhyām \| tatra kvacid iti sārdhakaṁ kasmiṁścit kāle deśe vā
tat-tad-yogye veṇu-vādanaṁ ca vayo-deśayor vaiśiṣṭyāt tat-prabhṛty eva
pravṛttam iti jñeyam \| **kṣepaṇair** yantrādibhiḥ bilvāmalakādikaṁ dūre
prākṣipataḥ **kiṅkiṇī**-yuktaḥ **pādaiḥ** nṛtyataḥ iti śeṣaḥ \|
sva-sva-yūthatve nāpāditaiḥ **kṛtrima-go-vṛṣaiḥ** saha \|\|39\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ) : kṣepaṇair** yantra-viśeṣaiḥ
loṣṭrādikaṁ **kṣipataḥ,** **kiṅkiṇī**-yuktaiḥ **pādaiḥ** nṛtyata iti
śeṣaḥ \| **kṛtrima-go-vṛṣaiḥ** sva-sva-yuthīkṛtaiḥ \|\|39\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** [+++]{.mark}

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.40 \|\|

**vṛṣāyamāṇau nardantau yuyudhāte parasparam \|**

**anukṛtya rutair jantūṁś ceratuḥ prākṛtau yathā \|\|**

**śrīdhara-svāmī (bhāvārtha-dīpikā) : rutaiḥ** śabdaiḥ \| **jantūn**
haṁsa-mayūrādīn \|\|40\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** *ity artha* iti \| nahi
kevalaṁ śabdaṁ yuddhaṁ vinā vṛṣāḥ kurvantīti bhāvaḥ \| **anukṛtya**
viḍambya \|\|40\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** yathā prākṛtau
laukika-bālāv iveti bālya-līlā-niṣṭhoktā \| yad vā, prakṛṣṭam ākṛtam
ākṛtir yayor vanya-veśādinā parama-sundarau santāv ity arthaḥ \| yathā
yathāva **ceratur** itas tato babhramatur iti veṇu-vādanādi-krīḍāyāḥ
paribhramaṇam eva mukhyaṁ prayojanam, vatsa-cāraṇaṁ ca gauṇaṁ kevalaṁ
tad-upakaraṇatveneti bodhayati \| tatra veśa-vilāsa-viśeṣa-coktaḥ
śrī-viṣṇu-pūrāṇe---

> barhi-patra-kṛtā-pīḍau vanya-puṣpāvataṁsakau \|
>
> gpa-veṇu-kṛtātodyau patra-vādya-kṛtasvanau \|\|
>
> kāka-pakṣadharau bālau kumārāv iva pāvakī \|
>
> hasantau ca ramantau ca ceratus tan mahad vanam \|\|
>
> kvacid dhasantāvanyo\'yaṁ krīḍamānau tathāparaiḥ \|
>
> gopa-bālaiḥ samaṁ vatsāṁś cārayantau viceratuḥ \|\|
> \[vi.pu.5.6.33-35\] iti

hari-vaṁśe ca---

> parṇa-vādyaṁ śruti-sukhaṁ vādayantau varānanau \|
>
> śuśubhāte vana-gatau tri-śīrṣāv iva pannatau \|\|
>
> mayūrāṅgaja-karṇau tau pallavāpīḍadhāriṇau \|
>
> vana-mālā-kuloraskau druma-potāvibodgatau \|\|
>
> aravinda-kṛtāpīḍau rajju-yajñopavītinau \|
>
> saśikya-tumbakarakau gopa-veṇu-pravādakau \|\|
>
> kvacid dhasantāv anyo\'nyaṁ krīḍamānau kvacit kvacit \|
>
> parṇa-śayyāsu saṁsuptau kvacin nidrāntaraiṣiṇau \|\|
>
> evaṁ vatsān pālayantau śobhamānau mahā-vanam \|
>
> cañcaryantau ramantau sma kiśorāv iva cañcalau \|\| \[ha.vaṁ.
> 2.8.3-7\]

atra triśīrṣav iveti veṇī-traya-yuta-śiraskatvāt \| evaṁ vatsa-pālanena
prathame\'hani bālya-krīḍoddiṣṭā, anyasminn api prāyas tādṛśy evohyā
\|\|40\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** anv ity ardhakam \| prākṛtau
laukika-bālakau yathā tathaiveti nirdhāraṇāveśena bālya-līlā-niṣṭhoktā
evaṁ veṇu-vādanādi-krīḍayā paribhramaṇam eva mukhyaṁ prayojanaṁ
vatsa-cāraṇaṁ tu tad upakaraṇatveṇeti bodhayati \| tatra
veṣa-vilāsa-viśeṣāś coktaḥ śrī-viṣṇu-purāṇe---

> barhi-patra-kṛtāpīḍau vanya-puṣpāvataṁsakau \|
>
> gopa-veṇu-kṛtātodyau patra-vādya-krta-svanau \|\|
>
> kāka-pakṣa-dharau bālau kumārāv iva pāvakī \|
>
> hasantau ca ramantau ca ceratus tan mahad vanam \|\|
>
> kvacid dhasantāv anyonyaṁ krīḍamānau tathā paraiḥ \|
>
> gopa-bālaiḥ samaṁ vatsāṁś cārayantau viceratuḥ \|\|
> \[vi.pu.5.6.33-35\] iti \|

śrī-hari-vaṁśe ca---

> parṇa-vādyaṁ śruti-sukhaṁ vādayantau varānanau \|
>
> śuśubhāte vana-gatau triśīrṣāv iva pannagau \|\|
>
> mayūrāṅgaja-karṇau tu pallavāpīḍa-dhāriṇau \|
>
> vana-mālā-kuloraskau druma-potāv ivodgatau \|\|
>
> aravinda-kṛtāpīḍau rajju-yajñopavītinau \|
>
> sa-śikya-tumba-karakau gopa-veṇu-pravādakau \|\|
>
> kvacid hasantāv anyonyaṁ krīḍamānau kvacit kvacit \|
>
> parṇa-śayyāsu saṁsuptau kvacin nidrāntaraiṣiṇau \|
>
> evaṁ vatsān pālayantau śobhamānau mahā-vanam \|
>
> cañcūryantau ramantau sma kiśorāv iva cañcalau \|\| \[ha.vaṁ.
> 2.8.3-7\] iti \|

atra triśīrṣāv iveti veṇī-traya-yuta-śiraskatvāt \| evaṁ vatsa-pālane
prathame'hani bāla-krīḍā dṛṣṭā anyasminn api prāyas tādṛśy evohyā \|
tatraiva kadācid viśeṣam āha---kadācid ity-ādinā \| yamunā-tīra iti
prāyo vatsa-krīḍanaka-bhakta-krīḍanakayoḥ samīpe svakair mamatāspadaiḥ
priyatamair ity arthaḥ \| taiḥ saheti
tādṛśa-līlā-sukha-vighātakatvenātidveṣyatvaṁ vyañjitam \|\|40\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** [+++]{.mark}

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.41 \|\|

**kadācid yamunā-tīre vatsāṁś cārayatoḥ svakaiḥ \|**

**vayasyaiḥ kṛṣṇa-balayor jighāṁsur daitya āgamat \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : jighāṁsuḥ** hananepsuḥ
\|\|41\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatraiva kadācid viśeṣam
āha---**kadācid** ity-ādinā \| **svakair** ātmīyaiḥ \| yad vā, svayoḥ
kaṁ sukhaṁ yebhyas taiḥ svakaiḥ sukha-rūpair veti sarvathā priyatamair
ity arthaḥ \| **vayasyair** iti prāyaḥ sama-vayaskatā ca dyotitā, taiḥ
saheti teṣāṁ santoṣārtham avaśyaṁ jighāṁsu-duṣṭa-vadhaḥ kārya iti bhāvaḥ
\|\|41\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ) :** samīḍire praśaśaṁsuḥ
ānaka-śaṅkha-sahitaiḥ saṁstavair vaidika-tāntrikaiś ca samīḍire tuṣṭuvuḥ
\|\|41\|\|

---------------------------------------------------------------------------------------------------------------------

**jīva-gosvāmī (bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** kṛṣṇa-balayor iti ṣaṣṭhī
ārṣī \|\|30\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.42 \|\|

**taṁ vatsa-rūpiṇaṁ vīkṣya vatsa-yūtha-gataṁ hariḥ \|**

**darśayan baladevāya śanair mugdha ivāsadat \|\|**

**śrīdhara-svāmī (bhāvārtha-dīpikā) :** mugdha ivājānann iva \| āsadat
samīpam āgamat \|\|42\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : taṁ** daityaṁ mugdha
ivājñāta iva \|\|42\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** hari-duṣṭānāṁ
prāṇa-haraṇāc chiṣaṣṭānāṁ ca manoharaṇāt \| yad vā, mukti-pradānena
tasyāpi sarva-duḥkha-harteti bhāvaḥ \| baladevāya darśayan saṅketena taṁ
jñāpayann iti daityatvena tad-vatsyāpi vadhārtham \| yad vā, mukhatayā
duṣṭāntikayāne tat tattv;ajñāna-śaṅkayā
bhāviparama-snigdhāgraja-cintā-nirāsārtham \|\|42\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** vatsa-madhye vatsa-rūpeṇa
gamanaṁ ca bhayaṁ balāt kaṁsa-prahitatvaṁ ca bodhayati pūtanādi-hananāt
hariḥ duṣṭānāṁ prāṇa-haraṇāt śiṣṭānāṁ ca mano-haraṇāt mukti-pradānena
tasyāpi sarva-duḥkha-haraṇāt bala-devāya darśayan saṅketena jñāpayan iti
kautukārtham \|\|42\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** svasthānam āgataṁ prāṇam
iti kṛṣṇaṁ prakarṣeṇetas tataḥ sakāśād ānīya tad vat
sa-baka-vadha-caritraṁ jagur uccais svareṇocuḥ \| yad vā, svaratālādinā
gītaṁ jagrantur dināntare\'pi gānārtham iti bhāvaḥ \|\|42\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.43 \|\|

**gṛhītvāpara-pādābhyāṁ saha-lāṅgūlam acyutaḥ \|**

**bhrāmayitvā kapitthāgre prāhiṇod gata-jīvitam \|\|**

**śrīdhara-svāmī (bhāvārtha-dīpikā) : saha lāṅgūlaṁ** yathā bhavati
tathā **apara-pādābhyāṁ** **gṛhītvā** \|\|43\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : apara-pādābhyāṁ**
paścima-pādābhyām \| kapitthāgre dadhi-phala-saṁjña-vṛkṣopari
**prāhiṇoc** cikṣepa \| **kapitthāgre** prakṣepaṇaṁ tu
tadānīntana-krīḍopayogi-phala-pātanārtham eveti toṣiṇī-kāraḥ \|\|43\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** aparābhyāṁ paścimābhyāṁ
sahitaṁ lāṅgulaṁ tasya gṛhītvā, tam iti pūrveṇānvayaḥ \| bhrāmaṇenaiva
gata-jīvitaṁ kapittha-phala-pātanārthaṁ kapitthāgre cikṣepaḥ acyuta iti
bhramaṇādināpi nija-sthānānta cyuto bhavatīti śakti-viśeṣo darśitaḥ
\|\|43\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** [+++]{.mark}

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** ati-priyeṇa śrī-kṛṣṇena
sva-darśana-dānenaivādṛtāḥ tṛṣitāny amṛtaṁ pibantī-vekṣaṇāni yeṣāṁ te
aikṣanta kṣatādi-śaṅkayā sarvāṅgeṣu nyabhālayantaḥ \|\|43\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.44 \|\|

**sa kapitthair mahā-kāyaḥ pātyamānaiḥ papāta ha \|**

**taṁ vīkṣya vismitā bālāḥ śaśaṁsuḥ sādhu sādhv iti \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : sa** daityaḥ \| anyaiḥ
**kapitthaiḥ** \| kapittha-śākhā-yukta-phalair vā \| **taṁ** patitaṁ
daityam \|\|44\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sa** daityo **mahā-kāya**
iti maraṇe māyāpagamān nija-daitya-rūpābhivyakteḥ, atas tenaiva
**pātyamānaiḥ** **kapittha**-vṛkṣaiḥ saha \| yad vā, ṣaḍviṁśādhyāye
kapitthāni ca līlayā \[10.26.9\] iti vakṣyamāṇatvāt svayam eva pātayitum
iṣyamāṇaiḥ kapittha-phalaiḥ saha \| ha **vismaye** \| **viṣmitās** tasya
mahā-kāyatvādinā helayā vadhena ca **śaśaṁsuḥ**, śrī-kṛṣṇaṁ tuṣṭuvuḥ \|
vīpsā mahā-duṣṭa-vadhena \| tatra ca bhagavad-dākṣya-viśeṣeṇa
praharṣa-bharāt, tad-vadhena amarāṇāṁ ca parama-hitam abhūd ity
āha---**devāś ca** iti \| tad-vatsa-vadhaṁ ca
vividhāścaryānubhavenānadbhutatvād **bālā** vraje nocuḥ \| kiṁ vā,
krīḍā-sahasrāsaktatayā tadānīṁ vismṛtya paścād baka-vadhe vṛtte
prasaṅgād anusmṛtya tad-dhatam ekadaiva kathayāmāsur iti jñeyam
\|\|44\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sa daityo mahā-kāya iti
maraṇe māhāpagamānn nija-daity-rūpābhivyakteḥ, atas tenaiva pātyamānaiḥ
kapittha-vṛkṣaiḥ saha \| yad vā, ṣāḍ-viśādhyāye kapitthāni ca līlayā
\[9ma ślo\] iti vakṣyamāṇatvāt svayam eva pātayitum iṣyamāṇaiḥ
kapittha-phalaiḥ saha \| ha vismaye, viṣmitās tasya mahā-kāyatvādinā
helayā vadhena ca śāśaṁsuḥ, śṛi-kṛṣṇaṁ tuṣṭuvuḥ \| vipsā
mahā-duṣṭa-vadhena \| tatra ca bhagavaddākṣya-viśeṣeṇa praharṣabharāt,
tad vadhenāmarāṇāṁ ca parama-hitam abhūd ity āha---devāśceti \|
tad-vatsavadhaṁ ca vividhāś caryānubhavenānadbhutatvād bālā vraje nocuḥ
\| kiṁ vā, krīḍāsahasrāsaktatayā tadānīṁ vismṛtya paścād baka-vadhe
vṛtte prasaṅgād anusmṛtya tadddhatam ekadaiva kathayāmāsur iti jñeyam
\|\|44\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** [tatra gopānām anyonyaṁ
vismayoktim āha tribhiḥ \| mṛtyavaḥ mṛtyu-hetavaḥ bhayaṁ kṛtaṁ
niraparādhānām asmākaṁ bālakasyāsya ca yasmād apakāraḥ prathamaṁ kṛtas
tasmāt \|\|44\|\|]{.mark}

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : vismitā** iti tasya
mahākāyatvena helayā vadhena ca \|\|44\|\|

**\...**

\|\| 10.11.45 \|\|

**tau vatsa-pālakau bhūtvā sarva-lokaika-pālakau \|**

**sa-prātarāśau go-vatsāṁś cārayantau viceratuḥ \|\|**

**śrīdhara-svāmī (bhāvārtha-dīpikā) :** sarveṣāṁ lokānām **ekau**
mukhyau **pālakau** \| **prātar-āśaḥ** prātar-bhojyam annaṁ tat sahitau
\|\|45\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tau** kṛṣṇa-balau \| eke
mukhyānya-kevalāḥ ity amaraḥ \| **sarva-lokaika-pālakāv** api
bhakta-vātsalyāt **vatsa-pālakāu** \| **sa-prātarāśau** prātar
bhojana-sahitau \| prātaḥ-śabdo'tra pūrvāhna-paraḥ \| sāyaṁ prātar
manuṣyāṇām aśanaṁ deva-nirmitam iti smṛtau tathā vyākhyātatvād \|
anyathā ādya-yāme na bhuñjīta iti virodhaḥ syāt \|
madhyāhna-kartavya-bhojana-sahitāv iti tātparyam \| bālatvād yathā
śrutam evāstu vā \|\|45\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : sarva-lokānāṁ**
mukhya-**pālakāv** api **vatsa-pālakau** **bhūtvā** iti
bhakta-vātsalyādi-viśeṣa uktaḥ \| yad vā, **vatsa-pālakau bhūtvā
sarva-lokaika-pālakau** santau vatsa-pālana-dvārā
tat-tan-madhura-vihāra-vistāreṇa svata eva tat-kīrtanādinā jagataḥ
parama-rakṣā-siddheḥ \| tatra pālakatve dvayor api sāmyena nirdeśaḥ,
śrī-baladevasya tad-avatāratvena parama-bhaktatvena ca śrī-bhagavatā
sahābheda-mananāt \| evam anyatrāpy ūhyam \| **sa-prātarāśau** aśyata
ity āśaṁ gṛhīta-prātar-bhojyāv ity arthaḥ \| yad vā, aśanam āśaḥ
kṛta-prātar-bhojanāv ity arthaḥ \| **vi**śeṣeṇa pūrvataḥ kiñcid
vayo-balādhikya-prakaṭanena kiñcid dūra-pradeśa-prayāṇādinā
samagra-dinam eva **ceratur** yato **gavāṁ** vanāntaś carantīnāṁ
dhenūnāṁ **vatsān** **cārayantau** sāyaṁ vraje samāgatānām eva tāsāṁ
vatsāpekṣaṇāt, evaṁ vikāle go-dohanāvasare gavāṁ vrajāgamanāt prāk tayor
gṛhāgamanaṁ jñeyam \|\|45\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : sarva-lokānāṁ**
mukhya-**pālakāv** api **vatsa-pālakau** **bhūtvā** iti
bhakta-vātsalyādi-viśeṣa uktaḥ \| yad vā, **vatsa-pālakau** bhūtvā
**sarva-lokaika-pālakau** santau vatsāsurādi-vadhena deva-lokādi-pālanāt
\| **sa-prātarāśau** aśanam āśaḥ prātar-bhojana-kāriṇau santāv ity
arthaḥ \| **viśeṣeṇa** pūrvataḥ kiñcit vayo-balādhikya-prakaṭanena
kiñcid dūra-pradeśa-prayāṇādinā samagra-dinam eva **ceratuḥ,** yataḥ
**gavāṁ vatsān cārayantau** sāyaṁ vraje samāgatānām eva tāsāṁ
vatsāpekṣaṇāt \|\|45\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : eka-pālakau** mukha-pālakau
**prātarāśaḥ** prātar bhojanam \|\|45\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : eka-pālakau**
mukha-rakṣakau **prātarāśena** prabhāta-bhojanena sahitau \|\|45\|\|

**\...**

\|\| 10.11.46 \|\|

**svaṁ svaṁ vatsa-kulaṁ sarve pāyayiṣyanta ekadā \|**

**gatvā jalāśayābhyāśaṁ pāyayitvā papur jalam \|\|**

**śrīdhara-svāmī (bhāvārtha-dīpikā) : abhyāśaṁ** samīpam \|\|46\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : jalaṁ** **pāyayiṣyantaḥ**
pānaṁ kārayiṣyantaḥ \| **jalasyāśayaḥ** sthānaṁ mahāsaraḥ \| tac ca
nandīśvara-gṛhe pūrvataḥ prasiddhaṁ baka-sthalam \| tad-**abhyāśam**
sthāne'bhiprāya āśayaḥ iti yādavaḥ \|\|46\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** bakāsura-vadhaṁ vakṣyan
sarveṣāṁ bālānāṁ yugapad-baka-darśanārthaṁ sahaivāgamanam āha---**svam**
iti \| **sarve** śrī-kṛṣṇādayaḥ, **jalāśaye** mahā-saro nandīśvara-gireḥ
pūrvato baka-sthalam iti prasiddham, tasyāntikam \|\|46\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** bakāsura-vadhaṁ vakṣyan
sarveṣāṁ bālānāṁ yugapad vaka-darśanāc cayam āha---svam iti \| sarve
śrī-kṛṣṇādayaḥ jalāśayo mahā-saraḥ nandīśvara-gireḥ pūrvato baka-sthalam
iti prasiddhaṁ tasyāntikaṁ mahā-sattvam atisthūla-prāṇi-viśeṣam
avasthitaṁ bakavad avadhānenaikatra sthiratayā vartamānam atas tasmād
gireścyutaṁ śṛṅgam iva tasya śvetaśilatvāt bṛhad ākārasyāpi tatra dūre
cyutatve hetuḥ vrajeti vai prsiddhau mahān duṣṭatamatvādinā vapuṣā ca
baka-rūpa-dhṛk nityam eva kiṁ vā tad-duṣṭa-ceṣṭārthaṁ tīkṣṇa-tuṇḍo\'pi
balavān api agrasad eva natvanyāt kiñcid aniṣṭaṁ kartum aśaknod ity
arthaḥ \| grasanam api kevalaṁ śrī-bhagavad icchayaivety āha---kṛṣṇaṁ
durvitarka-vicitra-līlā-mahārṇavatvena prasiddham ity arthaḥ \|\|46\|\|

![](media/image3.png){width="6.5in" height="1.8375in"}

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : jalāśayo** mahāsaraḥ
nandīśvara-gireḥ pūrvato bakasthalam iti khyātaṁ tasya **abhyāśam**
antikaṁ gatvā \|\|46\|\|

**\...**

\|\| 10.11.47 \|\|

**te tatra dadṛśur bālā mahā-sattvam avasthitam \|**

**tatrasur vajra-nirbhinnaṁ gireḥ śṛṅgam iva cyutam \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** ye gopāḥ \| tatra
jalāśayābhyāśe \| **mahat sattvaṁ** parākramo vyavasāyo vā yasya tam
asuram \|\|47\|\|

> sattvo'strī jantuṣu klīve vyavasāye parākrame \|
>
> ātmabhāve piśāce ca rade dravya-svabhāvayoḥ \|\|

iti yādavaḥ \| dṛṣṭvā ca tatra susnesuḥ \| udvignā babhūvur iti yāvat
\|\|47\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : mahā-sattvam**
atisthūla-prāṇi-viśeṣam eva sthitaṁ baka-rūpatvād bakavad avadhānena
ekatraiva sthiratayā vartamānam \| ato **gireś cyutaṁ śṛṅgam iva** \|
cyutatve hetuḥ---**vajra** iti \| etena kaṭhinatarāṅgatvādikam api
dhvanitam \| tasya ca tatra sadaiva baka-rūpeṇāvasthitiḥ \| kiṁ vā,
tadānīm eva tatra durbuddhy-āgamanaṁ boddhavyam \| **tatrasuś** ca,
satāṁ bhāvy-anarthasya prāg eva manasy udayāt \| yad vā,
parama-snigdha-svabhāvena mahā-duṣṭa-darśanāc chrī-bhagavaty
aniṣṭa-śaṅkotpatteḥ, yatas **te bālāḥ** śrī-kṛṣṇaika-prāṇās tad-vayasyā
ity arthaḥ \| yad vā, te sarve śrī-kṛṣṇādayaḥ bhītavad vyāghra-siṁhayoḥ
\[10.15.14\] iti pañcadaśādhyāya-vakṣyamāṇavat so\'py atrasyat \|
anye\'pi sarve tal-līlānusāreṇa atrasyann ity arthaḥ\|\|47\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī, krama-sandarbhaḥ,
bṛhat-krama-sandarbhaḥ) :** *na vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : vajreṇa nirbhinnaṁ**
**giri-śṛṅgam iva** \|\|47\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : vajreṇa nirbhinnaṁ girer**
nandīśvarasya śṛṅgaṁ śikharam iva tasya śveta-śilatvāt \|\|47\|\|

**\...**

\|\| 10.11.48 \|\|

**sa vai bako nāma mahān asuro baka-rūpa-dhṛk \|**

**āgatya sahasā kṛṣṇaṁ tīkṣṇa-tuṇḍo \'grasad balī \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** sa mahā-sattvo **nāmnāpi
bako** **rūpam** api **bakasyaiva** **dadhre** iti bhāvaḥ \| **sahasā**
śīghram \|\|48\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vai** prasiddhau \|
**mahān** duṣṭataratvādinā vapuṣā ca, **baka-rūpa-dhṛk** nityam eva \|
kiṁ vā, tadānīm eva duśceṣṭārthaṁ **tīkṣṇa-tuṇḍo\'pi** balavān apy
**agrasad** eva, na tv anyat kiñcid aniṣṭaṁ kartum aśaknod ity arthaḥ \|
grasanam api kevalaṁ śrī-bhagavad-icchayaivety āha---kṛṣṇaṁ
durvitarkya-vicitra-līlā-mahārṇavam ity arthaḥ \|\|48\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam***.**

**\...**

\|\| 10.11.49 \|\|

**kṛṣṇaṁ mahā-baka-grastaṁ dṛṣṭvā rāmādayo\'rbhakāḥ \|**

**babhūvur indriyāṇīva vinā prāṇaṁ vicetasaḥ \|\|**

**śrīdhara-svāmī (bhāvārtha-dīpikā) : rāma** ādir yeṣāṁ te, na tu rāmaḥ
\|\|49\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : rāma ādir** yeṣām ity
atad-guṇa-saṁvijñāno bahu-vrīhiḥ \| ata āha---*na tu rāma* iti\|
**vicetaso** jñāna-hīnāḥ pāṣāṇa-tulyāḥ \| yad vā, rāmasyāpi tādṛśatve
bhrātṛ-sneha eva hetuḥ \| rukmiṇī-haraṇe tad uktam---śrutvaitad bhagavān
rāmaḥ \[bhā.pu. 10.53.20\] ity ārabhya, bhrātṛ-sneha-pariplutaḥ iti \|
tad api tad-yoga-māyayaiveti \|\|49\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : vicetaso** **babhūvur**
mumuhuḥ \| śrī-bhagavan-māhātmya-vedino\'pi duṣṭaṁ **bakaṁ** sadyo
hantuṁ śaktā api śrī-baladevādayaḥ parama-snehākṛtāḥ sadyaḥ
sarva-jñāna-krīyā-śakti-rahitā babhūvur iti \| atra
dṛṣṭāntaḥ---**prāṇaṁ** **vinā** **indriyāṇi iva** iti
jñāna-kriyā-śakti-yuktāny apīndriyāṇi kathañcit prāṇe mukhye līne sati
sapadi kiñcid api kartum asamarthāni yathā naśyantīva, tadvad ity arthaḥ
\|\|49\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : vicetaso** **babhūvur** mumuhuḥ
\| śrī-bhagavan-māhātmya-vedino\'pi duṣṭaṁ bakaṁ sadyo hantuṁ śaktā api
śrī-baladevādayaḥ parama-snehākulatayā sadyaḥ
sarva-jñāna-krīyā-śakti-rahitā babhūvur ity arthaḥ \| atra
dṛṣṭāntaḥ---**prāṇaṁ** **vinā** **indriyāṇi iva** iti śrī-baladevasyāpi
tādṛśatvaṁ śrī-rukmiṇī-haraṇāya gate śrī-kṛṣṇe dṛśyate, śrutvaitad
bhagavān rāmo vipakṣīya-nṛpodyamam \[bhā.pu. 10.53.20\] ity-ādau
\|\|49\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : rāmādaya** iti rāmasya
sarvajñasyāpi tad-vadha-samarthasyāpi mohe bhrātṛ-sneha eva hetur
draṣṭavyaḥ rukmiṇī-haraṇe'pi, śrutvaitad bhagavān rāmo
vipakṣīya-nṛpodyamam \[bhā.pu. 10.53.20\] ity-ādau tasya tādṛśatvasya
drakṣyamāṇatvāt \|\|49\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : rāmādaya** iti
sarvajñasyāpi tan-māraṇa-samarthasyāpi rāmasya moho
bhrātṛ-vātsalya-nimittako bodhyaḥ, aniṣṭāśaṅkīni bandhu-hṛdayāṇi
bhavanti iti nyāyāt \| vakṣyati caivaṁ rukmiṇī-haraṇe \|\|49\|\|

**\...**

\|\| 10.11.50 \|\|

**taṁ tālu-mūlaṁ pradahantam agnivad**

**gopāla-sūnuṁ pitaraṁ jagad-guroḥ \|**

**caccharda sadyo\'tiruṣākṣataṁ bakas**

**tuṇḍena hantuṁ punar abhyapadyata \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : jagad-guror** brahmaṇaḥ \|
**tuṇḍena** cañcunā \|\|50\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : tālu-mūlam** agnivat
**pradahantaṁ** kautukena kenāpī hetunā vā mukhāntaḥ-praviṣṭasya gale
netum aśakyasya tālu-mūla eva lagnatvāt \| pra-śabdenāgnito\'pi
dāha-viśeṣo bodhitaḥ \| **jagad-gūror** brahmaṇaḥ **pitaram** api
**gopālasya** vanya-janasya **sūnuṁ** bālakam iti virodhe\'py
avirodhavat tasya duvitarkyā paramāścarya-līleyaṁ ghaṭetaiveti \| yad
vā, gopāla-sūnum api jagad-guroḥ pitaram iti mahā-kautukitvāt tasya
bakena grasanaṁ parameśvaratvāc ca samyag grasanāśakyatvaṁ sambhaved
eveti bhāvaḥ \| evaṁ bālya-krīḍā-viśeṣasya tatraiva
nijaiśvarya-viśeṣasya sampradarśanena bhagavatā viśeṣaḥ pūrvavaj jñeyaḥ
\| **atirūṣā** taṁ **hantum** **abhyapadyata** udyato\'bhūt,
yato\'**kṣataṁ** kṣata-rahitam \| yad vā, sva-balena kiñcit
sa-kṣatī-kartum aśaktam api **hantum abhyapadyata** \| tatra
hetuḥ---**ati** iti \| mahā-krodhena vicārāpagamād iti bhāvaḥ \| yad vā,
kṣataṁ yathā syāt, tathā hantuṁ prahartum \|\|50\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tālu-mūlam agnivat
pradahantaṁ yuddha-vaicitrī-kautukena mukhāntaḥ praviṣṭasya gale netum
aśakyasya tālu-mūla eva lagnatvāt gopāla-sūnum api kenacid aṁśena
jagad-guror brahmaṇaḥ pitaram iti mahā-kautukitvāt tasya bakena grasanaṁ
mahānubhāvatvāc ca samyag grasanāśakatvaṁ sambhaved eveti bhāvaḥ \|
**atiruṣā** **taṁ hantum abhyapadyata** udyato'bhūt, yataḥ **akṣataṁ**
kṣata-rahitam \| yad vā, sva-balena kiñcit sakṣatī-kartum aśaktam api
abhyapadyata \| tatra hetuḥ---**ati-** iti mahā-krodhena vicārāpagamād
ity arthaḥ \|\|50\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : taṁ** kṛṣṇaṁ
**pradahantam** iti tasya nīlotpala-sukumāra-śītalasyāpi sparśo vahner
iva vajrasyeva tat-tanu-doṣād eva jāto jihvā-dosāt sitāyā api tiktatvam
iveti jñeyam \| **akṣataṁ** kṣata-rahitam iti tatra śrī-kṛṣṇa-gātrasya
vajrāyitatvaṁ dhvanitam \|\|50\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : taṁ** kṛṣṇaṁ bakaś
**caccharda** **akṣataṁ** taṁ **punar** api **tuṇḍena** cañcunā
**hantum** **abhyapadyata tālu-mūlam agnivat** **pradahantam**
indīvara-mṛdur aśītalasya kṛṣṇasya agner iva vajrasyeva sparśas
tat-tālu-doṣad eva rasanā-doṣāt sitāyā iva tiktatvam ity eke \| vastutas
tu krūrayā śaktyā sa siddhaḥ **jagad-guror** viriñcasya **pitaram** api
**gopālasya** nanda-rājasya **sūnum**

\|\|50\|\|

**\...**

\|\| 10.11.51 \|\|

**tam āpatantaṁ sa nigṛhya tuṇḍayor**

**dorbhyāṁ bakaṁ kaṁsa-sakhaṁ satāṁ patiḥ**[^73] **\|**

**paśyatsu bāleṣu dadāra līlayā**

**mudāvaho vīraṇavad divaukasām \|\|**

**śrīdhara-svāmī (bhāvārtha-dīpikā) : tuṇḍayoś** cañcvoḥ \|
**vīraṇavad** agranthi-tṛṇa-viśeṣavat \|\|51\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : vīraṇaṁ** śrī-tṛṇaṁ viduḥ
iti kośāt \| kaṭopādāna-bhūtam iti prasiddham \| yasya mūlam uśīraṁ
tad-vīraṇam iti toṣaṇī \|\|51\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : nigṛhya** nitarāṁ gṛhītvā,
grahaṇena pīḍayitvā vā \| **kaṁsa-sakham** iti mahā-duṣṭatvaṁ
baliṣṭhatvādikaṁ sūcitam \| **satāṁ gatir** iti teṣāṁ rakṣārtham avaśyaṁ
tad-vadho yukta iti bhāvaḥ \| evaṁ pada-dvayena
duṣṭa-nigraha-śiṣṭānugraha-lakṣaṇaṁ dāraṇa-prayojanam uktam \| yad vā,
**kaṁsa-sakham** iti tad-dāraṇena kaṁso\'pi dārita iveti \| **satāṁ
gatir** iti ca śrī-rāmādīnāṁ prāṇā rakṣitā ity arthaḥ \| atas te mohato
vyutthāpitā iti jñeyam \| ata eva itas tato bhagavantaṁ vā **paśyatsu**
teṣāṁ santoṣārthaṁ **līlayā** anāyāsena bhaṅgī-viśeṣeṇa vā \|
**vīraṇavad** \[**dadāra**\] vidāritavān \| evam atredaṁ
tattvam---\"mugdhavan mayā upetya gṛhīto vatsāsuro\'navahitatvād eva
kiñcit kartum aśakto\'prayāsena hata iti na mantyavyam, kintu jānatā
avahitenāpi nijāśeṣa-śaktiṁ darśayatāpi na kiñcin mama kenāpi kartuṁ
śakyate\" iti bodhayitvā suhṛd-vargān praharṣayituṁ śrī-bhagavān eva
tad-gale praviṣṭa iti \| anyathā kathañcid api bakena tad-grasanaṁ na
sambhaved iti dik \| tad-vadhena devānām api hitam akarod ity
āha---**divaukasāṁ** sarveṣāṁ eva svarga-vāsināṁ **mudāvaha** ity evaṁ
bakāsurasya mahā-bhayaṅkaratvādikam api dhvanitam \|\|51\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : nigṛhya** grahaṇena pīḍayitvā
**kaṁsa-sakham** iti mahā-duṣṭatva-baliṣṭhatvādikaṁ sūcitam \| **satāṁ
gatir** iti tena tad-vadho yukta iti bhāvaḥ \| evaṁ pada-dvayena
duṣṭa-nigraha-śiṣṭānugraha-lakṣaṇaṁ dāraṇa-prayojanam uktaṁ \| yad vā,
kaṁsa-sakham iti tad-dāraṇena kaṁso\'pi dārita iveti \| satāṁ gatir iti
ca śrī-rāmādīnāṁ prāṇā rakṣitā ity arthaḥ \| atas te
tad-eka-jīvana-svabhāvatvāt tan-nirgame svata eva mohato vyutthitā iti
jñeyam \| uśīraṁ yasya mūlaṁ tad **vīraṇaṁ** tasyeṣīkām ivety arthaḥ \|
evam atredaṁ tattvaṁ---\"mugdhavan mayopetya gṛhīto
vatsāsuro'navahitatvād eva kiñcit kartum aśakto'prayāsena sahata iti na
mantavyaṁ, kiṁ tu jānatā avahitenāpi nijāśeṣa-śaktiṁ darśayatāpi na
kiñcin mama kenāpi kartuṁ śakyate\" iti bodhayitvā suhṛd-vargān
praharṣayituṁ bhagavān eva tad-gale praviṣṭa iti \| tad-vadhena devānām
api hitam akarod ity āha---**divaukasāṁ** sarveṣām eva **mudāvaha** iti
evaṁ bakāsurasya mahā-durantatvādikam api dhvanitam \|\|51\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : tuṇḍayoś** cañcvor
**nigṛhya** nitarāṁ gṛhītvā **mudāvahaḥ** ānanda-prāpakaḥ uśīraṁ yasya
mūlaṁ tad **vīraṇaṁ** tadvat \|\|51\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : tuṇḍayoś** cañcvor
**nigṛhya** **vīraṇavat** yan mūlam uśīraṁ tad **vīraṇaṁ** tṛṇaṁ, tadvat
\| **divaukasāṁ** **mudāvaho** harṣa-prāpakaḥ \|\|51\|\|

**\...**

\|\| 10.11.52 \|\|

**tadā bakāriṁ sura-loka-vāsinaḥ**

**samākiran nandana-mallikādibhiḥ \|**

**samīḍire cānaka-śaṅkha-saṁstavais**

**tad vīkṣya gopāla-sutā visismire \|\|**

**śrīdhara-svāmī (bhāvārtha-dīpikā) : samīḍire** tuṣṭuvuḥ \| **ānakaiḥ
śaṅkhair** anyaiś ca **saṁstavaiḥ** saha \|\|52\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : bakāriṁ** kṛṣṇaṁ, tad
baka-hiṁsana-rūpaṁ vā tat\| tan-maraṇottaraṁ puṣpa-vṛṣṭy-ādi \|\|52\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** mudāvahane lakṣaṇam
evāha---tad eti \| samyag avākiran vyāpayāmāsur nandanasya mallikādibhiḥ
puṣpair iti teṣāṁ paramottamatā sūcitā \| ānaka-śaṅka-vādya-sahitaiḥ
saṁstavair uttamas totraiḥ **samyag īḍire** tuṣṭuvus tal līlayā
baka-vidāraṇaṁ **sura-loka-vāsi**nāṁ ca mahotsavaṁ vīkṣya sākṣād
anubhūya **visismire** vismitā babhūvuḥ, yato gopa-putrāḥ
śrī-kṛṣṇa-snehākula-cittatayānyānusandhāna-śaktā ity arthaḥ \| kiṁ vā,
svarga-vāsinām api mahotsavena bakasya mahāduṣṭatādy anumānād
**visismire**, yato gopāla-sutā deveṣu sādarā iti bhāvaḥ \| yad vā,
viśeṣeṇa sthitaṁ cakrūr nandanasya mallikādi-puṣpāṇāṁ
śrī-vṛndāvanajebhyas tebhyo\'tinyūtatvena, tathānakādivādy asya
veṇu-dalādi vādyato\'tinyūnatvena, tathā devaṁ saṁstāvānāṁ
gokula-vāsī-stotrebhyo\'tinyūtatvena puṣpa-varsādy utkarṣāsiddhyā
mahotsava-lakṣaṇāsampatteḥ, yato gopāla-sutāḥ śrī-kṛṣṇa-priya-sakhāḥ
parama-vidagdhā ity arthaḥ \|\|52\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** mudāvahane lakṣaṇam
evāha---**tadā** iti \| **samyak avākiran** tair vyāptaṁ cakruḥ \|
**nandanasya mallikādibhiḥ** puṣpair iti teṣāṁ parama-priyair ity arthaḥ
\| **ānaka-śaṅkha-**vādya-sahitaiḥ **saṁstavair** uttama-stotraiḥ
**samyak īḍire** tuṣṭuvuḥ, baka-vadha-karmaṇā praśaśaṁsuḥ saṁstavaiḥ
puruṣa-sūktādibhir ity arthaḥ \| **visismire**
mitrābhyudayaja-paramānanda-mayaṁ vismayaṁ prāpur ity arthaḥ \| yato
gopālānāṁ teṣāṁ yat kiñcit tad-ekābhyudayaika-jīvanānāṁ
tat-sneha-viśeṣāvṛtaiśvarya-jñānānāṁ sutāḥ \|\|52\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** samākiran samyag ākīrṇaṁ
vyāptaṁ cakrur ity arthaḥ \| saṁstavaiḥ prācīnaiḥ \|\|52\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

### \|\| 10.11.53 \|\|

**muktaṁ bakāsyād upalabhya bālakā**

**rāmādayaḥ prāṇam ivendriyo gaṇaḥ \|**

**sthānāgataṁ taṁ parirabhya nirvṛtāḥ**

**praṇīya vatsān vrajam etya taj jaguḥ \|\|**

**śrīdhara-svāmī (bhāvārtha-dīpikā) :** sva-**sthānam āgataṁ** prāṇam
iva kṛṣṇam \| **praṇīya** ekī-kṛtya \|\|53\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : parirabhya** āliṅgya \| tat
baka-hiṁsanam \|\|53\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : taṁ** bakāriṁ sva-**sthānam
āgataṁ** santam **upalabhya** samīpe prāpya **parirabhya** **nirvṛtāḥ**
santaḥ \| **bakāsyān muktam** iti snehodrekeṇa nirbharāliṅganam, tena ca
nirvṛti-bharaṁ sūcayati \| teṣām ādau śrī-bhagavan-nikaṭe svayam
anāgamanaṁ harṣa-bharākulatvena \| kiṁ vā, tadānīm api samyak
svāsthyānudayena aśakter iti jñeyam \| yad vā, **sthānāgatam** iti
prāṇasyaiva viśeṣaṇam \| dṛṣṭāntas tu sadyaḥ svasthatāyāṁ
tad-eka-hetuḥ---nirvṛtāyāṁ ca \| yad vā, **upalabhya** jñātvā
**sva-sthāne āgatam** api dhāvitvāgre\'bhigamya **parirabhya** \| anyat
samānam \|

**vatsān** **prāṇīya** dināntaravat kālam anavekṣya sarvān parāvṛtya \|
yad vā, pālakānāṁ durdaśāṁ dṛṣṭvā duḥkhenetas tato gatān melayitvā \|
yad vā, prakarṣeṇānīya mṛta-prāyāṁs tān bhagavad amṛta-dṛṣṭyā
jīvayitvety arthaḥ \| **tad** baka-vadhādikaṁ **jaguḥ**, praharṣeṇa
gītavad uccaiḥ susvareṇa kathayāmāsuḥ \| yad vā, tadānīm eva tad-gītaṁ
nibaddhya tad-dvārā kathayann ity arthaḥ \|\|53\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** sneha-viśeṣam eva
darśayati---**taṁ** bakāriṁ sva-**sthānam āgataṁ** santam **upalabhya**
samīpe prāpya paścāt **parirabhya** **nirvṛtāḥ** santaḥ **bakāsyān
muktam** iti-snehodrekeṇa nirbharāliṅganaṁ tena ca parama-nirvṛti-bharaṁ
sūcayati \| teṣām ādau śrī-bhagavan-nikaṭe svayam āgamanaṁ, tadānīm api
samyak svāsthyānudayena aśakter iti jñeyam \| tac ca
**prāṇādi**-dṛṣṭāntenaiva vyañjitaṁ \| sthāna-gatam iti prāṇe'py anvitaṁ
**vatsān praṇīya** dināntaravat kālam anapekṣya sarvān parāvartya \| yad
vā, pālakānāṁ durdaśāṁ dṛṣṭvā duḥkhena itas tato gatān melayitvā **tad**
baka-vadhādikaṁ **jaguḥ,** sambhrama-miśreṇa praharṣeṇa gītavad uccaiḥ
susvareṇa kathayāmāsuḥ \| evaṁ vatsa-vadhāś cānadbhutatamatvena
asuratvāpratīti-śaṅkayā ca tad-dine noktvā sampraty eva kathita iti
jñeyaṁ \| ṣaḍviṁśādhyāye śrī-gopaiḥ tasyāpy anuvādāt, śrī-śukasya
premaja-vismṛter vā \|\|53\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ),
viśvanātha-cakravartī (sārārtha-darśiṇī), baladeva-vidyabhūṣaṇaḥ
(vaiṣṇavānandinī) :** *na vyākhyātam.*

**\...**

\|\| 10.11.54 \|\|

**śrutvā tad vismitā gopā gopyaś cātipriyādṛtāḥ \|**

**pretyāgatam ivautsukyād aikṣanta tṛṣitekṣaṇāḥ \|\|**

**śrīdhara-svāmī (bhāvārtha-dīpikā) : atipriyeṇa** atiprītyā **ādṛtāḥ**
sādarāḥ \| **pretyāgatam** **iva** lokāntarād āgatam iva \| **tṛṣitāny**
atṛptāny amṛtaṁ pibantīva **īkṣaṇāni** yeṣāṁ te \|\|54\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : tat** baka-māraṇam \|
darśane'laṁ-buddhi-rahitā iti **tṛṣitekṣaṇā**rthaḥ \|\|54\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** gopā gopyaś ca vismitāḥ
satyaḥ, ato\'tyanta-prītyā ādṛtā vyāptā, ata-evautsukyād āsaktyā
aikṣantu taṁ ciraṁ tad drśanān na nivṛttā babhūvur ity arthaḥ, yatas
tṛṣitekṣeṇā atṛpta-netrāḥ parama-prīty autsukyād īkṣaṇe hetuḥ---pretyeti
iva utprekṣāyāṁ snehabhareṇa teṣāṁ tathā mananāt \| yad vā, prety āgataṁ
kañcit kaścid-bandhur iva, atha vā gopyo vismitā babhūvuḥ \| tv arthe
cakāraḥ premabhareṇa tāsāṁ gpebhyo viśeṣāt tam
evābhivyañjayati---atipriyeṇa prāṇādhikena śrī-kṛṣṇenādṛtāḥ
prema-dṛṣṭyādinā sammānitāḥ, atas tṛṣitekṣaṇāḥ satya autsukyād aikṣanta
\| yad vā, divā tad viraheṇa svatas tad darśana-tṛṣṇā-yuktekṣaṇā eva
viśeṣato baka-vadhādi-śravaṇenausukyād aikṣanta \| anyat samānam
\|\|54\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : gopā gopyaś ca vismitā** aho
bata \[55\] ity-ādi-vakṣyamāṇa-rītyā jāta-vismayāḥ\| ato'**tiśayena
priyaṁ** prema-yuktaṁ yathā syāt, tathā **ādṛtāḥ** tad-rakṣaṇādiṣu
jātātyanta-manaḥ-prayatnāḥ \| ata eva **autsukyāt** āsaktyā **aikṣanta**
taṁ ciraṁ tad-darśanān na nivṛttā babhūvur ity arthaḥ \| yatas
**tṛṣitekṣaṇāḥ** atṛpta-netrāḥ parama-prītyautsukyād īkṣaṇe
hetuḥ---**pretya** iti \| **iva** utprekṣāyāṁ, sneha-bhareṇa teṣāṁ tathā
mananāt \| yad va, **pretyāgataṁ** kañcit kaścid bandhur iva \| yad vā,
divā tad-viraheṇa svatas tad-darśana-tṛṣṇā-yuktekṣaṇā eva, viśeṣato
baka-vadhādi-śravaṇenautsukyād aikṣanta \| anyat samānam \|\|54\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** *na vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.55 \|\|

**aho batāsya bālasya bahavo mṛtyavo\'bhavan \|**

**apy āsīd vipriyaṁ teṣāṁ kṛtaṁ pūrvaṁ yato bhayam \|\|**

**śrīdhara-svāmī (bhāvārtha-dīpikā) : aho bata** ity-ādi-śloka-trayasya
iti nandādaya ity anenānvayaḥ \| **api** evam api **teṣām** evāniṣṭam
**āsīt** \| **yatas** taiḥ **pūrvam** anyeṣāṁ **bhayaṁ** **kṛtam**
\|\|55\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : aho** āścarye \| **bata**
khede \| **mṛtyavo** mṛtyu-hetavaḥ \| evam api bahu-vidha-mṛtyu-hetau
saty api \| **teṣāṁ** mṛtyu-hetūnām \| **yataḥ** kāraṇāt \| tair
mṛtyu-hetubhiḥ pūtanādibhiḥ \| pūrvam anya-janmani \| anyeṣāṁ lokānām \|
bhayaṁ duḥkham \| \"bhuṅkte jano yaḥ \| para-duḥkhas tat\" ity ukteḥ \|
yo hi yasya viṣamaṁ vicintayet prāpnuyāt sa kumatir hi tat-phalam iti
hari-vilāsokteś ca \| yad vā, anena śrī-kṛṣṇena pūrvam abhayaṁ
bhaya-nivartakaṁ karma kṛtam \|\|55\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** tatra gopānām anyonyaṁ
vismayoktim āha---**aho** iti tribhiḥ \| aho āścarye, bata khede \| kiṁ
vā, aho batety ekam eva padam atyanta-khede, asyaiva mṛtyavastad
dhetavaḥ \| bālasyeti snehabhareṇa teṣāṁ tasmin sadā bāla-buddheḥ \|
anyat tair vyākhyātam yad vā, tatra hetuṁ tarkayanti, api kiṁ teṣāṁ
bakādināṁ vipriyam aniṣṭham anena pūrvaṁ katam āsīt, yato yasmād
aniṣṭakaraṇād yebhyo vā bhayam asyāsmākaṁ vā bhavatiḥ \|\|55\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : aho** iti catuṣkam \| **iti**
iti caturthenānvayāt \| vyākhyā tu pṛthak kriyate \| tatra gopālānām
anyonyaṁ yathā yuktaṁ vismayoktim āha---**aho** iti tribhiḥ \| **aho**
āścarye \| **bata** khede\| asyaiva **mṛtyavaḥ** tad-dhetavaḥ \|
**bālasya** iti sneha-bhareṇa \| anyat taiḥ \| yad vā, **yataḥ pūrvaṁ**
prathamam āgatya tasya **bhayaṁ kṛtam** \|\|55\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra gopānām anyonyaṁ
vismayoktim āha tribhiḥ \| **mṛtyavaḥ** mṛtyu-hetavaḥ **bhayaṁ**
**kṛtaṁ** niraparādhānām asmākaṁ bālakasyāsya ca yasmād apakāraḥ
prathamaṁ kṛtas tasmāt \|\|55\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.56 \|\|

**athāpy abhibhavanty enaṁ naiva te**[^74] **ghora-darśanāḥ \|**

**jighāṁsayainam āsādya naśyanty agnau pataṅgavat \|\|**

**śrīdhara-svāmī (bhāvārtha-dīpikā) :** atha **ghora-darśanā** api
**nābhibhavanti** na gharṣayanti \|\|56\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** yady api ghora-darśanā \|
**athāpi** tathāpi \| **enaṁ** śrī-kṛṣṇam \| **gharṣayanti**
tiraskurvanti \| **jighāṅghayā** hananecchayā \| **pataṅgavac**
chalabhavat \| pataṅgaḥ śalabhe śāli-prabhede pakṣi-sūryayoḥ iti medinī
\| asad brahmeti ced vedaḥ svayam eva bhaved asat iti śrutir iveti
bhāvaḥ \|\|56\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : athāpi** yady api pūrvaṁ
vipriyācaraṇād dhantum āyānti, tathāpīty arthaḥ \| **ghoraṁ darśanam**
api, kim uta karma yeṣāṁ te\'py **ete** bakādayaḥ \| \"te\" iti kvacit
pāṭhaḥ\| **nābhibhavanti** dharṣayituṁ na śaknuvantīty arthaḥ \|
**eva** nirdhāre \| laukikavad uktir apy eṣāṁ teṣāṁ
sneha-bharākrānta-cittatvān na kila doṣāya kalpata iti sarvatraivohyam
\| na kevalam etāvad eva, kintu svayaṁ sadā eva mriyante\'pīty
āhuḥ---**jighāṁsayā** iti \| kuto\'py āgatānāṁ bahūnām apy ekasmād eva
svayaṁ sadyo-maraṇe dṛṣṭāntaḥ---**agnau pataṅgavad** iti \|\|56\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** teṣām eva vipriyatvaṁ
vivṛṇoti---**athāpi** iti \| **atha** pūrva-hetor eva **ghora-darśanā**
**api** ity anvayaḥ \| athavā tatra hetuṁ tarkayanti teṣāṁ bakādīnāṁ,
purānena vrajapate ! sādhavo dasyu-pīḍitā \[bhā.pu. 10.8.17\]
ity-ādi-gargokta-rītyā vipriyam aniṣṭam anena pūrvaṁ kṛtam āsīt yataḥ
yebhyo bhayam asya bhavati \| **athāpi** yady api pūrva-vipriyācaraṇād
dhantum āyānti, tathāpīty arthaḥ \| **ghoraṁ darśanam** api, kim uta
karma yeṣāṁ te\'pi **ete** bakādayaḥ iti teṣāṁ pāpiṣṭhatvam uktam \|
\"naivaṁ te ghora-darśanā\" iti kvacit pāṭhaḥ \| **nābhibhavanti**
dharṣayituṁ na śaknuvantīty arthaḥ \| **eva** iti kadācit kathañcid
apīty arthaḥ \| na kevalam etāvad eva kintu svayaṁ sadya eva mriyante
apīty āhuḥ---**jighāṁsayā** iti \| kuto'py āgatānāṁ bahūnām apy ekasmād
eva svayaṁ sadyo maraṇe dṛṣṭāntaḥ agnau pataṅgavad iti anenāsya
puṇya-prabhāvatvam apy uktam \| ato hiṁsraḥ sva-pāpenety-ādivad
evotprekṣitam \|\|56\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** nanv anena bālakena
pūrva-janmani teṣāṁ vipriyaṁ prathamaṁ katamata evāsmin janmani hantum
enam ete evāyāntīti kathaṁ na sambhāvyate ? tatrāhuḥ---**athāpi** \|
yady evam api syāt, tarhi tair ayam abhibhūyetaivety arthaḥ \| kintu
**te nābhibhavanti** abhibhavituṁ na śaknuvanti pratyuta jighāṁsayā
ity-ādi \|\|56\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** *na vyākhyātam.*

**\...**

\|\| 10.11.57 \|\|

**aho brahma-vidāṁ vāco nāsatyāḥ santi karhicit \|**

**gargo yad āha bhagavān anvabhāvi tathaiva tat \|\|**

**śrīdhara-svāmī (bhāvārtha-dīpikā) :** gargo yad āha---tasmān
nandātmajo'yaṁ te nārāyaṇa-samo guṇaiḥ \[bhā.pu. 10.8.19\] ity-ādi
\|\|57\|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) :** aho brāhmaṇānāṁ prabhāva
ity abhipretyāha---**garga** iti \|\|57\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) :** evaṁ
śrī-bhagavan-māhātymānubhavenāpi te sneha-bhareṇa tam \"īśvaro\'yam\"
iti na viduḥ, kintu \"ko\'pi mahā-puruṣo\'yam\" iti niścitya
garga-vākyena tad eva draḍhyanti \| **aho** iti āścarye \|
**brahma-vidāṁ** vedārtha-tattva-jñānāṁ, bhakti-niṣṭhānām ity arthaḥ\|
**asatyā** **na santi** na bhavanti \| **anvabhāvi** anubhūtam iti
śrī-vallavendrasya bhāgavatatvād bandhuvātsalyāc ca rahasy api
gargeṇoktaṁ śrī-bhagavan-māhātymayaṁ teṣu kiñcid abhivyaktam abhūd iti
gamyate \| tac ca sahaja-snehavatāṁ teṣāṁ sneha-vivṛddhaya evākalpateti
\|\|57\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** tatra pramāṇaṁ darśayanto'pi
vātsalya-svabhāvena sāścaryam āhuḥ---**aho** iti \| **brahma-vidāṁ**
vedārtha-tattvajñānāṁ bhakti-niṣṭhānām ity arthaḥ \| **asatyā na santi**
na sambhavanti \| **anvabhāvi** anubhūtam iti \| śrī-vallavendrasya
sarala-svābhāvatvād bandhu-vātsalyāc ca rahasy api gargeṇoktaṁ tan
māhātmyaṁ teṣu kiñcid abhivyaktam abhūd iti gamyate \|\|57\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) :** tatra hetur asya
nārāyaṇa-samatvam evety āhuḥ---aho iti \| gargo yad āha---nārāyaṇa-samo
guṇaiḥ \[bhā.pu.10.8.19\] ity-ādi \|\|57\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** katham etat sambhavati ?
tatrāha---aho iti \| asya sarveśvaratvāt tatra garga-vākyaṁ pramāṇam iti
nanda-rājasya sāralyād bandhu-sauhārdāc ca rahasy api gargoktasya kiñcit
prakāśanaṁ bodhyam \|\|57\|\|

**\...**

\|\| 10.11.58 \|\|

**iti nandādayo gopāḥ kṛṣṇa-rāma-kathāṁ**[^75] **mudā \|**

**kurvanto ramamāṇāś ca nāvindan**[^76] **bhava-vedanām \|\|**

**śrīdhara-svāmī (bhāvārtha-dīpikā) :** *na vyākhyātam.*

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : iti** pūrvokta-rītyā \|
**ramamāṇās** sāhlādāḥ \| **bhava-vedanāṁ** saṁsāra-duḥkham \|\|58\|\|

---------------------------------------------------------------------------------------------------------------------

**śrīnātha-cakravartī (caitanya-mata-mañjuṣā) :** *na vyākhyātam.*

---------------------------------------------------------------------------------------------------------------------

**sanātana-gosvāmī (bṛhad-vaiṣṇava-toṣaṇī) : iti** anena prakāreṇa \|
rāmasyaitādṛśa-prasaṅgābhāve\'pi nirdeśas tayor anyo\'nyaṁ
sneha-bhareṇaikyāt \| tatra ca śrī-kṛṣṇasya prādhānyād ādau pūrvavan
nirdeśaḥ \| yad vā, ramayanti sukhayantīti rāmā yāḥ **kathāḥ,** tāḥ \|
\"kathām\" iti kvacit pāṭhaḥ \| **kurvantaḥ** kathayantaḥ \| yad vā,
gāthādi-rūpeṇa nibadhnanto\'ta eva **ramamāṇāḥ** sukham anubhavantaḥ,
kiṁ vānyo\'yaṁ śrī-bhagavatā saha vā krīḍantaḥ \| **bhava-vedanāṁ**
sāṁsārika-duḥkhaṁ **nāvidan** na jñātavanto\'pi, kim uta prāpur ity
arthaḥ \| etac cānuṣaṅgikam \|\|58-59\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) : ity** anena prakāreṇa gatā
āgamiṣyamāṇāś ca **kṛṣṇa-rāma-kathāḥ,** \"kathām\" iti kvacit pāṭhaḥ,
**kurvantaḥ** kathayantaḥ \| na kevalam etāvad eva, api tu **ramamāṇāḥ**
śrī-bhagavatā saha krīḍantaś ca **bhava-vedanāṁ** bhave saṁsāre
sāṁsārikāṇāṁ yad duḥkhaṁ, teṣv avatīrṇāṁ api **nāvidan** na
jñātavanto'pi \| ataḥ kṣudhārtā idam abruvan \[bhā.pu. 10.22.38\]
ity-ādau yat teṣāṁ kṣudhādikaṁ dṛśyate, tat tu na bhava-sambandhi, kiṁ
tu līlopodvalakātvāl lilā-mayam eveti bhāvaḥ \| atra evaṁ vihārair
\[59\] ity-ādi-padyam api paṭhanti \| atra purataḥ punaḥ
kaumāra-līlā-varṇanaṁ smṛti-viśeṣa-camatkārābhinayena ato'gre'pi tasya
punar uktir iti jñeyaṁ sambandhoktāv ubhayatra vyākhyātatvāt
\|\|58-59\|\|

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**viśvanātha-cakravartī (sārārtha-darśiṇī) : kathāṁ kurvantaḥ**
āsthānyām upaviśya bālya-cāpalya-kathāṁ vatsa-bakādi-vadha-kathāṁ ca
punaḥ punaḥ saṁlapantaḥ gīta-padyādibhir upanibadhnanto vā **bhavasya**
sāṁsārasya **vedanāṁ** jñāpanaṁ---\"bho vraja-rāja ! vayaṁ tāvad
bhavatām ardhaṁ vyatītam eva adhunāpi kathaṁ
putra-kalatra-kuṭumbādi-kathāsu nimajjatha ? ghoraḥ saṁsāro\'yaṁ vartate
\| asmād uddhārārthaṁ jñāna-vairāgya-tapo-nārāyaṇa-smaraṇādiṣu kathaṁ na
yatadhve ?\" iti deśāntarāgata-vṛddha-gopālādibhir
jñāpitaṁ---**nāvidan** naivāvadadhuḥ \| vyākhyāntaraṁ tyājyaṁ na punaḥ
kalpate rājan ! saṁsāro\'jñāna-sambhavaḥ \[bhā.pu. 10.6.40\] iti
pūrvoktes teṣāṁ saṁsārasyaiva niṣedhāt kutas tadīya-pīḍā-śaṅkā ? iti
\|\|

**iti** anena prakāreṇa gatā āgamiṣyamāṇā kintu lilopodvalakatvāl
līlāmayam eveti bhāvaś ca \| \"kṛṣṇa-rāma-kathām\" iti kvacit pāṭhaḥ \|
**kurvantaḥ** kathayanta na kevalam etāvad eva, api tu **rāmamāṇā**
śrī-bhagavatā saha krīḍantaś ca **bhava-vedanāṁ** bhave saṁsāre
saṁsārikāṇāṁ yad duḥkhaṁ tat teṣv avatīrṇā api **nāvidan** na
jñātavanto\'pi \| ataḥ kṣudhārtā idam abruvan \[bhā.pu. 10.22.38\]
ity-ādau yat teṣāṁ kṣudhādikaṁ dṛśyate, tat tu na bhava-sambandhi
\|\|58-59\|\|

iti sārārtha-darśinyāṁ harṣiṇyāṁ bhakta-cetasām \|

ekaviṁśo'tra daśame saṅgataḥ saṅgataḥ satām \|\|\*\|\|

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) : kṛṣṇa-rāma-kathāṁ**
bālya-capalyādi-viṣayāṁ pūtanā-vadhādi-viṣayāṁ ca **kurvanto** mithaḥ
saṁlapantaḥ **bhava-vedanāṁ nāvidan** tadānīṁ kṛṣṇa-vīkṣārtham āgatasya
bhavasya śrī-śivasyāpi vedanāṁ tad-viṣayāṁ jñānaṁ nālabhanta \|
**ramamāṇāḥ** kṛṣṇena sārdhaṁ krīḍantas tad-āveśāc chivāgamanam api
nāvadadhyuḥ \| vedanā jñāna-pīḍayoḥ iti medinī \| tat-samānaṁ tu
śrī-yaśodādyā vyadhur iti bodhyam \| **bhava-vedanāṁ** saṁsāra-pīḍām iti
tu bhrāntam eva, na punaḥ kalpate rājan \[bhā.pu. 10.6.40\] ity-ādinā
teṣāṁ saṁsāra-pratiṣedhād eva \|\|58\|\|

**\...**

\|\| 10.11.59 \|\|

**evaṁ vihāraiḥ kaumāraiḥ kaumāraṁ jahatur vraje \|**

**nilāyanaiḥ setu-bandhair markaṭotplavanādibhiḥ \|\|**

**śrīdhara-svāmī (bhāvārtha-dīpikā) :**

vatsa-yūtha-gata hatvā vatsa-dambhāsuraṁ hariḥ \|

muni-yūtha-gataṁ cāhann agraṇyaṁ dambhināṁ bakam \|\|\*\|\|

iti śrīmad-bhāgavate mahāpurāṇe daśama-skandhe pūrvārdhe ṭīkāyāṁ
vatsa-baka-vadho nāmaikādaśo\'dhyāyaḥ \|\|

---------------------------------------------------------------------------------------------------------------------

**vaṁśīdharaḥ (bhāvārtha-dīpikā-prakāśaḥ) : kaumārair**
bālāvasthā-bhavaiḥ **vihāraiḥ** krīḍā-viśeṣaiḥ \| kaścit stambhādi-mūle
nilīya tiṣṭhati, tam aparo nviśya gṛhnātīti yā krīḍā, tan **nilāyanaṁ**
\| sva-śarīreṇa mṛd-dārv-ādyair jala-rodhanaṁ **setu-bandhaḥ** \| yathā
vṛkṣād vṛkṣāntaram utplavate
tathottaṅga-mṛttikā-nirmita-śiśumārākāropari śirasi padaṁ nidhāya
patanam **uplavanam** \| pāṁśu-bhittau maṇiṁ nidhāya tad upari hastaṁ
nidadhāti kaścit kaścit tam anviṣya gṛhnātītīyam api kācit krīḍāsti
sātra **ādi**-padāj jñeyā \| anyā vādhunika-bāla-prasiddhā
vīṭākṣepa-kanduka-kṣepādi-rūpā iti \|\|59\|\|

*vatsasya dambhaḥ* chadma yasya sa vatsa-dambhaḥ, sa cāsāv *asuraś* ceti
tathā \| *agraṇyaṁ* mukhyam \| yatra bakaḥ sthitas tatra rṣayo\'py
atiṣṭhaṁs tapaḥ kurvāṇā iti jñeyam \|\|\*\|\|

---------------------------------------------------------------------------------------------------------------------

**jīva-gosvāmī (laghu-vaiṣṇava-toṣaṇī) :** *pūrva-ślokasya ṭīkā
draṣṭavyā.*

---------------------------------------------------------------------------------------------------------------------

**jīva-gosvāmī (krama-sandarbhaḥ, bṛhat-krama-sandarbhaḥ) :** *na
vyākhyātam.*

---------------------------------------------------------------------------------------------------------------------

**baladeva-vidyabhūṣaṇaḥ (vaiṣṇavānandinī) :** **evam** iti \|
**jahatur** antardhāpayāmāsatuḥ \|\|59\|\|

*anyair na vyākhyātam.*

**\...**

iti śrīmad-bhāgavate mahā-purāṇe brahma-sūtra-bhāṣye pāramahaṁsyāṁ
saṁhitāyāṁ vaiyāsikyāṁ daśama-skandhe

nāma ekādaśo'dhyāyaḥ \|

\|\| 10.11 \|\|

[^1]: The Bhavanagar edition and the Puridas edition have considerable
    differences. Given is the BN edition and this footnote contains the
    PD edition. Hard to reconcile.
    sarga-visargādi-nava-lakṣaṇa-kathana-dvārāśrayasya daśamasya
    śrī-kṛṣṇasya viśuddhy-arthaṁ sargādi-prāsaṅgika-kathanam, vastutas
    tu śrī-kṛṣṇāvatāra-kathanam eva śrī-bhāgavata-pratipādyam iti
    pūrvokta-sarva-vismaraṇārtham \| tatra tatrālaṁ-buddhyā punaḥ samyak
    śrī-kṛṣṇa-carita-śravaṇādikam eva kāryam iti bodhayituṁ ca parīkṣitā
    yat pṛṣṭaṁ tad darśayann āha---śrī-rājovāca---kathita iti \| tatra
    tatrālaṁ-buddhi-dyotakaṁ tāvatāhaṁ kṛtārtho na syām \| yasya
    kathanena kṛtārthaḥ syām, tat kathayeti kta-pratyaya-dhvaniḥ \|
    sūrya-somayor iti vaktavye soma-śabdasya prathamopādānaṁ
    yadu-vaṁśa-mūla-bhūtatvena pūjārtham, na kevalaṁ vaṁśa-vistāra eva
    kathitaḥ \| ubhaya-vaṁśyānāṁ rājñāṁ paramādbhutaṁ caritam api \|
    tathā me na tṛptir jātā, śrī-kṛṣṇāvatāraṁ samyak kathayeti
    vākyārthaḥ \| ubhaya-vaṁśyānām ity anenaiva raghu-yadoś carite'py
    āyāte \|\|1\|\|

[^2]: nidhy-āptyai

[^3]: rasojjvalam

[^4]: śrīmac-caitanya-vallabham

[^5]: nidhy-āptyai

[^6]: rasojjvalam

[^7]: śrīmac-caitanya-vallabham

[^8]: *bhāskaraḥ* iti tatra svīkṛta-pāṭhaḥ.

[^9]: This is the reading found in VP.

[^10]: samprāpya mathurāṁ ramyāṁ

[^11]: mamatvam \[amamatvam\] iti pāṭhāntaram.

[^12]: tat-siddher iti

[^13]: ārāmam asya paśyanti na taṁ paśyati kaścana; na tam vidātha ya
    imā jajānānyad yuṣmākam antaram babhūva; nīhāreṇa prāvṛtā jalpyā
    cāsu-tṛpa uktha-śāsaś caranti. bhā.pu. 10.87.22 draṣṭavyam.

[^14]: 11.11.6

[^15]: dārḍhyārthaṁ

[^16]: māyādhīnaiva

[^17]: he mādhava ! yathā abhaktā bhraśyanti, tathā tāvakās tvad-bhaktā
    bhajana- mārgān na bhraśyanti \| tvayābhiguptāḥ sarvato rakṣitāḥ
    santaḥ vināyānīkapasya vighna-rūpa-senā-pālakasya mūrdhasu vicaranti
    tvad-āśrayeṇa vighnān na gaṇayantīti tātparyārthaḥ \|\| iti
    sarvottamāśrayatve garva-sañcāri-dṛṣṭānte
    bhakti-rasāmṛta-sindhu-(2.4.46)-ṭīkāyāṁ cakravarti-pādāḥ \|

[^18]: Or *ajñāna-bhid āpa mārjanam.*

[^19]: na hi virodha ubhayaṁ bhagavaty aparimita-guṇa-gaṇa
    īśvare\'navagāhya-māhātmye\'rvācīna-vikalpa-vitarka-vicāra-pramāṇābhāsa-kutarka-śāstra-kalilāntaḥkaraṇāśraya-duravagraha-vādināṁ
    vivādānavasara uparata-samasta-māyāmaye kevala evātma-māyām
    antardhāya ko nv artho durghaṭa iva bhavati svarūpa-dvayābhāvāt.

[^20]: sattvam iti bṛhad-vaiṣṇava-toṣaṇī.

[^21]: bhīteti mahā-puruṣatva-darśane'pi bhaya-sthitiḥ putra-snehasya
    prābalya-vyañjanāya iti pada-ṭīkāyāṁ pāṇḍeyaḥ.

[^22]: yad vā, adhikṛta ātmā yais te adhyātmānaḥ śukādayas tān api
    dīpayasi iti pada-ṭīkāyāṁ pāṇḍeyaḥ.

[^23]: In the extant edition, this falls in the Pātāla-kāṇḍa,
    Vṛndāvana-māhātmya.

[^24]: yenāvṛtaṁ nityam idaṁ hi sarvaṁ

    jñaḥ kāla-kālo guṇī sarva-vid yaḥ \|

    teneśitaṁ karma vivartate ha

    pṛthivy-ap-tejo'nila-khāni cintyam \|\|

[^25]: Not found in mahopaniṣad.

[^26]: tīvraṁ

[^27]: premāndha iti kṛṣṇadāsa-saṁskaraṇe

[^28]: aṅkoṭa, aṅkoṭha, aṅkola, aṅkolla, aṅkolaka; Hindi *akol*.
    *Alangium hexapetalum*.

[^29]: mad vākyānumodanena

[^30]: taju jñānam api

[^31]: jīveti

[^32]: prabhṛtīti kvacid dṛśyate.

[^33]: bālakasyopa

[^34]: aviṣaye iti pāṭhāntaram

[^35]: pārśvayoḥ

[^36]: rakṣā-viṣayāḥ

[^37]: aṅkaṁ iti toṣaṇī-dvaya-kṛdbhiḥ.

[^38]: tat tatvajñena

[^39]: karṇa-rasyāni

[^40]: veda-vidaḥ

[^41]: vātsalyena

[^42]: aśmantam \|

[^43]: pāśu-pāta

[^44]: yogyam

[^45]: kiñcālabhya

[^46]: kālena vrajatā tāta

[^47]: go-vraje

[^48]: ojasā

[^49]: tataś ca

[^50]: pīṭhe pīṭha-niṣaṇṇa-bālaka-gaṇe tiṣṭhan sa gopālakaḥ

    yantrāntaḥsthita-dugdha-bhāṇḍam avakṛṣyācchādya ghaṇṭā-ravam \|

    vaktropānta-kṛtāñjaliḥ kṛta-śiraḥ-kampaṁ pibantaḥ payaḥ

    pāyād āgata-gopikā-nayanayor gaṇḍūṣa-phutkāra-kṛt \|\|

[^51]: The following verse precedes this one in some editions:

    gopyaḥ kadācana pṛthak pṛthag ūhya kṛṣṇam

    etyaikadaiva gadituṁ prasṛtās tadāgaḥ \|

    dṛṣṭvā tad-anty atha tam eva nijān adṛṣṭvā

    sarvāś ca tā nivavṛtuḥ sva-gṛhān sa-lajjāḥ \|\|

[^52]: putram

[^53]: sañjāta-kopaḥ

[^54]: bhinnaṁ

[^55]: dadhi-maṇḍa-praharaṇāt

[^56]: bhīṣāsmād vātaḥ pavate bhīṣodeti sūryaḥ bhīṣāsmād agniś candraś
    ca mṛtyur dhāvati pañcamaḥ \|\|

[^57]: udvīkṣamāṇā

[^58]: Quoted by Madhva to Gītā 10.11.

[^59]: aham evāsam evāgre nānyat kiñcāntaraṁ bahiḥ \|

    saṁjñāna-mātram avyaktaṁ prasuptam iva viśvataḥ \|\|

[^60]: kintu

[^61]: vidyā-mado dhana-madas tṛtīyo \'bhijano madaḥ \|

    ete madāvaliptānām eta eva satāṁ damāḥ \|\| 5.34.42

[^62]: tātparyagatyā

[^63]: tvatto

[^64]: śarīreṣu

[^65]: smṛtvā

[^66]: Āhitāgnyādi (आहिताग्न्यादि).---A class of compound words headed by
    the word आहिताग्नि (āhitāgni) in which the past pass. part. is
    optionally placed first. e.g.आहिताग्निः अग्नयाहितः (āhitāgniḥ
    agnayāhitaḥ); जातपुत्रः पुत्रजातः (jātaputraḥ putrajātaḥ) The class
    आहिताम्न्यादि (āhitāmnyādi) is stated to be आकृतिगण (ākṛtigaṇa), cf.
    Kāś.on P.II.2.37.

[^67]: vadanaṁ

[^68]: svānāṁ

[^69]: kula-nandanaḥ

[^70]: nirmalitāś caite

[^71]: tatrāpy

[^72]: satṛṇābhāvāt

[^73]: gatiḥ

[^74]: naivaite

[^75]: kathāḥ

[^76]: nāvidan
